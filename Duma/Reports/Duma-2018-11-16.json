{"url": "https://duma.bg/pistolet-zvani-na-politsiyata-sled-izstrel-n179421", "text": "Компания разработи и пусна в продажба електрошоков пистолет, който автоматично звъни на спешния телефон 911 в САЩ, след като произведе изстрел, съобщи изданието \"Eнгаджет\". Търговската марка на изделието е \"Пулс +\". За правилното използване на оръжието то трябва да бъде синхронизирано със смартфона на потребителя. По време на изстрела пистолетът ще предава сигнал, за да може телефонът да се свърже с полицията и да й предаде GPS данни за местоположението на ползвателя. Радиусът на поражение на електрошоковото оръжие е 4,5 метра. Стартовият модел се предлага на цена от 449 долара. Компанията производител гарантира замяна на пистолета, ако той остане на местопроизшествието, след като с него е бил произведен изстрел.", "date": "2018.11.16", "title": "Пистолет звъни на полицията след изстрел"}
{"url": "https://duma.bg/kratki-novini-n179425", "text": "Актьорите от филма \"А сега накъде?\" канят на специална прожекция по повод 90-годишнината от рождението на Рангел Вълчанов и 30-годишнината от премиерата на филма - на 19 ноември от 18.30 ч. в Дома на киното. Входът е свободен. Както казваше уникалният Рангел Вълчанов, \"Човек се ражда сам и умира сам. През останалото време се опитва непрекъснато да доказва, че това не е вярно.\" Нека заедно да го опровергаем, защото обичта към този невероятен човек и творец е в сърцата на всички хора, които го познаваха - независимо от това, че той ни скрои номер и ни напусна без време, казват организаторите. След прожекцията ще се състои среща с екипа на филма. Поредицата \"Разказвач на месеца\" в Столичната библиотека (пл. \"Славейков\" 4) продължава с един от най-значимите белетристи в съвременната българска литература. На 22 ноември от 18.30 ч. в литературния клуб Владимир Зарев ще бъде представен от проф. Михаил Неделчев, ще чете откъси от свои произведения, ще разговаря с читателите си и ще раздава автографи. Входът е свободен.  Лили Друмева ще изнесе самостоятелен концерт на 17 ноември от 21 ч. в столичния клуб \"Сохо\", ул. \"Хан Крум\" 30. Известната певица и авторка на песни ще изпълни свои авторски творби, както и нова програма на различни езици, от предстоящия си 11-и албум. Специален гост ще бъде Краси Първанов (Точка Бг). Четвъртата книга на Иван Иванов - романът \"Омагьосаният кръг\", ще бъде представен от издателство \"Изток-Запад\" на 20 ноември от 18 ч. в зала \"Музикална\" на Централния военен клуб в София, ет. 2.  Камерен концерт по случай 190 години от смъртта на Франц Шуберт ще се състои на 17 ноември от 17 ч. в зала \"Съединение\" на Регионалния исторически музей в Пловдив. Ще вземат участие Милена Вълева - цигулка, Мария-Елена Средева - пиано, Магдалена Далчева - виолончело. Входът е свободен.", "date": "2018.11.16", "title": "Кратки новини"}
{"url": "https://duma.bg/erata-na-statsionarnite-telefoni-e-kam-kraya-si-n179420", "text": "Телекомуникационният оператор \"Оранж\" - бившият Франс телеком, повече няма да предлага абонаменти за стационарни апарати. Това става 139 години след създаването на първата телефонна мрежа в Париж, съобщи в електронното си издание \"Паризиен\". Така съвсем скоро ще бъде необходима специална кутия, за да могат да се правят обаждания от фикс телефон - домашен или в компаниите. Прекъсването на мрежата обаче няма да се извърши изведнъж, а постепенно - в рамките на няколко години. Първият етап предвижда след три месеца новите клиенти на \"Оранж\" или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). Едва през 2023 г. операторът ще започне постепенно да прекъсва стационарната мрежа в отделни общини. \"Ще има улеснени процедури за възрастните хора\", увериха от пресслужбата на компанията. В момента 70% от фирмите във Франция ползват такива телефони, така че инвестициите за тях ще бъдат съществени. Може да настъпи и недостиг на оборудване, ако всички едновременно започнат да преминават към новата система. Предимство ще имат големите компании, които поръчват по-големи инсталации, за сметка на малките и средни предприятия. С повсеместната поява на смартфоните французите все по-масово се отказват от стационарните телефони. От 2012 г. до днес употребата им е намаляла наполовина.", "date": "2018.11.16", "title": "Ерата на стационарните телефони е към края си"}
{"url": "https://duma.bg/efektat-pinokio-e-dokazan-naobratno-n179424", "text": "Учени доказаха, че ефектът \"Пинокио\" наистина съществува, но наобратно. Специалисти установиха, че вместо да расте, когато лъжем, носът всъщност се свива. Експериментът е проведен в Университета в Гранада, Испания. Учените решили да изследват как температурата на тялото се променя, когато човек лъже, вместо да се фокусират върху пулса и дишането му. С помощта на термограф и инфрачервена камера специалистите успели да проследят как топлината на тялото се променя и как се движи кръвта. Събрали група от 60 човека - студенти по психология във вуза, и ги накарали да се обадят на свой близък и да излъжат. След това били помолени да кажат истината, като обяснят какво виждат на малък екран. На монитор били излъчени кадри от катастрофа, при която загиват хора. И в двата случая студентите се почувствали неспокойни, но когато казвали лъжа, температурата на тялото им се променяла видимо. Според данните носът става най-студен, като температурата спада между 0,6 и 1,2 градуса по Целзий. Така органът на обонянието свива размера си, макар и минимално и почти незабележимо. Междувременно температурата на челото се вдига между 0,6 и 1,5 градуса. Колкото по-голяма е разликата, толкова повече се увеличава вероятността човекът отсреща да лъже, категорични са специалистите. Данните от изследването показали на учените, че всъщност термографът и доста по-точен от полиграфа или т.нар. детектор на лъжата. Въпреки това резултатите не може да се приемат за 100% сигурни. Обаче експертите смятат, че така значително намалява шансът да се измами детекторът на лъжата. Изследването на учените от испанския университет е проведено заради опасенията и все по-голямата настоятелност на институциите да се подобри контролът на летища, гранични пунктове, гари и полицейски управления. Смята се, че тестът с термограф е цели 10 на сто по-прецизен от детектора на лъжата и предвижда дали някой се опитва да излъже с около 80% точност. Д-р Гомез Милан, който е част от учените, провели изследването, твърди, че по време на разпит от страна на полицията, ако въпросите се комбинират с термограф, то резултатите със сигурност ще бъдат много по-верни.", "date": "2018.11.16", "title": "Ефектът \"Пинокио\" е доказан наобратно"}
{"url": "https://duma.bg/agresiyata-v-uchilishteto-dopalzya-ot-obshtestvoto-n179481", "text": "Чухме неотдавна по радиото новина: \"Ученици пребиха учител с дървен кол\". В професионалната селскостопанска гимназия в Садово. Лицето, нанесло реално удара, е в Х клас и е на 17 години. Беше втрещяващо! Само допреди 30 години бе абсурдно да се чуе нещо подобно за социалистическото ни образование! Всяко време - с новините си. Из медиите през годините на демокрация може да се открият още стотици информации от този род в съвременното българско училище (\"Ученик удари преподавателка\", \"Ученик би учителка в час\" и т.н.). Тези посегателства върху педагози демократизираното ни общество  приема само за... сведение. И всичко това става на фона на тържествените фанфарни изказвания за увеличаване на  средната учителска заплата с левчета, като в светлото необозримо бъдеще тя щяла да бъде увеличена до 130 на сто (е, пак няма да достигне заплатите на чистачките по летищата ни).  Увеличенията и обещанията, както подчертават управниците, били с цел да се мотивират младите хора за   професията на педагога. Само че на фона на така често пребиваните учители как ще стане тази мотивация? Някои май наистина смятат хората за дебили, които не могат да  схванат тарикатската манипулация - да, увеличава се   средната заплата в българското училище, но голямата част от парите от увеличението отиват за заплатите на директорите и зам.-директорите, на чиновниците из министерството и  регионалните управления.  В българското училище още се прилага с пълна сила и трикът младите специалисти да се назначават само за една учебна година и при \"добро поведение\" от тяхна страна да им се дава възможност отново да кандидатстват за назначаване.  Случва се дори учители със стаж да са на режим \"година за година\". Така се спестявали на държавата заплати за времето през летните ваканции! А за това как става назначаването и днес в българските училища ще ви разкажат потресаващи истории доста клетници, избрали за висока мисия в живота си учителската професия.    Какви ли не истории могат за се чуят! За директори феодали, които или лично отсяват кандидатите за работа по свой вкус, или след обаждане от тук-там. Или, какъвто случай има в Пловдив, кандидатите се отсяват предварително от специална комисия към директора, която решавала да допусне ли кандидата да кандидатства за мястото или не. Старата система от додемократичното минало - учителите да се назначават от съответните отдели по образованието към градските съвети с класиране по документи, е отдавна  отхвърлена \"тоталитарна практика\". От години всичко е предадено монополно изцяло в ръцете на директорите на училищата и техните комисии. А това навява мисълта за възможен див субективизъм при одобряването на кандидатите и за реални възможности за... корупция, връзкарство, партизанство и шуробаджанащина! Познавам пловдивска учителка, която бе загубила  работата си в училище, само защото там вече не се изучавали френски и руски език. Тя се принудила да се преквалифицира  в ново висше образование - по философия, но дълго време я \"отсявали\" по документи и дори не я допускали до кандидатстване за свободното учителско място, за което се явявали десетки кандидати. Причината била, че опитната учителка вече не е в първа младост. Наскоро учителски синдикат пак посочи, че тревожно е нараснала агресията в българските училища. Родните ни синдикати вече отдавна не излизат на протестни митинги, отдали са се за по-лесно на статистически занимания. Та, изчислили те, че 60% от агресията в училището се дължат на това, че... родителите имали претенции към написаните оценки на децата им - точно 45% от учителите търпели насилие от \"глезени родители или такива, които не знаели какво искат\". И толкоз. Страхотни синдикати имаме! Открили са виновниците за агресията в училище - смазаните от безработица, безпаричие и недоимък български родители, които не знаели какво искат! При тази картинка, за да се мотивирали повече млади хора, завършващи за учители, да стават наистина такива, синдикатите предлагат... ново вдигане на учителските заплати! Може би, докато стигнат заплатите на дресьорите на хищници?! И заради повдигнати заплати новите учители няма да бягат още през първата седмица, ако въобще стигнат до училището, и нямало примирени да търпят всяко издевателство и от ученици, и от родители, и от директори феодали, и от безхаберни министерски чиновници с постоянните им рИформи и смяна на учебници и програми.  Това предложение идва от хора, които живеят не на Марс, а в България, и много добре знаят, че вече три десетилетия страната ни е в плен на кошмара на нечувана слободия и беззакония, при които агресията се проявява навред в живота. И много ясно - пропълзява като чума и в училищата! Откъдето думичките \"дисциплина и възпитание\" отдавна бяха изхвърлени като социалистически атавизъм!   Думата ми е, че с вдигане на учителските заплати агресията в българското училище няма да се спре. Нужен е лек срещу агресията на целия организъм, на цялото общество. Защото то вече е изградено на агресия, на липсата на толерантност между хората, на бездушие - общество, за което отпреди два века е в сила формулировката \"Човек за човека е вълк\". Можем  май да сме дори благодарни, че още не сме ги \"стигнали американците\", при които всяка година е белязана с масови убийства в училищата. Въпреки че заплатите на учителите в САЩ, както се знае, са 20 пъти по-високи от тези на българските им колеги... Сиреч, за проблема с агресията заплатите нямат значение.    Изкореняването на агресията в училище може да стане само като неотменна част от изкореняването на агресията от цялото ни диво капиталистическо общество. Това обаче май вече е мисия невъзможна, тъй като оподскачаното ни днешно общество се пръкна с такова ДНК - с нагона на безгранична  алчност и агресия, с отричане на знаещите!  Не дойде ли вече време да се търси сметка за тази печална ситуация? Както се търси отговорност от шофьора на катастрофиралия автобус, така трябва да се търси отговорност за катастрофата в образованието ни. Разни говорилни на УНИЦЕФ и МОН за агресията в училище само гълтат пари, друга полза няма. Народният гняв вече е под прозорците на депутати и министри-авантюристи и кой знае утре накъде ще избие, ако продължат все така благите и празни приказки за демокрация.", "date": "2018.11.16", "title": "Агресията в училището допълзя от обществото"}
{"url": "https://duma.bg/datata-n179474", "text": "МЕЖДУНАРОДЕН ДЕН НА ТОЛЕРАНТНОСТТА. Отбелязва се от 1996 г. по призив на Общото събрание на ООН. На тази дата година по-рано ЮНЕСКО приема Декларация за принципите на толерантността. Като член първи е залегнала дефиницията на това що е толерантност. Толерантност означава уважение, приемане и разбиране на богатото многообразие от култури в нашия свят. Толерантността е хармония в многообразието. Тя е не само морален дълг, но и политическа и правна потребност. Толерантността е добродетел, която прави възможно достигането на мира и способства за замяната на културата на войната с културата на мира. 1869 - ОФИЦИАЛНО Е ОТКРИТ СУЕЦКИЯТ КАНАЛ. Пресича Суецкия провлак и свързва Средиземно и Червено море. Бележи условната граница между Африка и Азия и на практика е втората връзка между Атлантическия и Индийския океан. При първоначалното му откриване каналът е с дължина 164 км и дълбочина 8 м. След многократни разширения има дължина 193,30 км, дълбочина 24 м и ширина 205 м. 1907 - УМИРА КОНСТАНТИН ВЕЛИЧКОВ, ПИСАТЕЛ, ОБЩЕСТВЕНИК (Р. 1855 Г.). Преводач, критик и живописец. Заемал различни държавни длъжности - министър на обществените сгради и съобщенията, на народното просвещение, на търговията и земеделието, дипломатически агент на България в Сърбия. Владее френски, италиански и руски език. Творчеството му е създавано в редките затишия между отговорни политически ангажименти, които е поемал, поради което то не е обемисто. Много от книгите му са отпечатани след смъртта на автора. 1909 - СЪЗДАДЕНА Е ПЪРВАТА АВИОКОМПАНИЯ В СВЕТА. Нарича се DELAG (на немски език Deutsche Luftschiffahrts - Aktiengesellschaft - Германско акционерно дружество по въздухоплаване) и е учредена във Франкфурт на Майн, Германия, с подкрепата на правителството. Използва дирижаблите Zeppelin. 1945 - УЧРЕДЕНА Е ЮНЕСКО. Специалната организация на ООН е създадена, за да насърчава сътрудничеството между нациите в областта на образованието, науката, културата и комуникациите. Мотото й гласи, че \"мирът e създаден не за да се нарушава, а за да подпомага интелектуалната и нравствената солидарност на човечеството\". Уставът на организацията влиза в сила на 4 ноември 1946 г. след подписването му от 20 държави. България се присъединява на 17 май 1956 г. От 2009 г. в продължение на два мандата генерален директор на ЮНЕСКО беше Ирина Бокова. 1983 - УМИРА ДОРА ГАБЕ, ПОЕТЕСА (Р. 1886 Г.). Автор на поезия за възрастни и деца, пътеписи, разкази, есеистична проза, импресии и др. Публикува в списанията \"Съвременна мисъл\", \"Златорог\", \"Демократически преглед\", \"Мисъл\" и др., в детските периодични издания \"Светулка\", \"Другарче\", \"Славейче\", \"Дружинка\" и др. Книгите й за деца са настолно четиво на поколения българчета, част са от класиката на детското литературно наследство.", "date": "2018.11.16", "title": "Датата"}
{"url": "https://duma.bg/mediite-na-ostrova-skeptichni-za-brekzit-n179460", "text": "Повечето британски медии са единни в скептицизма си към перспективите на сделката и на самата министър-председателка, изтъква в. \"Гардиън\". Изданието обобщава сериозността на разделението по въпроса със заглавието: \"Планът на Мей за \"Брекзит\": разцепен кабинет, разцепена партия и разцепена нация\" и отбелязва, че 11 членове на правителството са изразили несъгласие на вчерашното заседание. \"Дейли телеграф\" използва думите на самата Мей, за да опише ситуацията: \"Предстоят трудни дни.\" Изданието набляга на вероятността за оспорване на лидерството на министър-председателката и отделя голямо място на критиките срещу споразумението. \"Таймс\" заявява, че Мей \"прикрива пукнатините\" и намеква, че тя е използвала заплахата, че изобщо няма да има \"Брекзит\", за да принуди министрите да се съгласят с нейното проектоспоразумение. \"Дейли мейл\" пише за заплаха от \"преврат до дни\", като същевременно публикува снимка на Мей с надпис \"Аз оставам и ще се боря\". \"Мирър\" насочва към разцеплението в правителството със заглавие \"Военен кабинет\" и твърди, че 40 бунтари сред консерваторите замислят заговор за свалянето на Мей. \"Файненшъл таймс\" пише, че министър-председателката е спечелила подкрепата на правителството за своето споразумение след \"яростни дебати\" и сега я очаква нова битка в парламента.", "date": "2018.11.16", "title": "Медиите на Острова скептични за \"Брекзит\""}
{"url": "https://duma.bg/bnb-ochakva-po-nisak-rastezh-n179470", "text": "През третото тримесечие индексите на международната конюнктура се понижиха и сигнализират за забавяне на растежа на глобалната икономическа активност както в сектора на промишленото производство, така и в сектора на услугите. В съответствие с наблюдаваната международна конюнктура очакваме външното търсене на български стоки и услуги да забави темпа си през четвъртото тримесечие на тази година и през първото тримесечие на 2019 г. Това прогнозират експертите на Българската народна банка (БНБ) в най-новото издание \"Икономически преглед\" на централната банка, което отразява макроикономически показатели през третото тримесечие на тази година. В него се анализира икономическата и финансовата ситуация на българската икономика, правят се прогнози за развитието й, като се посочват и рисковете, които могат да влошат показателите. Според анализаторите на БНБ факторите, които ще допринасят за забавянето, са свързани с влошената икономическа ситуация в Турция, въвеждането на мерки на протекционизъм в световната търговия, несигурността около преговорите за Brexit, както и с несигурността, произтичаща от политическата ситуация в Италия. Специалистите на централната банка очакват, че през следващите две тримесечия основен принос за растежа на реалния БВП ще продължи да има вътрешното търсене.", "date": "2018.11.16", "title": "БНБ очаква по-нисък растеж "}
{"url": "https://duma.bg/rumaniya-osporva-doklada-na-es-n179451", "text": "Управляващата Социалдемократическа партия в Румъния обмисля да оспори последния доклад на Европейската комисия по механизма за сътрудничество и проверка пред Съда на Европейския съюз в Люксембург, обяви председателят на правната комисия към румънския парламент Никусор Халичи. Междувременно лидерът на Алианса на либералите и демократите Калин Попеску-Търичану заяви, че докладът на Европейската комисия не е съдебен акт, така че не може да бъде оспорен в Съда на ЕС. Партията на Търичану е партньор в управляващата коалиция.", "date": "2018.11.16", "title": "Румъния оспорва доклада на ЕС"}
{"url": "https://duma.bg/es-vavezhda-otpechatatsi-i-chip-v-lichnite-karti-n179448", "text": "Съветът на ЕС одобри предложението на Европейската комисия занапред личните карти на гражданите на Общността, на техните съпруги или съпрузи, както и разрешенията за престой на чужденци, да бъдат уеднаквени. Предвижда се личните карти и картите за право на престой в ЕС да бъдат с размер на банкова карта. Те трябва да съдържат възможност за машинно разчитане, както и безконтактен чип, в който да са записани два пръстови отпечатъка на преносителя и неговата лицева снимка. Запазва се правото на държавите от ЕС да издават безсрочни лични карти за граждани над 70 години, ако са по новите изисквания. Останалите граждани ще получават лични карти с максимална валидност от 10 години, а за чужденците - разрешения с валидност до пет години. Решението ще влезе в сила две години след окончателното му одобрение. Личните карти, издадени до тази дата, ще бъдат валидни за записания в тях срок.", "date": "2018.11.16", "title": "ЕС въвежда отпечатъци и чип в личните карти"}
{"url": "https://duma.bg/lideri-ot-es-izraziha-zadovolstvo-n179459", "text": "Министър-председатели и външни министри на някои страни от ЕС изразиха своето мнение относно проектодоговора и политическата декларация за \"Брекзит\", която британският кабинет прие късно вечерта в сряда след продължила повече от 5 часа среща. Всички те говорят с оптимизъм за бъдещето на този договор, като все пак настояват, че той ще бъде прегледан под лупа, преди да бъде приет от Европейския парламент. В изявление германският външен министър Хайко Маас заяви \"много съм доволен, че преговарящите от ЕС и Великобритания са постигнали съгласие за момента\". \"Ние направихме голяма крачка в тази посока. Моите специални благодарности към Мишел Барние и неговия екип за този резултат\", каза още първият дипломат на Германия. Финландският премиер Юха Сипиля написа в туитър \"Британското правителство одобри договора, следва втора стъпка за споразумението за \"Брекзит.\" \"Добра стъпка е, че проектоспоразумението беше постигнато от преговарящите. Холандия и останалите страни членки в момента разглеждат черновата и политическата декларация\", заяви холандският външен министър Стеф Блок. Белгийският премиер Шарл Мишел също напомни в социалните медии, че това е само чернова, която трябва да бъде прегледана внимателно, но напомни, че е \"жизненоважно Великобритания и ЕС да останат стабилни партньори\".", "date": "2018.11.16", "title": "Лидери от ЕС изразиха задоволство"}
{"url": "https://duma.bg/ek-dava-blizo-300-mln-evro-za-zhp-liniyata-plovdiv-burgas-n179467", "text": "Европейският съюз одобри отпускането безвъзмездно на 293,4 млн. евро от Кохезионния фонд за вече започналата с пари от държавния бюджет на България втора фаза на рехабилитацията и модернизацията на жп линията Пловдив-Бургас, която трябва да скъси с около 40 минути пътуването с влак между двата града. През ноември 2017 г. българският кабинет даде зелена светлина за започването на втората фаза от ремонта на жп линията с пари от бюджета, които да се възстановят след одобрението на Брюксел за безвъзмездното финансиране. Целият проект струва 800 млн. лв. и вече над половината официално се предоставят от Брюксел. Линията между Пловдив и Бургас се ремонтира от години с пари от ЕС по проект по вече приключилата оперативна програма \"Транспорт\" (2007 - 2013 г.).  Тя продължи и в новия програмен период и от две години се рехабилитират три тагови подстанции по този релсов път. С парите ще се подмени контактната мрежа, ще се изгради система за сигнализация и комуникация. Ще се ремонтира и гарата в Карнобат. Според анонсите на управляващите след края на ремонта времето за придвижване с влак между Пловдив и Бургас трябва да е с 40 минути по-малко и влаковете да достигат скорост между 130 и 150 км в час по дългия 293 км участък. Очаква се това да се случи към 2022 г. От Брюксел сега посочват, че с одобрената от тяхна страна инвестиция ще се свържат някои от най-големите градове на България с едно от най-важните пристанища на Черно море. Благодарение на този проект, финансиран от ЕС, българските граждани ще могат да пътуват за по-кратко време и при повишена безопасност. Те също така ще усетят и ползите от по-доброто качество на въздуха, тъй като проектът насърчава екологосъобразната мобилност в страната.", "date": "2018.11.16", "title": "ЕК дава близо 300 млн. евро за жп линията Пловдив-Бургас"}
{"url": "https://duma.bg/gartsiya-shte-izbira-prezident-na-izbori-n179452", "text": "Гръцкият премиер Алексис Ципрас предложи промяна на конституцията, по силата на която президентът да бъде избиран директно. Той запозна парламента с предложенията на СИРИЗА за промени на основния закон. Според премиера Дперспективата  за непосредствено избиране на президента на републиката от страна на народа ще му даде специална властУ, но това няма да създаде опасност от двувластие в страната.", "date": "2018.11.16", "title": "Гърция ще избира президент на избори"}
{"url": "https://duma.bg/razhodite-na-domakinstvata-pak-sa-poveche-ot-dohodite-n179469", "text": "Тенденцията, според която разходите на домакинствата изпреварват  приходите, се запазва и през третото тримесечие на годината, показват данните на НСИ. Според тях доходът от работна заплата нараства от 778 на 851 лв. (с 9,4%). Доходът от самостоятелна заетост се увеличава от 110 на 119 лв. (с 8,4%). Доходите от пенсии нарастват от 371 на 421 лв. (с 13,4%). Доходите от социални обезщетения и помощи намаляват от 43 на 35 лв. (с 19,9%). Общият разход средно на лице от домакинство през третото тримесечие на 2018 г. е 1518 лв. и се увеличава с 9,8% спрямо същото тримесечие на 2017 година. Сред разходите с най-голям относителен дял са разходите за храна (30,1%), жилище (16,5%), данъци и социални осигуровки (12,3%) и транспорт и съобщения (11,7%). Спрямо третото тримесечие на 2017 г. относителният дял на разходите за жилището намалява с 1,2 процентни пункта, а делът на разходите за транспорт се увеличава с 0,5 процентни пункта. Като абсолютни стойности през третото тримесечие на 2018 г. в сравнение със същото тримесечие на 2017 г. разходите за храна и безалкохолни напитки се увеличават от 416 на 457 лв. (с 9,8%). Разходите за алкохолни напитки и цигари се увеличават от 58 на 60 лв. (с 4,4%), за жилище  (вода, електроенергия, отопление, обзавеждане и поддържане на дома) нарастват от 245 на 250 лв. (с 1,9%). За здравеопазване сме плащали 73 лв., което е с 102% повече, а разходите за транспорт и съобщения нарастват от 155 на 178 лв. (с 14,6%). Разходите за данъци и социални осигуровки се увеличават от 165 на 187 лв. (с 13,3%).", "date": "2018.11.16", "title": "Разходите на домакинствата пак са повече от доходите"}
{"url": "https://duma.bg/petima-saudittsi-chakat-smartna-prisada-zaradi-hashogi-n179436", "text": "Петима саудитски служители са заплашени да получат смъртни присъди за убийството на журналиста Джамал Хашоги, който е бил упоен и разчленен в консулството в Истанбул на кралството, заяви прокурорът на Рияд в четвъртък. Хашоги, пишещ за \"Вашингтон пост\" и неприкрит дисидент, почина, след като бил упоен от петимата обвиняеми и след това разчленен, съобщи говорителят на прокуратурата в първото саудитско потвърждение за начина на убийството му. Частите на тялото на журналиста след това били предадени на агент извън консулството, каза говорителят. Междувременно прокуратурата оневини престолонаследника принц Мохамед бин Салман, за когото заявиха, че не е бил замесен в убийството на Хашоги.", "date": "2018.11.16", "title": "Петима саудитци чакат смъртна присъда заради Хашоги"}
{"url": "https://duma.bg/makron-evropa-ne-e-vasal-na-sasht-n179449", "text": "\"САЩ са наш исторически съюзник и продължават да бъдат. Но да си съюзник, не означава да си васал. Ние не трябва да сме зависими от тях\", заяви френският президент Еманюел Макрон по телевизия  TF1 от борда на френския самолетоносач \"Шарл де Гол\". Той отказа да коментира изказванията на Доналд Тръмп в туитър срещу идеята му за европейска армия: \"Няма да отговарям на туитите и не мисля, че френският народ чака това от мен\". Франция трябва да бъде суверенна и нейната отбрана автономна, подчерта Макрон. \"Мога ли да кажа на французите, че поверявам цялата наша сигурност на Съединените щати. Не. Защото аз вярвам в нашия суверенитет и суверенитета на Европа. Бих искал да бъдем автономни в защитата на киберпространството, във всички части на нашите въоръжени сили - на суша, във въздуха и в Космоса. За да стане това, ние не трябва да сме зависими, включително и от САЩ\", изтъкна Макрон. Той добави, че \"в някои сфери Франция е била твърде зависима от САЩ, това не е добре\".   Коментирайки изказването на Макрон, германският политолог Александър Рар изтъкна пред руския в. \"Взгляд\", че поведението на САЩ \"възмущава европейците. Те все повече и повече проумяват, че за американците Евросъюзът е част от някаква \"Трансатлантиада\" или \"Панамерикана\". По думите на Рар от съюзнически отношенията между Германия и САЩ са се превърнали във васални. \"На немците се забранява да водят диалог по енергетиката и партньорство с Русия. Искат с всички сили да забранят строежа на \"Северен поток 2\", макар че това е суверенно право на немските фирми, на Евросъюза. Просто американците по нагъл начин започват да се намесват в европейските дела\", коментира Александър Рар.  Той напомни как навремето група американски сенатори посети България и забрани на София да изгражда \"Южен поток\". Напоследък американците се обявяват и срещу създаването на единна европейска армия. \"Това не е ли васалство?\", пита Рар. Според него такова отношение се демонстрира в много сфери, особено финансовата. Американците налагат екстериториални санкции, което вече възмущава европейците, които разбират, че Европа за САЩ е \"Трансатлантиада\" или \"Панамерикана\". Другият проблем е, че това васално отношение го виждат само французите и немците. \"А такива страни като Полша и балтийските държави и дори Великобритания доброволно приеха ролята на американски васали и ще тикат Европа в тази посока, а не в посока на независимостта\", обобщи политологът. Междувременно медиите предадоха, че усилията на ЕС да създаде механизъм за разплащания с Иран, който да заобиколи санкциите на САЩ, са пред провал. Нито една страна от ЕС не се съгласила да приеме щабквартирата на такава структура, защото се опасява от санкции на САЩ, обясниха дипломатически източници.", "date": "2018.11.16", "title": "Макрон: Европа не е васал на САЩ"}
{"url": "https://duma.bg/gorivata-bez-biodobavki-prez-zimata-n179466", "text": "През зимата горивата да нямат биодобавка, за да може цените им да бъдат намалени. Това е едно от предложенията на БПГА, оповестени след среща с вицепремиера Томислав Дончев, на която са обсъждани спешни мерки за успокояването на пазара. Подобни практики с биодобавката имало в някои европейски държави – например Австрия и Германия. От асоциацията посочват, че биокомпонентата е двойно по-скъпа спрямо цената на самото гориво. Премахването през зимата можело да стане, без да се нарушава общото задължение на България по европейското законодателство. Осъзнавайки сложността на момента, фирмите от бранша работят и ще продължат да работят с минимална печалба, казват от асоциацията. Компаниите от БПГА били готови и да обсъждат промяна на корпоративните си стандарти с цел намаляване на разходите за издръжка. Асоциацията потърсила съдействие от правителството за разговори с Комисията за защита на конкуренцията, така че фирмите да могат да публикуват себестойността на продуктите, за да има яснота за съществуващите маржове. Тази мярка трябва да важи за всички участници на пазара, в това число и за т.нар. ведомствени бензиностанции. БПГА предлага също така при извършване на проверки от страна на държавни органи да се обявяват конкретно проверените обекти, както и нарушенията, които те са извършили. От браншовата организация настояват и за мерки срещу сивата икономика, и за влизането в действие в срок на закона за горивата. Междувременно вицепремиерът Томислав Дончев и представители на големите вериги бензиностанции обсъдиха вчера мерки за намаляване на цените на горивата. След срещата изпълнителният директор на Българската петролна и газова асоциация Андрей Делчев коментира, че се търси начин да дадат своя принос за нормализиране на пазара. Вчера финансовият министър Владислав Горанов обяви намерение компонентите, които формират цените на бензина и дизела, да се изписват на касовите бележки от бензиностанциите. Основната причина за високите цени на горивата за крайните потребители е фактът, че руската компания \"Лукойл\" контролира по-голямата част на акцизните складове, което й дава възможност да контролира цените въпреки ниския акциз и ДДС за горивата. Официално \"Лукойл\" притежава 40% от бензина в акцизните складове, но с подставени лица този процент достига до 85-90%, заяви енергийният експерт Васко Начев в ефира на БНТ. На практика всички големи играчи купуват от \"Лукойл\". Внася се единствено високият клас А100, така че има нещо изкривено, добави той. По думите на експерта е нужно да се предприеме законодателна инициатива, с която да бъде сменен моделът, по който работи пазарът на горивата в страната, тъй като дори да се намали акцизът, най-много след шест месеца цените отново ще достигнат сегашните нива. Пазарният механизъм за търсене и предлагане работи безотказно. В този смисъл това е мястото, към което правителството трябва да насочи усилията си, подчерта Начев. Според него цените на горивата в страната са винаги малко под фокуса на общественото недоволство, а за последните два дни цената на бензина клас А95 е паднала с 0,20 лв. Ако погледнем таксите, акцизът и ДДС у нас са сред най-ниските, а в същото време се доближаваме цените на горивата в Европа.", "date": "2018.11.16", "title": "Горивата  без биодобавки през зимата"}
{"url": "https://duma.bg/angelkova-pravi-pat-na-drevnite-tsivilizatsii-n179463", "text": "България ще предложи на Световната организация по туризъм и ЮНЕСКО да създадем Световен път на древните цивилизации, нещо като пътя на коприната. Това каза пред журналисти министърът на туризма Николина Ангелкова по време на 2-рия Международен конгрес на световните цивилизации и историческите маршрути, чийто домакин е София. Смятам да представим тази идея, след което следва обсъждане със Световната организация по туризъм и смятам, че е добре да включим и ЮНЕСКО, за да може да имаме успех. Ако идеята се приеме, ще бъде важно за България като инициатор, каза още тя и посочи, че българските обекти, които ще се включат в маршрута, със сигурност ще бъдат тези, които са включени в списъка на ЮНЕСКО. Ангелкова не уточни дали този път ще бъде включен и курортът Слънчев бряг, който ще остане в историята като място, където тя и колегата й от правителството Валери Симеонов години наред се караха и доказваха, че единият е по-корумпиран от другия. Единият гасеше избирателно тока на шумните дискотеки, а другият раздаваше незаконно концесии за плажовете.", "date": "2018.11.16", "title": "Ангелкова прави път на древните цивилизации"}
{"url": "https://duma.bg/duterte-kitay-veche-pritezhava-yuzhnokitaysko-more-sasht-da-prekratyat-voennite-ucheniya-n179446", "text": "Президентът на Филипините Родриго Дутерте заяви, че Китай \"вече притежава\" Южнокитайско море, пише сингапурският вестник \"Стрейт таймс\". Той предупреди, че военните учения на САЩ и съюзниците им в региона създават \"търкания\", които пречат на усилията за разрешаване на противоречията между Пекин и съседните държави. \"Китай е там. Това е реалността. САЩ и всеки друг трябва да разбере, че те са там\", продължи той. Ако избухне война в Южнокитайско море, \"моята страна първа ще пострада\", смята Дутерте и припомни, че са сключили договор със САЩ за отбрана. Според филипинския президент конфликтите в Южнокитайско море най-добре могат да се разрешат чрез разговори между Китай и АСЕАН, без САЩ и съюзниците им да нажежават обстановката с показване на сила като \"учения в защита свобода на мореплаването\". \"Всичко е отлично между Китай и АСЕАН, с изключение на факта, че има търкания между западни държави и Китай\", отбеляза Дутерте.", "date": "2018.11.16", "title": "Дутерте: Китай вече притежава Южнокитайско море, САЩ да прекратят военните учения"}
{"url": "https://duma.bg/dve-treti-ot-balgarite-shte-pazaruvat-v-cherniya-petak-n179464", "text": "Предпоследният петък на ноември, който тази година се пада на 23-и, е известен като Black Friday или Черен петък - ден, в който магазините правят големи намаления на стоките и се дава старт на атрактивните отстъпки за празничния сезон. Традицията идва отвъд океана и макар че е сравнително наскоро внесена у нас, се радва на огромна популярност. 94% от българите знаят какво представлява търговската кампания Черен петък и 2/3 от тях планират да се възползват от многобройните оферти. Това сочи ежегодното проучване за нагласите преди Черния петък, направено от Kantar Millward Brown. Интересен извод от националното представително проучване е, че докато в доста страни Черния петък се асоциира с опашки и надпревара в магазините, у нас се възприема основно като онлайн кампания - това е мнението на 67,9% от анкетираните. Традиционните магазини също участват с намаления, но очакванията за изгодни покупки и автентично Black Friday преживяване са насочени основно към електронната търговия. Проучването отговаря и на въпроса кои ще са най-търсените продукти. Водеща е категорията дрехи и обувки, към нея са се насочили 58,1% от купувачите. Следват спортните стоки, козметиката и малките домашни електроуреди. Мобилните телефони, телевизорите и компютрите си остават предпочитан избор, особено сред мъжете. Освен в продуктите за красота като парфюми и козметика, дамите пък ги превъзхождат и в търсенето на детски стоки и играчки. На въпроса колко пари възнамеряват да похарчат по време на Black Friday 2018 близо 57% от анкетираните посочват сума между 100 и 700 лв., като 22,1% от тях са предвидили между 200 и 400 лв. за пазаруване по време на кампанията. Любопитно е, че 8,9% имат намерение да направят покупки между 1500 и 2400 лв.", "date": "2018.11.16", "title": "Две трети от българите ще пазаруват в Черния петък"}
{"url": "https://duma.bg/prodazhbite-na-novi-koli-se-srivat-n179465", "text": "През октомври регистрацията на нови автомобили в Европейския съюз отбеляза ново понижение, тъй като влезлите в сила от началото на есента нови стандарти за отработените вредни газови емисии (т.нар. \"WLTP стандарт\") продължават да се отразяват негативно на автомобилната индустрия. От Асоциацията на европейските автомобилостроители (ACEA) отчетоха спад на продажбите на нови автомобили и в България. Все пак през октомври паднаха само със 7,3% на годишна база след солиден спад с цели 23,5% през септември, като през десетия месец на годината в Европа бяха регистрирани нови 1,083 млн. автомобила. Основната причина за това понижение все още е въвеждането на новия WLTP емисионен стандарт от 1 септември, което доведе до изключително силен ръст при регистрациите на нови автомобили през лятото. В резултат на това търсенето на нови автомобили спадна в повечето държави от ЕС през миналия месец, включително и в петте водещи пазара, посочиха от асоциацията. С оглед влизането в сила на стандарт WTLP от началото на есента европейските автомобилни производители предложиха през лятото големи ценови отстъпки за вече произведените автомобили, които не отговаряха на новия стандарт, и това доведе до засилване на конкуренцията и до сериозен ценови натиск. WLTP е съкращение от Worldwide Harmonized Light-Duty Vehicles Test Procedure и в превод това означава \"световно хармонизирана изпитателна процедура за леки и лекотоварни автомобили\", като описва новата изпитателна процедура, според която се установяват разходът на гориво. Агенцията ACEA отбеляза, че през октомври и петте водещи европейски автомобилни пазари са отчели нови понижения при продажбите, като най-силен е бил спадът в Германия и Италия (понижения със 7,4%), следвани от Испания (с 6,6%), Великобритания (с 2,9%) и Франция (с 1,6%). Според ACEA за пръв път от доста време насам продажбите на нови автомобили в България също отбелязаха понижение през октомври с 14,6% спрямо година по-рано до 2562 броя. За първите десет месеца на настоящата година обаче новите автомобили, регистрирани в България, се увеличиха с 15,6% до 29 005 спрямо 24 098 броя за същия период на 2017 година.", "date": "2018.11.16", "title": "Продажбите на нови коли се сриват"}
{"url": "https://duma.bg/rumen-radev-s-kritiki-kam-pakta-za-migratsiyata-n179504", "text": "България не трябва да подписва пакта за миграция на ООН. Това е позицията на президента Румен Радев по спорния документ. Държавният глава коментира темата пред журналисти след тържественото събрание във Военната академия „Г.С.Раковски“ по повод празника на Сухопътни войски. Проблемът с миграцията е глобален и като такъв трябва да има пакт. Но предлаганите текстове в този пакт не работят в никакъв случай в наш интерес, смята Румен Радев. По думите му в документа има клаузи, които поставят на риск националния суверенитет, социалните системи и вътрешния ред.  Управляващите вече се „опариха“ с Истанбулската конвенция. Явно в момента се лутат как точно да определят позицията си за пакта за миграцията на ООН, коментира още държавният глава. Разбирам, че им е трудно, защото досега те открито навън не са изразявали някаква твърда българска позиция, подчерта президентът. Припомняме, че миналия петък от БСП призоваха правителството да заеме категорична позиция и да не подписва пакта. По-късно управляващите, в лицето на Цветан Цветанов, обявиха официално, че е взето решение засега да не се присъединяваме към споразумението. След няколко дни обаче външният минстър Екатерина Захариева намекна, че все още държавата не е решила окончателно дали през декември ще се присъедини към пакта за миграцията на ООН. ГЕРБ обаче срещат отпор и сред коалиционните си партньори. Вицепремиерът и лидер на ВМРО Красимир Каракачанов коментира днес, че пактът застрашава националната сигурност на България.  Пактът за миграция на ООН ми намирисва на документ, който подготвя глобалното преселение на народите, коментира военният министър, цитиран от Фокус. Той отрече в правителството да има разкол по темата. По думите му България няма да подкрепи документа. Защото, продължи Каракачанов, в пакта има много спорни моменти.  Истината е, че ако искаме да се грижим за бежанци от войната, имаме конвенция за бежанците на ООН. А този глобален пакт за миграция на мен ми намирисва като документ, който ще подготви глобалното преселение на народите. Вътре има обезпокоителни текстове от сорта, че страната, в която се озоват тези кандидат мигранти, ако те нямат лични документи, е длъжна да им издаде такива, възмути се Каракачанов. Това, според него, означава, че \"ако в България дойдат 100 хил. афганистанци, ние трябва да им издадем български документи\".", "date": "2018.11.16", "title": "Румен Радев с критики към пакта за миграцията"}
{"url": "https://duma.bg/nyama-kandidati-za-kashtata-yavorov-n179503", "text": "Няма кандидат-купувачи за къщата на Пейо Яворов, която беше обявена за публична продажба на 15 октовмри, при първоначална цена от 1 628 000 лева. Това съобщи БНТ, позовавайки се на справка в Софийския районен съд. Срокът за подаване на оферти изтече в в 17.00 часа в четвъртък, а при наличието на предложения, те трябваше да бъдат отворени днес в началото на работния ден. Каква ще бъде съдбата на дома на поета, оттук нататък зависи от ищеца. Вариантите са няколко: частният съдебен изпълнител да прекрати търга или той да бъде отложен или възобновен при по-ниска цена от първоначално обявената за имота. За да продължи продажбата обаче, частният съдебен изпълнител трябва да изчака един месец. Това е срокът, в който ищецът да вземе и своето решение.", "date": "2018.11.16", "title": "Няма кандидати за къщата Яворов"}
{"url": "https://duma.bg/bsp-iska-preizchislenie-na-pensiite-s-30-000-podpisa-n179502", "text": "Внасяме 30 000 подписа в Народното събрание с искане за преизчисление на пенсиите с новия средно осигурителен доход за 2017 година. Подписите са събрани от \"Съюз на пенсионерите-Хасково\" и от цялата страна. Това обяви лидерът на БСП Корнелия Нинова след среща с представители на сдружението. Събирането на подписи продължава, а към инициативата се присъединяват и млади хора, подчерта Нинова.  Тя припомни, че от БСП няколко пъти настояват пенсиите да бъдат преизчислени. Социалистите внесоха предложения в бюджета, между първо и второ четене, за преизчисление на всички пенсии. От БСП са изчислили, че това ще струва на бюджета 800 млн. лева и са посочили откъде може да дойдат въпросните средства. Провеждаме тази политика години наред, защото възрастните хора са най-ощетените в страната. Цените на ток, парно, вода и продукти растат нагоре, а пенсиите ще бъдат осъвременени само по швейцарско правило и то от първи юли догодина, когато увеличението ще бъде изядено от инфлацията, коментира Корнелия Нинова. Представителите на сдружението на пенсионерите обясниха, че хора от цялата страна са се включили в подписката, с надежда нещо да се промени в мизерното съществуване на пенсионерите. Надяваме се да постигнем увеличение на пенсиите, за да имаме по-достоен живот, казаха още те.", "date": "2018.11.16", "title": "БСП иска преизчисление на пенсиите с 30 000 подписа"}
{"url": "https://duma.bg/hubchev-sazhalyava-za-iliev-i-despodov-n179441", "text": "Селекционерът на България Петър Хубчев обяви, че отпадналите поради контузии за гостуването на Кипър Пламен Илиев и Кирил Десподов са двамата най-добри играчи на България на постовете си. Специалистът обаче допълни, че тимът ни е силен заради колектива и е сигурен, че заместниците им ще се представят на високо ниво. “Радвам се, че стана като традиция обикновено да отговарям на подобни въпроси - че работата беше доста концентрирана и сериозна. Смея да кажа, че сме постигнали нещо с този отбор и с тези момчета.  Всяка победа в националния отбор и за мен, и за момчетата, го възприемаме като голям успех. Всяка победа на националния отбор е успех. Аз приемам с голяма радост всички победи и знам, че и момчетата го определят така. Сигурно има логика победата в първия мач с Кипър да бъде допълнителен стимул и да вдъхне самочувствие на играчите”, каза  селекционерът.  България гостува на Кипър тази вечер от 21.45 ч. и двубоят ще се предава по БНТ 1. В понеделник по същото време \"лъвовете\" посрещат Словения на Националния стадион \"Васил Левски\".  Тимът ни се намира на второ място в класирането с 9 т. след 4 изиграни мача с гол по-лоша разлика от Норвегия. Скандинавците гостуват и на двата съперника - довечера на Словения, която няма шансове да продължи, и в понеделник в Кипър, който също няма да има надежди, ако загуби от нашите. До момента България има 3 победи (2:1 в Словения, 1:0 над Норвегия и 2:1 над Кипър в София) и 1 загуба (в Норвегия с 0:1). Вратарят на английския Бъртън Албиън Димитър Евтимов е щастлив от първата си повиквателна за националния тим на България. „Това е моята първа повиквателна за мъжкия национален отбор. За мен това е чест и гордост, искам да помогна на отбора. Съставът е много добър. Имаме доста млади и опитни футболисти. Смятам, че имаме добър дух. Ще се представим добре. Групата ни е много равностойна. Норвежците залагат на физиката, но мисля, че имаме добри шансове да сме първи в групата”, заяви Димитър Евтимов. „Никога нищо не се знае в живота и футбола. Аз съм се ориентирал в Англия, по-разпознат съм там, отколкото тук. Може и някой ден да се върна в България\", каза стражът на „пивоварите”, които се представиха феноменално и се класираха на 1/4-финал за Купата на Лигата в Англия. \"Такава сензация никой не е очаквал, но ние го сторихме. Сега чакаме мача с Мидълзбро. Падна ни се отбор, който можем да преодолеем и можем да стигнем и до полуфиналите”, каза още Евтимов.", "date": "2018.11.16", "title": "Хубчев съжалява за   Илиев и Десподов"}
{"url": "https://duma.bg/kancho-stoychev-balgariya-bavno-se-razvezhda-s-gerb-n179496", "text": "България бавно се развежда с ГЕРБ, това започна с избирането на Румен Радев за президент. С тези думи социалогът Кънчо Стойчев коментира пред БиТиВи ситуацията в страната след скандалите с вицепремиера Валери Симеонов и ежедневните протести в десетки градове. Той бе категоричен, че представянето на евентуални предсрочни избори като трагедия за държавата е смехотворно.  Нашият премиер отлично владее политическата техника да се представя за жертва, когато това му е изгодно политически, добави Кънчо Стойчев.  Това правителство е във властта заради лични интереси. Да представяме Борисов като жертва на патриотите е неуместно. Патриотите няколко пъти спасяват това правителство. Ако не бяха те, това правителство щеше да е издухано, отбеляза социологът.  По думите му българите нямат проблем с това, че президент и или премиер взимат големи заплати. Българите протестират срещу лошото управление, подчерта Стойчев в коментар на вчерашното интервю на премиера Бойко Борисов, в което той обясни как неговата заплата е много по-ниска от тази на президента.", "date": "2018.11.16", "title": "Кънчо Стойчев: България бавно се развежда с ГЕРБ"}
{"url": "https://duma.bg/rezultati-n179439", "text": "квалификации, I кръг България - Румъния 1:1 0:1 Михайла (16-д) 1:1 Митков (90+2), ЧК: Стефанов  (89-Б). II кръг (17.11) България - Гибралтар. III кръг (20.11) България - Гърция.  Футбол по БНТ 1 21.45 Кипър - България по БНТ 3 21.35 Холандия - Франция по Евроспорт 2 20.45 Германия - Холандия (юноши до 21 г.) по Евроспорт 1 Снукър 13.35 и 20.55 Открито първенство на Северна Ирландия Ски-скокове 18.45 СК във Висла (квалификация) по Евроспорт 2 Колоездене 7.00 Обиколка на Фужу (II етап) Фигурно пързаляне 13.00 и 15.00 Гран при на Русия по Макс спорт 1 Тенис 16.00 и 22.00 Финален \"Мастърс\" в Лондон Утре Футбол по БНТ 3 15.50 Сърбия - Черна гора 18.50 Турция - Швеция 21.35 Италия - Португалия по Диема спорт 14.00 Флийтууд - Уолсоу по Нова спорт 17.00 Лутън - Плимут по Евроспорт 1 Ски 11.00 и 14.00 СК в Леви (жени) Ски-скокове 16.45 СК във Висла  Снукър 20.55 Открито първенство на Северна Ирландия по Евроспорт 2 Колоездене 7.00 Обиколка на Фужу (IV етап) Фигурно пързаляне 12.30 Гран при на Русия Ръгби 22.00 Франция - Аржентина по Диема спорт Баскетбол 21.30 Морабанк Андора - Уникаха 2.30 Бостън Селтикс - Юта Джаз по Диема спорт 2 Волейбол 18.30 ЦСКА - Левски (мъже) по Ф+ Автомобилизъм 7.00 Гран при на Макао Мотоциклетизъм 9.50 Гран при на Макао по Макс спорт 1 Тенис 16.00 и 22.00 Финален \"Мастърс\" в Лондон В неделя Футбол по БНТ 3 15.50 Англия - Хърватия 18.50 Северна Ирландия - Австрия 21.35 Швейцария - Белгия по Евроспорт 1 Ски 11.15 и 14.00 СК в Леви (мъже) Ски-скокове 15.45 СК във Висла  Снукър 20.55 Открито първенство на Северна Ирландия по Евроспорт 2 по Диема спорт Баскетбол 18.00 Естудиантес - Барселона по Диема спорт 2 Волейбол 18.30 Хебър - Нефтохимик Баскетбол 22.30 Минесота Тимбъруулвс - Мемфис Гризлис по Ф+ Автомобилизъм 6.20 Гран при на Макао Формула 3 9.1 5 Гран при на Макао  Мотоциклетизъм 9.50 Гран при на Макао по Макс спорт 1 Тенис 20.00 Финален \"Мастърс\" в Лондон (финал) Мотоциклетизъм 15.00 Гран при на Валенсия", "date": "2018.11.16", "title": "Резултати"}
{"url": "https://duma.bg/bsp-otnovo-nastoya-da-se-zamrazyat-deputatskite-zaplati-n179497", "text": "БСП припомни искането си за замразяване на заплатите на депутатите. Повод за това бе вчерашното интервю на премиера Бойко Борисов пред БиТиВи. В него, подтикнат от водещия, премиерът с половин уста призна, че българите се дразнят от високите заплати на политиците. Не пропусна да отбележи обаче, че президентът Румен Радев взима по-голямо възнаграждение от неговото. В крайна сметка Борисов обеща, че ГЕРБ ще замразят заплатите на депутати и министри.  Лидерът на БСП Корнелия Нинова припомни на среща във Видин, че това е старо искане на левицата. Когато социалистите го внесоха в НС, ГЕРБ го обявиха за популизъм. Нашите заплати и догодина ще растат автоматично с ръста на средната за страната, коментира Нинова. Слушам сутринта премиера Борисов да казва какъв  популизъм било да се замразят заплатите на министрите му, неговата, на депутати, на президент, омбудсман и конституционни съдии. Притиснат от водещия най -накрая, с половин уста, Борисов каза, че ще го направят, продължи лидерът на БСП. И добави: \"Сега го чакам да нареди на депутатите си да подкрепят нашето предложение да си замразим заплатите. Три пъти поставям въпроса в парламента. Три пъти ме очернят отгоре - до долу”. Тя припомни, че депутатите от БСП са внесли законодателно предложение. В отговор управляващите извадиха от девет кладенеца вода и не, та не. Политиците трябвало да получават високи заплати, за да не са корумпирани. Откога заплата се плаща не за труд, а заради подкупи? В коя икономическа теория го пише това?, попита Нинова. Тя заяви с усмивка, че премиерът държи на думата си, никога не се отмята , загрижен е за народа и за справедливостта и затова всеки ден ще го пита кога ще нареди на Цветанов депутатите от ГЕРБ да изпълнят искането на БСП и да си замразим заплатите.  След малко ще ви представя нашата \"Визия за България\", обърна се Нинова към хората от Видин. Този пример е част от модела на прехода, чиято смяна искаме с нея. Самозабравила се, откъсната от живия живот политическа върхушка, която щом се добере до властта започва да се интересува преди всичко за собственото си благополучие и облаги, а не за вашите тегоби, каза още председателят на БСП. Заедно с нея във Видин бяха и зам.-председателите на ПГ на „БСП за България“ Георги Свиленски и Христо Проданов, както и народните представители от левицата проф. Анелия Клисарова, Стоян Мирчев, Манол Генов, Филип Попов и Явор Божанков и председателят на БСП-Видин Димитър Велков. Посещението им е част от обиколките в страната за обсъждане на проекта “Визия за България” и разширяването й с нови предложения. Представителите на левицата проведоха срещи още в Лом,  Медковец, Якимово, Брусарци, Брегово, Димово, Чупрене, Грамада, Дунавци, Бойница, Белоградчик, Ново село, Неговановци, Винарово, Макреш. Амбицията е от националния проект да се направят конкретни за всеки регион, в това число и “Визия за Видин”.", "date": "2018.11.16", "title": "БСП отново настоя да се замразят депутатските заплати"}
{"url": "https://duma.bg/tomislav-donchev-da-protestirat-no-da-ne-prechat-n179498", "text": "Нека протестиращите да поставят исканията си, но да не пречат на другите. Да протестираш е законно гражданско право, само управляващите не могат да протестират, те само трябва да решават проблемите. Така описа ситуацията в държавата в момента вицепремиерът Томислав Дончев в ефира на Нова тв. По думите му ежедневните протести в цялата страна не са нещо особено притеснително, важно било само на останалите да не им се пречи, да няма блокирани пътища и магистрали. Имаме спонтанно протестиращи, защото и частният сектор, и самата държава имат кусури. Естествено има и партийна закваска и различни партии, така че има всякакви, продължи с анализа си Дончев. В крайна сметка протестът си е законно право на гражданска изява. Дори не е задължително да има искания, а само гняв и недоволство - обществото има право да го изрази, допълни вицепремиерът.   Трудно е да коментирам протеста с две думи. Нямам морално право да говоря срещу правото на гражданите да протестират, понеже аз съм протестирал много, каза още той.   Дончев коментира и президентското вето въру промените, с които се въвежда по-висок данък върху старите автомобили. По думите му няма да стане нищо фатално, ако този данък не се въведе. От него не се очаквал голям приход в хазната, ефектът трябва да е екологичен.  Вицепремиерът обаче изрази възмущението си как едните хора протестират за цените на горивата, а от другата страна останалите недоволстват от мръсния въздух. Вицепремиерът отбеляза, че въпреки минималния акциз, който поддържа България, гражданите имат други очаквания и подозрения по отношение на ценообразуването. Цената на горивата не зависи от благосъстоянието на държавата, смята Дончев. Според него не е възможно една единствена компания да контролира 80% от пазара.", "date": "2018.11.16", "title": "Томислав Дончев: Да протестират, но да не пречат"}
{"url": "https://duma.bg/prezidentat-iska-da-chue-viziyata-na-borisov-za-balgariya-n179499", "text": "Готов съм да приема лидера на ГЕРБ Бойко Борисов и да изслушам неговата визия за справяне с корупцията по високите етажи на властта, за прекратяването на катастрофалния срив на инвестициите, за икономическото догонване на държавите от Централна и Източна Европа, които се откъснаха далече напред по темпове на икономически растеж и качество на живот. Това каза пред журналисти президентът и Върховен главнокомандващ на Въоръжените сили Румен Радев след тържественото събрание във Военната академия „Г.С.Раковски“ по повод празника на Сухопътни войски. В отговор на въпрос това покана за среща ли е президентът посочи: „Да, отворен съм“. Държавният глава коментира и обвиненията на Борисов към него, че е приел Корнелия Нинова на среща, но отказва разговор с депутатите на ГЕРБ. Корнелия Нинова като лидер на БСП поиска да ме запознае със своята \"Визия за България“, припомни Румен Радев. Нека не бъркаме закон със визия. Вече много ясно поясних, че няма как президентът да обсъжда с депутати закони, които са в процес на изготвяне, подчерта още държавният глава.  ", "date": "2018.11.16", "title": "Президентът иска да чуе визията на Борисов за България"}
{"url": "https://duma.bg/lebron-zadmina-chembarleyn-po-tochki-n179437", "text": "ЛеБрон Джеймс влезе в топ 5 на най-резултатните баскетболисти в НБА. Суперзвездата на ЛА Лейкърс наниза 44 т. - личен рекорд за сезона, за домакинската победа над Портланд Трейл Блейзърс със 126:117 и вече има 31 425 т. в бляскавата си кариера. Той задмина легендата Уилт Чембърлейн (31 419), който държи абсолютния рекорд със 100 т. в един мач през 1962 г. Пред ЛеБрон са само Майкъл \"Еър\" Джордан с 32 292, Коби Брайънт с 33 643, Карл Малоун \"Пощальона\" с 36 928 и Карим Абдул-Джабар с 38 387. От действащите баскетболисти в челните 20 в класацията са още двама. Дирк Новицки (Гер, Далас Маверикс) е седми с 31 187 т., а Кармело Антъни (САЩ, Хюстън Рокетс) е 19-и с 25 551. Лейкърс записа 4-ти пореден и общо осми успех в 14-те си мача този сезон. \"Езерняците\" прекъснаха серия на Портланд от 4 победи, но тимът, собственост на Пол Алън, е втори в западната конференция с 10-4, а пред него е само Голдън Стейт Уориърс с 12-3. ", "date": "2018.11.16", "title": "ЛеБрон задмина Чембърлейн по точки"}
{"url": "https://duma.bg/treti-uspeh-za-aoiyama-n179431", "text": "Даниел Иванов се поздрави с трета поредна победа на последния за сезона супертурнир по сумо \"Кюшю башьо\" във Фукуока. \"Синята планина\", който тежи 197 кг, вече е с актив 3-2, след като избута извън дохиото с техниката \"йорикири\" японеца Чийонокуни, който е по-лек с 51 кг. Аоияма загуби първите си 2 срещи в турнира, но вече набира самочувствие с трите успеха. Противник на бореца от Елхово днес ще бъде друг японец - Таканошо, който е с 42 кг по-лек от нашия. Двамата се срещнаха за първи път на предишния турнир в Токио и тогава Аоияма спечели. В турнира пък вече не останаха \"Велики шампиони\", след като единственият участник с най-високата титла \"йокодзуна\" - японецът Кисеносато, се отказа да продължи заради контузия в дясното коляно. Той получи травмата в стартовия кръг и след като записа 4 поредни загуби, се оттегли. Монголските \"Велики шампиони\" Хакухо и Какурю не стартираха въобще в последния за годината турнир за Купата на императора заради контузии.", "date": "2018.11.16", "title": "Трети успех за Аоияма"}
{"url": "https://duma.bg/gratsiite-predlagat-promeni-v-pravilnika-n179438", "text": "Българската федерация по художествена гимнастика (БФХГ) е внесла предложения за промяна на международния правилник. От централата ни публикуваха предложения, които са изпратени с цел по-доброто развитие на самия спорт, както и на съдийството. От родната централа са спазили препоръките, които президентът на Международната федерация по гимнастика Моринари Ватанабе е дал по време на визитата си в София за Световното първенство по художествена гимнастика. От федерацията ни са сформирали група от компетентни специалисти, която направи предложения за подобряването на правилника и съдийството в художествената гимнастика. „Успяхме да се запознаем в детайли с предложението на г-н Ватанабе и неговото виждане за гимнастиката, което високо оценихме и това ни даде насока за работа. Вярваме, че с нашите предложения ще направим още по-зрелищна и интересна художествената гимнастика, ще създадем възможност за по-добра конкуренция и ще направим по-добър маркетингов продукт от нея, който да е магнит и за зрители, и за спонсори”, информираха от БФХГ. Предложенията са с цел  правилата да бъдат лесно разбираеми, а гимнастиката да стане по-атрактивна за зрителя. Това ще я направи по-добър маркетингов продукт, който да привлича спонсори и да бъде по-лесно продаваем.  Предложенията целят да се изравни тежестта на компонентите в съдийския правилник и това да доведе до по-обективно оценяване, като се даде шанс на гимнастичките да изявят силните си страни: гъвкавост, отскокливост, въртеливост, равновесна устойчивост; сръчност, ловкост с уреда; музикалност, идеен образ, интерпретация, оригиналност;  точност и прецизност на изпълнението, отбелязват експерти.", "date": "2018.11.16", "title": "Грациите предлагат  промени в правилника"}
{"url": "https://duma.bg/evtimov-ostava-v-bartan-do-yanuari-n179440", "text": "Вратарят Димитър Евтимов остава в Бъртън Албиън поне до януари, след като клубът преподписа с него ново краткосрочно споразумение. То е за два месеца и така престоят на стража в тима от Лига 1 ще обхване и предстоящия изключително важен за отбора 1/4-финал за Купата на лигата срещу Мидълзбро на 18 декември. Евтимов бе с основна заслуга за елиминирането на елитния Бърнли и първодивизионния Нотингам Форест в турнира. Контрактът на вратаря на националния отбор е до 16 януари. След това ще бъде разгледана опцията за постоянен договор. Възможности обаче няма да липсват и за други тимове, като репутацията на вратаря е добра на Острова, където Димитър играе от 7 години. Той има и британски паспорт, което е още едно улеснение за евентуална сделка. Евтимов подписа с Бъртън през септември, отново с краткосрочен контракт. \"Предстои ни напрегната програма около Коледа, а и мачът с Мидълзбро е най-важен за клуба от много години. Затова и всички сме доволни, че Димитър остава\", каза мениджърът на Бъртън Найджъл Клъф, син на легендарния футболист и треньор Брайън Клъф.", "date": "2018.11.16", "title": "Евтимов остава в Бъртън до януари"}
{"url": "https://duma.bg/protestirashti-gotvyat-blokada-na-narodnoto-sabranie-n179494", "text": "Нова стратегия на протестиращите плъзна из социалните мрежи през последните часове. Призовава се за тридневна окупация на Народното събрание. Досега протестиращите шестваха по жълтите павета и организираха автошествия и блокади на улици и пътища. Сега се готви блокада на парламента с искане за оставка на цялото правителство и предсрочни избори. Сред организаторите на този вид протест са хората, които преди няколко месеца протестираха заедно с българи, живеещи в чужбина. Техните искания обаче са различни от призивите на протестиращите срещу високите цени на горивата и поскъпването на \"Гражданска отговорност\". Българите от чужбина призовават за промяна на Конституцията и избори за Велико Народно събрание. Друг протест продължава пред Министерски съвет вече 26-ти ден. Този на майките на деца с увреждания, които искат оставката на вицепремиера Валери Симеонов. В четвъртък вечер отново имаше шествия в много градове на страната. Основно недоволството на хората е срещу високите цени на горивата, но все повече се чуват призиви \"Оставка\" и \"Мафия\". Отново един от най-масовите протести бе този на перничани. Хората блокираха движението по АМ \"Люлин\". Протестиращите скандираха пред автомобилите \"Елате при нас, протестът е за вас\" и носеха платаки с надпис \"Промяна е възможна\". Във Варна протестиращите се събраха пред катедралния храм. Въпреки дъжда и Стара Загора излезе за пореден ден на протест. Във Велико Търново недоволните излязоха с личните си автомобили на изхода за София. Автошествие имаше и в Добрич. Протестираха също в Габрово, Сливен и Бургас. За договорки между протестиращи и полиция в Перник съобщи news.bg, цитирайки писмо, получено в редакцията на сайта. В него авторът твърди, че футболни фенове се договорят с униформените за провокации по време на протестите, за да се стигне до сблъсъци с полицията. В замяна ултрасите ще получат полицейска закрила на футболна среща в Пазарджик, където трябва да игра \"Миньор\" - Перник.", "date": "2018.11.16", "title": "Протестиращи готвят блокада на Народното събрание"}
{"url": "https://duma.bg/politsiyata-predupredi-momche-zaradi-publikatsii-za-protesti-vav-feysbuk-n179500", "text": "Момче от Самоков бе посетено от полицаи миналия ден заради постове във Фейсбук, с които споделя информация за протести в страната. Униформени потърсили 19-годишния Ангел в дома му в Самоков и му връчили разпореждане заради публикации в социалните мрежи. Точната формулировка на полицаите е, че подтиквал други граждани към провеждане на бунт.  Полицейските служители представят полицейско разпореждане на гражданин, който подтиква други граждани към цитирам – „провеждане на бунт””, обясни пред Нова тв Васил Попов, директор на ОДМВР-Самоков. Ангел разказва, че в публикациите му няма призиви за бунт. Просто споделих страница на \"Национален протест срещу безобразията в страната\", казва момчето. Той отрича дори да е ходил на протести или пък да е получавал пари за подобно нещо. Ако полицейското разпореждане, бъде нарушено, Ангел може да бъде глобен от 50 до 500 лева. Междувременно може да продължи да протестира, но без да призовава към бунт и без да нарушава закона. Според Нова тв подобни полицейски разпореждания са получили още шестима души през последните дни. Четирима от тях са от района на Самоков.  Обяснението на полицаите е, че хората трябва да внимават как агитират в интернет и дали спазват закона. И аз не съм доволен от високите цените, но не е това начинът, коментира полицай от града.  ", "date": "2018.11.16", "title": "Полицията \"предупреди\" момче заради публикации за протести във Фейсбук"}
{"url": "https://duma.bg/vlastta-pak-se-izvinyava-zaradi-tsinizma-na-nfsb-n179501", "text": "След поредното цинично изказване от редиците на НФСБ, управляващите отново бяха принудени да се извиняват и да се обясняват. Хората на Валери Симеонов обаче продължават да твърдят, че са жертва на фалшиви новини и на медийни интерпретации. Днешният парламентарен ден започна с изявления пред медиите по повод вчерашните думи на Валентин Касабов, че протестиращите са \"лумпени и мутри\" и на колегата му Петър Петров, който пък поиска болните деца да бъдат пратени в домове, за да може майките им да работят. Шефът на групата на ГЕРБ Цветан Цветанов се извини и побърза да обясни, че никой от неговите депутати не би направил подобно изказване. Нищо друго не можел да стори, освен за пореден път да се извини. За оставки обаче Цветанов не обели и дума. Трябвало да се извинява в името на стабилността. Депутатите от ВМРО бяха по-критични. Те категорично се разграничиха от партньорите си. Александър Сиди обясни пред журналистите, че не иска по никакъв начин да носи отговорност за такива изказвания и че позицията на НФБС не е позиция на ВМРО.  Всеки има право да протестира за каквото реши в държавата, това е демокрация, но когато по някакъв начин се опитваш да унизяваш хората с увреждания, техните семейства, това категорично не може да е моя позиция, заяви пред Канал 3 д Сиди. Той бил огорчен, че когато медиите цитирали скандалните думи на Касабов и Петров не уточнили, че става дума за \"фронтоваци\", а използвали \"Патриоти\" и така въвличали в скандала всички партии от малката коалиция. Въпреки общото възмущение от поредната наглост на депутати от НФСБ, партията продължи да се държи арогантно и днес. Хората на Валери Симеонов не само, че не се извиниха, но раздадоха на медиите в парламента позиция, в която се обявяват за жертва на фалшивите новини. Остро реагираха и от ДПС. Нямаме какво ново да добавим към декларацията си от октомври по адрес на НФСБ, вицепремиера Валери Симеонов и изказването му по адрес на майките на децата с увреждания, заяви лидерът на движението Мустафа Карадайъ. Казахме, припомни той, че никакви извинения вече не вършат работа. Ние определихме ситуацията с цялостното им поведение като воденичен камък не само на шията на ГЕРБ, а и на цялата страна. Все още сме на тази позиция, заяви Карадайъ. Той повтори, че отговорността за структурата и състава на един кабинет носи премиерът. Или отстраняване на един вицепремиер, или оставка на цялото правителство, или позорът е за цялото общество, категоричен бе Карадайъ. Включително и с последните изявления от вчера, мога да кажа, че най-големият враг на патриотизма е национализмът, заключи лидерът на ДПС.", "date": "2018.11.16", "title": "Властта пак се извинява заради цинизма на НФСБ"}
{"url": "https://duma.bg/psihicheskiyat-tormoz-stava-prestaplenie-n179484", "text": "Преследването и психическият тормоз стават престъпления и ще се наказват с лишаване от свобода от 1 до 5 години. Това гласят промени в Наказателния кодекс срещу домашното насилие, приети от парламента на първо четене вчера. Проектът на парламентарната шефка Цвета Караянчева предвижда случаите на насилие в семейството, водещи до средни или тежки телесни повреди, да станат престъпления от общ характер, с които ще се занимава прокуратурата. Заложени са и по-сериозни санкции при нарушаване на мерките за закрила и ограничителните заповеди.  От левицата подкрепиха законопроекта, но изразиха съмнения в ефективността му. \"Този закон няма да изпълни целта си да укрепи семейството, вкарвайки наказателното право в семейните отношения, които имат съвсем друг характер и се крепят на морал, етика и взаимно уважение. И всичко това ще бъде регламентирано с наказателното право\", заяви депутатът от БСП Валери Жаблянов. Според него семейството трябва да е автономно в регулацията на отношенията си. Социалистът предупреди, че промените ще затруднят съда, защото ще се занимава с теми, неподлежащи на регламентиране. Жаблянов обвърза увеличаващото се домашно насилие с връщането на капитализма и с ширещата се бедност и мизерия. Тези проблеми провокират домашна агресия, категоричен е той. Левицата ще подкрепи проекта, защото е опит да отговорим на изискванията на времето, които често пъти не са осмислени рационално и не вникват в човешките взаимоотношения, заключи Жаблянов. Мерките ще доведат до това всеки домашен скандал да бъде представян в съда като психическо насилие, предупреди и депутатът от БСП Димитър Стоянов. Тома Биков от ГЕРБ се съгласи с резервите на левицата, че законът няма да повлияе на семействата, в които има деградация на ценности. Трудно ще се изкорени семейното насилие, но със закон ще се поощрят християнските ценности, които са на изчезване в българското общество, вярва гербаджията. Той е убеден, че в семействата, които изповядват християнски ценности, няма насилие и даде за пример собственото си семейство. \"В течение на брака силите са неравни. В нашето семейство аз съм по-слабият фактор\", призна си Биков. Припомняме, че с отхвърлянето на Истанбулската конвенция, която предлага мерки за защита и подкрепа на жертвите на домашно насилие, управляващите обещаха да въведат част от реформите през българското законодателство. БСП внесе още през февруари предложения в Закона за защита от домашното насилие. Проектът предвижда изграждане на кризисни центрове за пострадали от домашно насилие във всички 28 области на страната, които ще струват около 2,5 млн. годишно на бюджета. Въпреки апелите на левицата обаче законопроектът й още не е стигнал до пленарна зала.", "date": "2018.11.16", "title": "Психическият тормоз става престъпление"}
{"url": "https://duma.bg/vrachani-poiskaha-spasyavane-na-bolnitsata-si-n179482", "text": "Очаквано при представянето на \"Визия за България\" във Враца местните поставиха като най-належащ въпроса за спасяването на областната си болница. Здравеопазването се оказа основен проблем за местните, които питаха още за качеството на храната, работата на завода за унищожаване на боклук и завода за производство на цимент. Депутатите проф. Румен гечев, Иван Иванов и проф. Георги Михайлов представиха идеите на БСП за подобряване на живота в страната чрез секторни политики, социални и икономически мерки. Безработицата, обезлюдяването и бедността бяха акцент от срещата в Лом. Проблем в района е и ширещата се битова престъпност, заради която хората в региона не могат да живеят спокойно. Всичко това, както изоставащата икономика и липсата на работни места, доведоха до обезлюдяване на региона. Имаме нужда и от Визия за Северозападна България, за да спасим района, призоваха участниците в срещата. С жителите на Лом се срещнаха депутатите Таско Ерменков, Тодор Байчев и Атанас Костадинов. Байчев и Ерменков представиха Визията и в Борован, където повече от 60 граждани изслушаха концепцията на депутатите за развитието на страната. Местните предложиха да бъде създаден инвестиционен фонд, който да бъде само за Северозапада и да гарантира икономическото развитие на района. Народните представители Георги Свиленски, Христо Проданов, Стоян Мирчев и проф. Анелия Клисарова представиха проекта \"Визия за България\" в Роман. Ще се пребори ли БСП с интересите и лобитата в системите на здравеопазване, образование, транспорт, настояха да научат жителите от района. Борбата с демографската криза и обезлюдяването, както и проблемите в сферата на образованието също бяха обект на обстойна дискусия. Визията бе представена и в Кирводол от депутатите Филип Попов и Манол Генов, а в Козлодуй - от Веска Ненчева, Йордан Младенов и Иван Генов. И в тези градове ниските доходи, обезлюдяването, достъпът до образование и здравеопазване бяха поставени като основни въпроси.", "date": "2018.11.16", "title": "Врачани поискаха спасяване на болницата си"}
{"url": "https://duma.bg/sotsialistki-obsazhdat-v-tarnovo-myastoto-na-zhenite-v-politikata-n179483", "text": "Редица теми, сред които и реализацията на жените в политиката, ще обсъждат социалистки от областите Велико Търново, Габрово, Ловеч, Плевен и Русе. Членове на Обединението на жените в БСП утре са на тематичен семинар във Велико Търново. Встъпителни думи и приветствия ще отправят председателят на Обединението на социалистките Катя Николова, народният представител Весела Лечева и общинският председател на БСП Стефан Стефанов. Семинарът ще започне с тема, посветена на участието на дамите по подготовката на местните избори. За реализация на повече жени в местната власт като кметове и общински съветници, ще призове народният представител Дора Янкова. Във втората сесия на семинара ще се разгледат политиките в здравеопазването и образованието в полза на гражданите на България, залегнали във проекта \"Визия за България\". По темата ще говори народният представител проф. Анелия Клисарова, която е бивш министър и настоящ зам.-председател на парламентарната комисия по образование и наука. Габровските социалистки ще представят проекта си \"Свят без насилие и зависимости\". Презентацията ще бъде направена от Кристина Сидорова, която е зам.-председател на Комисията за борба с корупцията, конфликт на интереси и парламентарна етика в НС. Социалистки от Ямбол вчера посетиха парламента и се включиха в подписката в подкрепа на майките за деца с увреждания. Ден по-рано те се срещнаха и със секретаря на НС на БСП Вяра Емилова. Тя изрази надежда, че ще има много предложения по проекта \"Визия за България\", насочени към увеличаване доходите на семействата, семейните добавки за отглеждане на деца и повишаване успеваемостта на жените в обществото.", "date": "2018.11.16", "title": "Социалистки обсъждат в Търново мястото на жените в политиката"}
{"url": "https://duma.bg/bus-s-rabotnitsi-se-obarna-kray-kardzhali-n179473", "text": "Пътнически микробус с работници се обърна на изхода на Кърджали вчера сутрин. Общо 9 души с леки наранявания били откарани за преглед в Центъра за Спешна помощ. Водачът предприел забранена маневра и завил наляво, след което бил ударен от лек автомобил \"Дачия\" със софийска регистрация. Сблъсъкът довел до обръщане на пътническия микробус. След огледа ще бъде образувано досъдебно производство.", "date": "2018.11.16", "title": "Бус с работници се обърна край Кърджали "}
{"url": "https://duma.bg/otkradnaha-skapi-lekarstva-ot-hematologiyata-n179477", "text": "Дързък обир е извършен в Националната специализирана болница за активно лечение на хематологични заболявания. Фармацевтите на болницата открили в сряда сутринта, че в склада, в който се съхраняват лекарствата с клинични проучвания, липсват над 30 кутии с експериментални медикаменти, които се съхранявали в хладилници. Според информация на БТВ обирджиите били повече от двама и действали изключително професионално, заглушили СОТ системата на болницата и атакували прецизно само стаята с лекарствата по клинични изпитвания. Разбили външната й врата, където видеонаблюдение няма. Ръководителката на болничната аптека Цветанка Вълчанова намерила в стаята разхвърлени кашони и празния хладилник. \"Една от хипотезите е, че са влезли злосторници и са взели, каквото им падне. Втората е, че има саботаж\", обясни Вълчанова. Според изпълнителния директор на болницата доц. Бранимир Спасов крадците знаели какво точно трябва да вземат. Това е с цел да бъде дискредитирана болницата, смята той. Откраднатите лекарства са били предназначени за пациенти с редки хематологични заболявания. Взети са и празни опаковки. От болницата отхвърлят да е замесен вътрешен човек. От СДВР казаха, че са проведени разпити, направен е оглед, а извършителите се издирват. Очаква се до дни лекарствата да бъдат възстановени в аптеката.", "date": "2018.11.16", "title": "Откраднаха скъпи лекарства от Хематологията"}
{"url": "https://duma.bg/byudzhetnata-komisiya-othvarli-vetoto-na-prezidenta-n179480", "text": "Парламентарна комисия по бюджет и финанси очаквано отхвърли ветото на президента Румен Радев върху Закона за корпоративното подоходно облагане, в чиито преходни и заключителни разпоредби управляващите промениха няколко данъчни закона. Припомняме, че държавният глава върна на НС, които вдигат данъка за старите автомобили, вдигат данъка на жилищата и дават по-голяма свобода за уволнения в Агенция \"Митници\". Възраженията на президента са свързани с това, че промените в един закон се прокарват през преходни и заключителни разпоредби на друг или се внасят между първо и второ четене от депутати, като така се избягва общественото обсъждане. В мотивите си той изложи както правни, така и социални аргументи - за липсата на стимули за извеждане на замърсяващите автомобили от движението, за отлагане на важни реформи при сметосъбирането, за увреждане на интереса на собствениците на имоти в курортите и за отнети права на работещите в митниците. От ГЕРБ вече обявиха, че не намират в аргументите на държавния глава основание да променят позицията си. Йордан Цонев от ДПС обяви, че партията подкрепя ветото. Той припомни, че част от текстовете са внесени между първо и второ четене и така народните представители са били лишени от правото да ги редактират. Депутатът от БСП Георги Търновалийски също обяви, че социалистите подкрепят президентското вето.", "date": "2018.11.16", "title": "Бюджетната комисия отхвърли ветото на президента"}
{"url": "https://duma.bg/34-ne-vyarvat-vtorata-zadalzhitelna-zdravna-vnoska-da-spre-doplashtaneto-n179478", "text": "Българите са скептични към основните идеи на здравната реформа, а 74% не вярват, че въвеждането на втора задължителна здравна вноска би спряло практиката на доплащане в болниците. Това сочат данните от проучване на \"Галъп интернешънъл\", проведено между 26 октомври и 2 ноември сред 800 души. Проучването е за Индекса на болниците на здравния сайт Сlinica.bg. Само 18% от анкетираните смятат, че втора вноска от 12 лв. при частен застраховател ще спре доплащанията, а 8% се колебаят. От другите нови идеи на здравните власти най-много одобрение получава предложението Фондът за лечение за деца да премине към НЗОК (58%). Явно, скандалите около въпросния фонд в последните години карат мнозинството българи до одобряват промяната, коментират анализаторите. Най-негативно (със 71%) е оценена идеята всяка болница да има свои собствени цени за услугите, които ще се покриват от здравната каса, а ако лечението на пациента е по-скъпо, той да доплаща разликата. Срещу прилагането на възможно най-евтина медикаментозна терапия са 54% от анкетираните, а 41% я харесват. Откриването на нова болница да става само с решение на парламента също не се приема като ефективно решение (54% не подкрепят идеята, 41% са \"за\").", "date": "2018.11.16", "title": "3/4 не вярват втората задължителна здравна вноска да спре доплащането"}
{"url": "https://duma.bg/minori-i-energetitsi-ot-maritsa-iztok-izlizat-na-miting-n179476", "text": "Миньори и енергетици от организациите на КНСБ в комплекса \"Марица изток\" излизат на митинг в защита на работните си места. Протестът ще е в Раднево на 28 ноември. Причината за недоволството е неяснотата около бъдещето на енергийното \"сърце\" на България, осигуряващо 45% от електроенергията. Недоволните настояват за конструктивни мерки в кратък срок, придружени с анализ, които да доведат до реална перспектива за финансова стабилност на двете държавни дружества, както и за позиция на държавата за осигуряване бъдещото развитие на Комплекса до изчерпване на въглищните запаси и за нова енергийна стратегия с хоризонт 2030-2050 г. Държавата да поеме траен ангажимент за съставяне на механизъм за компенсиране на загубите от въглеродни емисии на ТЕЦ \"Марица изток 2\", пише в декларацията на заетите в комплекса. Възмутително е страната да отритва две от най-големите си енергийни дружества, пишат миньори и енергетици.", "date": "2018.11.16", "title": "Миньори и енергетици от \"Марица изток\" излизат на митинг "}
{"url": "https://duma.bg/nazem-ot-mrezhta-n179418", "text": "- Бойко ми се вижда малко притеснен тези дни, гледах го по БТВ, нещо по гласа го усещам разтревожен и не е както обичайно уверен и спокоен... Някой знае ли защо е така? Абе къде е Бойко? Къде бе изчезнал тия дни? - Правилно, няма причина за предсрочни избори, а напротив, има хиляди (или десетки хиляди) причини да няма избори - толкова много калинки още са без работа! Ами, не е имало време за всички да се уредят! - Тиква, а цените защо ги заобикаляш бе, доходите вероятно и само в определени сфери. Защо смяташ, че някой ти се връзва на брътвежите? Правителството ти е пълно фиаско, пълни некадърници, както между впрочем и ти самия. За корупцията и кражбите въобще да не говорим. Пенсионерите как ти се вижда оцеляват, поне преобладаващата част? По всякакви поводи растат вземанията от обществото. Какво става с бюджетните разходи, къде се преточват излишъци, какви положителни неща следват за икономика, за настоящето и бъдещето на страната. Ти за проблемите повече от върха на носа си не виждаш, кърпиш колкото да се държиш на власт, от немай къде на едно или друго съсловие подхвърляш пари, които едва ли им решават проблемите, а потъват в корупционните ви схеми. Толкова си прост, че не можеш да проумееш какъв е батакът, защото ако не беше така, нямаше да допуснеш сега да питаш сега какви са причините да се разкараш - ето тези и много други от този сорт. - Пропуснал съм го, но сега разбирам, Баце да не е звънял по спешност на 112 да му пратят Хикимян рано сутринта. - БТВ заслужават благодарност за днешното интервю. То показа, че с г-н премиера живеем в различни държави. Неговата е остров Утопия, където всички трябва да са доволни и щастливи, нашата е реалната, където за поредна година само най-бедните пенсионери пак получават по същите 40 лв. Не е ново и твърдението Му за това Кой е виновен все пак да има проблеми. БСП, макар, че от десет години не са във властта. Имаме магистрали, стадиони и детски градини и това не е защото само ГЕРБ досега имат много пари от европейски фондове, а защото много обичат народа. Възхити ме и фонът на интервюто - 5-6 книжки и много снимки. Сетих се, че докато в колекцията не се появи най-важната - с един важен президент, поводи за оставка няма да има. - Когато се шикалкави в интервю... хората го разбират. Нищо не се е променило, никой не вярва, че ще се промени. Печели се време. За какво? - Неуважаеми г-н БМБ, известен като Б.Б. и коо с бандата МУ, не само е необходима оставка, а и директно за централния и то доброволно, може и за 6-ти км. Групово с или без песен, може и поединично, иначе в нашата мила Родина нищо добро няма да се случи. - Типична черта за повечето диктатори е насаждането на убеждението, че нямат алтернатива: Хитлер е плашил, че ако не е той, евреите ще се вдигнат и ще унищожат германците. Франко е плашил, че комунистите ще разрушат традиционните католически ценности в Испания, ще унищожат семейството а жените ще станат общи. Нориега също се е смятал за незаменим. И Бойко показва същите симптоми на моменти.", "date": "2018.11.16", "title": "Наз@ем от мреж@та"}
{"url": "https://duma.bg/svobodno-slovobludstvo-n179419", "text": "Изненадващо или не поредният мониторингов доклад от Европа този път обръща внимание не само на съдебната ни система и борбата с корупцията, но и на медийната среда. Констатацията от Брюксел, че свободата на словото в България е застрашена, видимо изнерви управляващите. За мнозинството българи, включително и за гилдията, позицията на ЕК не е изненадваща. Защото подобни констатации и оценки вече неведнъж сме чували дори от самите журналисти. Премиерът Бойко Борисов увери, че цензура в България нямало, олигарси можели да го атакуват през медиите си, всеки ден се появявали карикатури срещу него. За управляващите явно медийната свобода процъфтява, щом някой си позволява да се шегува с тях. Никой обаче не повдигна въпроса за аргументираността на тези критични материали. Има ги и толкова. Свободната и тежаща на мястото си журналистика обаче сваля министри, предизвиква уволнения, променя управление... Колко медийни разкрития направиха нещо подобно у нас през последните 10 години? За колко имена на родни журналисти, които заслужават Пулицър се сещате? И чужди, и наши анализатори признават, че в опит да осигурят съществуването си много медии са готови да нарушават журналистическите стандарти, да обслужват политици и бизнесмени, да търсят \"ексклузивното\", което често пъти се оказва преувеличена жълтина или дори дребно заяждане. За измислените \"новини\" ще замълчим от псевдоприличие. За някои медийната свобода се превърна в свободия. Може да прочетете всичко за всеки. Последствия често няма. Колеги ровят в мръсното бельо на всеки, независимо от социалното му значение. Проблемните материали бяха изтикани в кьошето и заменени от кафенеещи истории. Казват, че търсенето определя предлагането. А и винаги е по-лесно един журналист да се занимава с лековати теми - така няма да \"нагази лука\", няма да го разкарват по съдилища, няма да ядоса хората, които по един или друг начин са свързани с финансирането на работното му място. Много млади бъдещи журналисти пък са привлечени от славата. Водещото им верую се оказва известността. И са готови на всичко, дори да бъдат публично иронизирани и подигравани. Просто живеят в собствената си легенда. Съвсем наскоро една злополучна реклама на студентската телевизия на Алма Матер даде нагледен пример на това. Новият шеф на медията, обучаваща бъдещи журналисти, актьорът Башар Рахал, се появи в тематично клипче. Докато разкарваше младо момиче да му носи кафе и сметанки, обясни че така тя ставала известна. Който друг искал да е известен, трябвало да дойде на кастинг за телевизията. И стигаме до въпроса - известността ли е лакмусът на журналистиката? Не е ли по-важно не кой изцепва поредната глупост, а какво точно казва лицето на екрана? За журналистите би трябвало да е важно какво и как казват, а не колко пъти са се показали \"по телевизора\". Те не би трябвало да позволяват името, личността и професията им да бъдат продавани евтино за 5-минутна слава. В този смисъл свобода на медиите у нас има - всяка може да прави \"на маймуна\" себе си и имиджа си колкото иска. Някои примерно прекаляват с метаните към управляващите. Дори не е нужно хората във властта изрично да си купуват медии. Те си купуват политики, плащат с европари или раздадени по усмотрение бюджетни средства. А парите са важни са съществуването. Принципен въпрос е на какво са готови някои, за да ги получат. Ситуацията предразполага мултиплицирането на псевдожурналистиката.  Има хора, които се опитват без пари да правят медии. Не журналистика. Сядат на компютърчето, правят си сайтче и започват да копират чуждите гениалности. Дори не си правят труда да проверяват информацията. \"Творчеството\" обикновено приключва с оформянето на \"кърваво\" и шокиращо заглавие. Други си мислят, че и без да гледат телевизия и да четат вестници са достатъчно информирани. И постоянно споделят в социалните мрежи чужди публикации и картинки. Последната мода е уж патриотично споделяне на историята на еди-кой си, върнал се от чужбина. Отказал баснословна заплата, за да работи в родопско село. А всъщност някой шегаджия си е измислил името, историята и ги е прикачил към снимки на порнозвезди. Ама щом го пиеше във фейсбука, значи е истина. Ей така ги учим младежите. Защото, когато журналистиката е отстъпила пред шоуто и това го долавяме от всеки екран, радиостанция или медийна страница, няма как българите да търсят алтернативен начин да научат някоя истина. Особено, ако животът им е мрачен и искат да намерят позитивните новини. Не е вярно, че лоша реклама няма. Това може да важи само за хора и \"звезди\" еднодневки. Всяка себеуважаваща се медия, всяка отговорна личност не би позволила подигравка с имиджа и посланията си. Вестниците не са списания, репортерите не са само ходещи микрофони. Или поне не би трябвало. ", "date": "2018.11.16", "title": "Свободно словоблудство"}
{"url": "https://duma.bg/litseto-na-vlastta-e-zhestoko-i-bezskrupulno-n179505", "text": "В тази зала е имало много нелепи хора, но днес ГЕРБ носят отговорност за това. Струва ми се, че са прекрачени границите на елементарната хуманност. С тези думи се обърна към мнозинството зам.-председателят на ПГ на БСП Антон Кутев. Той прочете декларация по повод последните изказвания на депутати от НФСБ по адрес на протестиращите българи и на майките на деца с увреждания.  Кутев определи думите на Валентин Касабов и на Петър Петров като цинизъм и добави, че ГЕРБ се опитват да потулят историята. Лицето на властта е жестоко и безскрупулно, категоричен бе социалистът. През последните няколко месеца имам усещането, че живея в паралелна реалност. Заобикалящата ме действителност, това, което ежедневно виждам около себе си, ми изглежда недопустимо. Струва ми се, че са прекрачени границите на елементарната хуманност. Но нека го обсъдим, за да прецените сами. Вече досадно известното изказване на вицепремиера Валери Симеонов за „кресливите майки“ с „уж болни деца“, дори няма да си направя труда да го цитирам точно. Защото всички го знаем наизуст. И в интерес на истината, нямам усещането, че някой в тази зала, освен разбира се, съпартийците на господин Симеонов, би подкрепил подобна позиция. Защото е невярна. Защото е цинична. Защото показва лице на властта, което е жестоко и безскрупулно и не заслужава да съществува. Още по-малко пък подобно лице може да присъства в управлението на държавата. И пак казвам, че, колеги, аз нямам усещането, че болшинството в залата би защитило подобна, бих казал, нелепа позиция. Напротив, струва ми се, че колегите от ГЕРБ се дистанцираха от агресивния цинизъм и се опитват да го потулят. Най-малкото, защото очевидно, подобен морален срив никак не е от полза за управляващите. А, сигурен съм, че хуманните рецептори на всички нас не са толкова закърнели, че да не разбираме- защо подобно поведение е политически нетърпимо. Дотук ситуацията е ясна. Очевидно, гражданите на България, и то далеч не само протестиращите, а огромното мнозинство от гражданите, са откровено възмутени от подобно безочие. И именно затова протестите на майките на деца с увреждания бяха подкрепени от много граждани. И не колеги, не БСП е причината за тези протести. Има гняв, който има ясни основания. И има проблем, който продължава да стои нерешен. И има хора, които са докарани да такава криза на съществуването си, че са готови на всичко, за да извоюват правата си. И на фона на всичко това, след очевидните усилия на властта да потуши протестите и да свали напрежението, на сцената излизат депутатите от парламентарната група на Валери Симеонов. Един от депутатите на НФСБ определи протестиращите майки като „лумпени“, „сбъркани хора“, някаква кметица от ареста бе забъркана в протеста. Как хем е в ареста, хем е на протест, не знам, но поне той си знае. Това предизвика нови изблици на гняв сред протестиращите. Колеги, ние много пъти се виждахме с тях и вярвайте ми, никак не са лумпени. Между другото, много от колегите от ГЕРБ също бяха там. И Светлана Ангелова, и Даниела Дариткова. Не чух да споделяте тези определения, колеги. Вероятно, защото не сте съгласни с тях. Но пък не чух и да се противопоставите. Аз знам защо си мълчите. Властта очевидно изисква компромиси. Дано и вие да сте наясно. Но от вчера ситуацията се влоши рязко. Колегата Петър Петров просто се раздаде! „Ненормални във всяко едно отношение деца“ е определение, което в контекста на депутата Петров е отношение към деца с увреждания. Бих приел това за обикновена некомпетентност, ако просто бяхме спрели до тук. Както се казва, той човекът толкова си може. Веднага след това се появи обаче ясната констатация, че въпросните деца „ненормални във всяко отношение…“ „трябва да бъдат дадени в домове“, очевидно с презумпцията, че там ще се грижат за тях по-добре от майките им. А и колегата Петров ще бъде освободен от ангажимента да плаща от държавата „1200 лева“ на въпросните лумпени. Разбирате ли, той дори не е разбрал кой „лумпен“ колко получава! Колеги, вие представяте ли си как звучи това в главите на хората с увреждания?!? Не, колега, те никога и по никакъв повод не са получавали такива пари. За справка, някои от тях живеят с по 200 лева на месец, заедно с порасналите си З0 годишни деца. Те, колеги, са на З0, но се нуждаят от грижи, които очевидно вие не разбирате. Да ви информирам, че 200 лева, техният месечен доход за двама, е вашата дневна надница. И некомпетентността, която очевидно проявява колегата Петров, не е извинение, защото е народен представител и вашата работа е да защитавате гражданите, особено най-уязвимите. Разбирате ли, г-н Петров, вие сте назначен от тях и следва да защитавате техните интереси, а не тези на Валери Симеонов. Назначен сте от гражданите, а не от Валери Симеонов. Грешни са ви не само приоритетите, колега, но и целият светоглед. А като връх на цялата тази дивотия, депутатът Петров започна да лъже неудържимо пред медиите. За да не звучи пресилено, цитирам думите на г-н Петров: „Аз казах следното: децата да бъдат гледани от родители си, но държавата да си поемете своите задължения за тези деца, да бъдат оставени в ръцете на специалисти. Какви са тези домове, какви са тези комунистически истории“. Интервюто му е дадено за „Дарик радио“. Ако не знаете, когато едно радио работи, то има запис. Те са звукови файлове и от тях колегата Петров говори. Аз го слушах и го чух. И освен, че е нелеп в цялото си изказване, той лъже. Лъже, за да запази 200-те лева на ден. Не онези 200 лв. на месец, които получават майките, за да си гледат децата. За неговите 200 лв. лъже, защото го е страх да не изхвърчи от тук, което и трябва да направи. Защото с това, което прави, няма място тук. Унизително е да се съгласяваме с това. В тази зала, за съжаление, е имало много нелепи хора. Но днес, вие сме мнозинството. И вие носите отговорност, както за съдбата на хората с увреждания, така и за качеството на работата на Народното събрание. Депутат от мнозинството говори това, което утре ще внесе като законопроект, а вдруги ден ще гласува. Това, което говори колегата, не е безобидно. Днес този колега е един от вас и от вас зависи дали ще остане там. Вие днес сте отговорни за поведението му, защото той очевидно не съзнава нито какво е казал, нито какво е мястото му в обществото. Как ще понесете тази отговорност, пак зависи от вас.", "date": "2018.11.16", "title": "Лицето на властта е жестоко и безскрупулно"}
{"url": "https://duma.bg/volen-siderov-namekna-za-ostavka-na-ekaterina-zaharieva-n179486", "text": "Председателят на ПГ на \"Обединени патриоти\" Волен Сидеров намекна за оставка на вицепремиера и външен министър Екатерина Захариева. Пред журналисти в парламента той коментира думите на Бойко Борисов, който спомена за рокади в кабинета, но не в сегашния момент. \"Бих насочил моя поглед към външния министър Захариева. Няма да изброявам забележките си към нея, но има няколко теми, по които тя търпи критики. Разбира се, тя е млад човек и може да седнем да си поговорим. Да й кажа как вървят нещата в света, защото имам чувството, че изпуска някои тенденции. По отношение на Пакта за мигрантите на ООН имаше завой. На коалиционен съвет ние се събираме и казваме, че пактът не трябва да се приема, премиерът се съгласява с това и изведнъж във външна комисия започва да се говори нещо друго\", възмути се Сидеров. Обществено недоволство срещу сегашното управление има, констатира лидерът на \"Атака\" и даде за пример вдигането на данъка за старите коли. Според него оставката на вицепремиера Валери Симеонов няма да е фатална за управлението, защото то си изпълнявало програмата. Премиерът обаче явно виждал нещата по друг начин. \"Аз този въпрос за себе си съм го решил. Питайте Каракачанов, Борисов и най-вече Цветанов, защото там има една връзка - не топла, а гореща направо\", заяви Сидеров, намеквайки кой защитава вицепремиера.", "date": "2018.11.16", "title": "Волен Сидеров намекна за оставка на Екатерина Захариева"}
{"url": "https://duma.bg/fandakova-otkazva-da-kupuva-kashtata-na-yavorov-n179479", "text": "Столичната община засега се отказва да купува къщата на поета Пейо Яворов в София. На този етап придобиването на имота било рисково за всеки евентуален купувач, написа кметът Йорданка Фандъкова във фейсбук. Преди около месец, когато къщата бе обявена за публична продан, кметицата обяви, че е добре държавата или общината да придобият паметника на културата и да го превърнат в действащ музей и място за култура. Правният анализ на собствеността обаче показал  множество неясноти, за които настоящият собственик Васил Панчев, както и неговият кредитор, който е предходният управител на дружеството-собственик Володя Лозанов трябвало да положат усилия да изчистят.  Проверката на общината установила още, че  съдебният спор, довел до настоящата публична продан, не е завършил. Решението на Софийския апелативен съд по делото между длъжника \"Дом Яворов\" ЕООД и цесионера Володя Лозанов се обжалва пред Върховния касационен съд. Затова от общината заключили, че рискът за всеки евентуален купувач, докато не се произнесе ВКС с окончателно решение, е огромен. Така можело да излезе, че общината ще плати над исканата цена от над 1,6 млн. лева, без реално да влезе във владение.  Анализът показал още, че освен възбраната от май 2018 г., по която е обявена настоящата публична продан, съществуват още две вписани възбрани върху имота при друг частен съдебен изпълнител - една от януари 2015 г. и една от септември 2018 г. Вземането по възбраната от януари 2015 г. е в полза на трето лице. В такава ситуация може публичната продан да бъде отменена и евентуален купувач да загуби собствеността върху имота.  В документите за собственост са открити  поредица от разминавания. В кадастралната карта имотът е 319 кв. м, според най-ранните документи за собственост тя е 207 кв. м, според приетия през 1992 г. план - 314 кв. м, а според графичното измерване по скица - 306.10 кв. м. След реституцията, даренията, продажбите и апортите на сградата и имота, които са десетки в последните 20 години, не са налични всички документи. \"Къщата е защитена като паметник на културата и всякакви идеи, че тя може да бъде надстроявана и пристроявана, са невъзможни. Затова тя не е обект, който може да носи големи приходи особено в кратък период от време\", категорична е Фандъкова.", "date": "2018.11.16", "title": "Фандъкова отказва да купува къщата на Яворов"}
{"url": "https://duma.bg/13-sm-snyag-na-vrah-botev-10-sm-natrupa-na-shipka-n179506", "text": "С близо 13 см снежна покривка осъмна днес връх Ботев. На прохода Шипка също натрупа бързо - сутринта от Пътното управление съобщиха за около 10 см сняг. В района на Смолян, на връх Рожен, вали слабо, но и там снегът натрупва.  От община Габрово предупредиха, че пътят през Шипка е проходим при зимни условия, разчистен е, но на места има гъста мъгла.  Остава в сила забраната за движение на МПС с обща маса над 12 тона.", "date": "2018.11.16", "title": "13 см сняг на връх Ботев, 10 см натрупа на Шипка"}
{"url": "https://duma.bg/tay-reche-borisov-n179490", "text": "- И ми е мъчно, и ме е яд! С едно непремерено и обидно за майките изказване  на вицепремиера Валери Симеонов, той ни върна обратно, след като доста поработихме, особено с майките с увреждания, и се разбрахме. - Всичко е завързано, цените на горивата падат. Тези държави, които добиват петрол и газ, са богати - те държат пазара. Редно е да помолим КЗК да накара компаниите да публикуват всеки ден как си формират цените. Такова решение виждам аз. - А коя партия върза електромерите на хората за \"Мариците\"? Ами 3 милиарда за Белене? А в кой мандат падна КТБ и струваше 3,7 милиарда? Айде тия седем милиарда да ги разпределим на хората!  - Сега няма защо да подавам оставка. Надявам се, след като сега цените на горивата падат - протестите да спрат. Ако един от параметрите на държавата не беше добър, тогава можеше да се говори за оставка. - Ама не - коя е острата полемика? Това е все едно някой да ти удря шамари и да кажат - те се бият. От миналия петък до вчера президентът няма ден да не е нападнал правителството. - Какво общо има \"Визия за България\" на БСП с президента? Ама той приема Нинова, тя излиза и казва: Радев харесва много неща от визията... \"Визия за България\" е една глупост, но президентът не иска да приеме шефа на бюджетната комисия, финансовия министър. - Радев ви даде оценка - атрофирали медии! Коя е медийната среда? Кое е атрофирало в медийната среда? Това въпрос към мене ли е - имам вестник, телевизия? Трябва да излезете и да кажете с какво ви пречим. - Под опозиционни медии в случая съм имал предвид - които всеки ден ни окарикатуряват, всеки ден пишат срещу правителството и нито един ред добър в рамките на цяла година. Е, не може да не сме направили нищо добро за една година. - Десетилетия, над сто и колко години, БСП все я има... Партията-държава е неговата партия, която го издигна за президент. ГЕРБ е от 10 години партия, каква партия-държава е? - Че два пъти отивам, казвам - заповядайте, демокрацията ми е най-мила, ето ви управлението, отидете да управлявате. Кой друг би го направил - да отиде и да каже \"заповядайте\". Само да е мир, само да е демокрация. - Не може, когато говори за бедността, да не каже, че сто и колко години управление на БСП, да сме били по-богати? Какви коли карахме ние по време на управлението на БСП? \"Москвич\", \"Лада\" и се чакаше 12 години, за да си купиш. - Хората трябва да разберат - ако сега счупят държавата, това което е видно увеличение навсякъде, то ще продължи да се мултиплизира и догодина ще стане още повече. - И ако остане един час за футбол, просто иначе ще откача. Да не би да е лесно? Аз не обядвам, всички знаят, не закусвам и използвам времето, обедната почивка или... Не виждам да е лошо това.", "date": "2018.11.16", "title": "Тъй рече Борисов"}
{"url": "https://duma.bg/za-vlastta-protestirashtite-sa-lumpeni-i-mutri-n179492", "text": "Депутатът от НФСБ Валентин Касабов смята, че голяма част протестиращите са \"лумпени и мутри\". След като хиляди поискаха оставката на Валери Симеонов за думите му, че майките на \"уж болните\" деца с увреждания са \"кресливи жени\", съпартиецът му продължи с цинизма и арогантността. \"Кои са майките? Доколкото знам, малка част от майките са на протеста. Другите ги няма. Други се правят на майки и т.н., които не са\", заяви Касабов. Тома Биков от ГЕРБ съзря \"организационен център, чрез който криминално проявени хора задействат протестиращите\". \"Има заинтересовани хора, които целят дестабилизация на държавата. Някои от тях са снимани, хора с прякори, част от тях с криминално минало\", твърди той. След като вицепремиерът Валери Симеонов успя да вбеси майките на деца с увреждания с изказванията си, същото направи и съпартиецът му Валентин Касабов. Депутатът от НФСБ обяви, че протестиращите българи са лумпени и мутри. \"Вижте за какво става въпрос - кои са и какви са тези, които протестират. Голяма част са лумпени, другата част са мутри\", заяви той, като уточни, че визира онези, които блокират пътища. Депутатът продължи да сипе обиди и към майките на деца с увреждания: \"Кои са майките? Доколкото знам, малка част от майките са на протеста. Другите ги няма. Други се правят на майки и т.н., които не са\", продължи депутатът. Петър Петров от НФСБ се изпусна пред радио Дарик, че децата с увреждания \"трябва да бъдат дадени в домове, където с тях да се занимават специалисти\". По-късно той опита да се оправдае, че имал предвид специализирани центрове, в които да се развиват способностите им. \"Какви са тези домове, какви са тези комунистически работи\", отметна се той. Колегата им от ГЕРБ Тома Биков съзря \"организационен център, в който се виждали криминално проявени хора\" зад протестиращите. Той призна, че има недоволни хора, но митингите били заради наличието на организация. \"Има заинтересовани хора, които целят дестабилизация на държавата. Някои от тях са снимани, хора с прякори, част от тях с криминално минало, не мисля, че това са хората, които ще решат проблема на България\", твърди Биков. Гербаджията дори призова да се провери дали част от протестиращите не са имали връзка с Цветан Василев през годините. Не мисля, че се случва нещо драматично по отношение на протестите, нито имаме някаква предреволюционна ситуация, заяви депутатът от ГЕРБ.  \"Подкрепям не само морално правото на хората да се борят за справедлив живот, но и с присъствие. И няма да се извиня затова! Аз съм гражданин на Република България и никой не може да отнеме и моето право да изразя мнение или позиция по наболелите проблеми\", написа в социалните мрежи председателят на Младежкото обединение в БСП Николай Бериевски. Той атакува вицепремиера Симеонов за думите му към децата с увреждания, че са уж болни. \"Самозабравили сте се, преяли сте с власт и пари и сте загубили човешката си същност. Хората вече се пробуждат и тогава тежко ви, дами и господа управляващи\", написа той. Докато управляващото мнозинство продължи с хулите по адрес на протестиращите, недоволството в цялата страна продължава. В сряда вечер отново имаше шествия и блокирани булеварди. Перник отново бе един от градовете с най-мащабна акция. Въпреки напрегнатия момент обаче полицаите, охраняващи протеста там, свалиха каските си в знак на съпричастност. Големи столични булеварди също бяха блокирани от автошествие в подкрепа на протестиращите майки на деца с увреждания. Скандирания \"Оставка\" отново имаше в редица градове. Акциите на недоволство продължиха и снощи. Междувременно вчера организаторите на протестите в Хасково и ръководството на местната полиция се споразумяха на предстоящите тази неделя протести да не се стига до затварянето на магистрали и главни пътища. Недоволстващите обещаха да не затварят границата с Турция, каквито планове имаха.", "date": "2018.11.16", "title": "За властта протестиращите са лумпени и мутри"}
{"url": "https://duma.bg/london-odobri-sdelkata-za-brekzit-n179461", "text": "Процесът \"Брекзит\" навлиза във втория си етап, след като британското правителство одобри проекта за споразумение между Брюксел и Лондон за излизането на Обединеното кралство от ЕС до края на 2020 г..  Кабинетът одобри документа след тежко многочасово заседание в сряда вечерта, а вчера премиерата Тереза Мей са изправи пред парламента, за да защити договорения проектодоговор. \"Можем да се оттеглим без никаква сделка, можем да рискуваме изобщо да нямаме \"Брекзит\", или да подкрепим най-добрата сделка, която може да бъде договорена\", посочи Мей. Тя продължи, че \"в декларацията е уговорено създаването на зони за свободна търговия за стоки, за които ще действат нулеви мита и няма да има никакви вземания или количествени ограничения, при това за всички видове стоки. Нито една друга развита икономика в света няма подобни договорености с ЕС. В същото време ще имаме свободата да сключваме нови търговски споразумения с нашите партньори по света\", посочи премиерката. Споразумението трябва да бъде одобрено от парламента в Лондон. В ЕС оцениха високо съгласието на Лондон с проекта за договор и председателят на Европейския съвет Доналд Туск заяви, че на 25 ноември ще има среща на върха за обсъждане на документа. В същото време Еврокомисията публикува текста на проектодоговора, който е от 585 страници. В него се казва, че Лондон може да удължи преходния период, ако не бъде намерено решение за границата с членуващата в ЕС Ирландия до 1 юли 2020 г. Докато бъдещият формат на отношенията Великобритания-ЕС не бъде определен, страните ще продължат да бъдат част от единна митническа територия, включваща и Северна Ирландия, която е част от Обединеното кралство. Тя ще остане в митническия съюз с ЕС през целия преходен период след \"Брекзит\", като в същото време запази свободния си достъп до британския пазар. Наред с това Брюксел и Лондон се договориха за взаимен достъп до пазарите си върху принципа на еквивалентността.  Документът застъпва и правата на гражданите от двете страни. Остава в сила правото на гражданите на ЕС и техните семейства да живеят и работят във Великобритания до края на преходния период, който е декември 2020 г. Тези, които успеят да вземат жителство до края на преходния период, ще могат да останат и след този период, а ако те останат да живеят още 5 години, ще могат да  останат за постоянно в Обединеното кралство. Същото се отнася и за британските граждани в страните от ЕС. В \"черновата\" пише още, че ЕС и Великобритания трябва да постигнат съгласие за временно влизане в страната за \"бизнес цели\" и безвизово пътуване за кратки посещения след 2020  Обявявайки, че започва вторият етап от \"Брекзит\", главният преговарящ на ЕС Мишел Барние каза, че ще трябва още много време за организираното излизане на Великобритания от ЕС.  Междувременно в Лондон четирима министри, включително министърът по \"Брекзит\" Доминик Рааб, подадоха оставки в знак на несъгласие със сделката с ЕС. Според тях тя ощетява страната им. През целия преходен период тя ще трябва да изпълнява задълженията на страна-членка, включително за вноските в бюджета на ЕС, и да спазва всички норми на европейския пазар. Но едновременно Лондон губи правото да участва във вземането на решения. Освен това остава нерешен главният проблем - въпросът с ирландската граница. До края на 2020 г ще продължи търсенето на решение за него. Известно, че населението на двете Ирландии е категорично против границата на ЕС и Великобритания да минава между тях, защото ще затрудни общуването им. Или общуването на един и същи народ, част от който (северноирландците) живее в друга държава.   Предстои също споразумението да бъде гласувано в Европарламента и парламентите на отделните страни членки.", "date": "2018.11.16", "title": "Лондон одобри сделката за \"Брекзит\""}
