{"url": "http://duma.bg/node/150415", "text": "Програмата за безплатно саниране на жилищни сгради е спряна тихомълком и окончателно. Това става ясно от писмо на регионалния министър Николай Нанков, изпратено в края на юли до кметовете на всички общини. В него се посочва, че Българската банка за развитие трябва да спре да приема заявления от общини, а общинските администрации трябва да прекратят приема на документи от сдружения на собственици. \nНанков уведомява кметовете, че след приключването на санирането на 2022 сгради, които вече имат сключени договори, ще се анализира дали е останало нещо от двата милиарда лева, одобрени по програмата. По-нататъшното саниране ще се прави \"при различни правила и условия за финансиране\", буквално предупреждават от министерството. За наличието на подобно писмо потвърдиха за ДУМА кметовете на Свищов и Гоце Делчев. Преди дни и кметове от ГЕРБ обявиха, че спират приема на документи за ново саниране. \nПрипомняме, че в края на миналата година Лиляна Павлова като регионален министър в кабинета \"Борисов 2\" поиска 1 млрд. лв. в бюджета за т.г., за да продължи програмата. Тогава тя изрично подчерта, че финансирането за саниране на 2022 сгради със сключени договори /към онзи момент/ е обезпечено. В сегашното писмо на Нанков отново става дума за 2022 сгради, което означава, че отпуснатият втори милиард просто е бил използван за разплащане на вече сключените \"на зелено\" договори и развитие на програмата изобщо няма. \nЗа това предупреди още през февруари т.г. служебният регионален министър Спас Попниколов, който обяви, че допълнителният милиард е бил разпределен още на 18 януари, дори преди официално да бъде одобрен от Народното събрание. Заместничката му Виолета Комитова пък изнесе факта, че още през януари 2016 г. МРРБ е предупредило Българската банка за развитие да спре да подписва договори за финансиране. \nВ края на ноември Лиляна Павлова като министър в оставка нареди на кметовете да спрат подписването на нови договори. С изречението, че го е направила, за да не стане клиент на прокуратурата, тя фактически призна, че процедурите през 2015 и 2016 г. са вървели без финансово обезпечение. \nСлужебният Спас Попниколов цитира информация на ББР, че програмата е с подписани целеви анекси за финансиране на стойност 1,96 млрд. лв. Той предупреди, че към 30 ноември 2016 г. са обявени поръчки на стойност 1,8 млрд. лв. \nВ отговор Лиляна Павлова заяви, че това са \"неверни твърдения и внушения, които доста приличат на предизборни спекулации от други партии\". \nСлужебното МРРБ откри проблеми в програмата още в етапа на разписването й. Зададени са необосновано високи референтни стойности, напомни Комитова. В началото стойността на санирането на кв. м била 290 лв., но впоследствие е свалена на 140 лв. Финансирани са недопустими дейности като озеленяване, тротоарни плочки, домофонна инсталация и др. Павлова се оправда, че ако кметовете искали подобни екстри, трябва да платят за тях от общинските бюджети впоследствие. Не е ясно как ще се случи това, след като ББР е платила тези разходи. \nСпирането на санирането нарушава коалиционното споразумение за управление между ГЕРБ и \"Обединени патриоти\". В него е записано продължаване на програмата и увеличаване на парите за нея чрез нарастващ процент на самоучастие на гражданите. Парадоксално е, че \"въвеждането на допълнителни контролни механизми по изпълнение на мерките за енергийна ефективност на сградите по Националната програма за енергийна ефективност на многофамилни жилищни сгради\" е вписано като част от жилищната политика в програмата на правителството, приета преди два дни.  \n    \n", "date": "2017.08.04", "title": "Спряха санирането окончателно "}
{"url": "http://duma.bg/node/150403", "text": "В сряда следобед полицията е открила пистолета, с който се е самоубил Данаил Божилов - Мечката, стана ясно на пресконференция в сградата на ОД на МВР в Пловдив. Той е намерен в жилището на бивш военен, за когото полицията твърди, че е първият човек, доближил трупа на бизнесмена. Претърсването е извършено вчера. Оръжието е открито в тайник. 74-годишният Симеон Стоев е задържан за 72 часа. Мъжът е вещоман, не е клошар, поясниха от прокуратурата. На пресконференцията бе съобщено, че той е взел дори цигарите на Божилов. Има свидетели, които са го видели, че приближава трупа и взима нещо. От прокуратурата са категорични, че става дума за самоубийство. Вече били готови и резултатите от натривките по ръцете на самоубилия се бизнесмен и на бившия военен. И двете били положителни, според полицията това означавало, че Стоев е взел оръжието.   \n", "date": "2017.08.04", "title": " Откриха пистолета на убития бизнесмен при бивш военен"}
{"url": "http://duma.bg/node/150404", "text": "Няма доказателства, които да сочат, че именно Петър Низамов-Перата е арестувал незаконно афганистански мигранти през миналата година. Това е решението на Окръжния съд в Бургас, който потвърждава тезата на районните магистрати, че Низамов е невинен. \nПрокуратурата протестираше твърдението на предходната инстанция, че Перата не е виновен по обвиненията, че на 10 април миналата година в близост до с. Евренозово, община Малко Търново, е арестувал незаконно трима афганистанци, като ги е вързал с т.нар. свински опашки. \nОкръжният съд е преценил, че разпознаването на Низамов от тях е извършено не на живо, а по снимка. В този момент той е бил арестуван, така че това е можело да стане в присъствието на негов адвокат. Отделно в протоколите за разпознаване пък липсват имена и подписи на полицаи. Другите разпитани свидетели също не са посочили Перата като човека, връзвал мигрантите. Видеото, което бе качено в интернет, пък е неясно и не се разбира участието на Низамов. \nСъдът е категоричен, че афганистанците са задържани незаконно, но по никакъв начин не е доказано, че именно Низамов е извършил това. Решението на Окръжния съд е окончателно.   \n", "date": "2017.08.04", "title": " Оправдаха Перата за свинските опашки"}
{"url": "http://duma.bg/node/150405", "text": "Жителите на с. Владая и кв. \"Княжево\" търсят кой саботира протеста им миналата неделя. Те са изпратили заявление за достъп до обществена информация и настояват за отговор кой е спрял движението на крайградската автобусна линия А59 на 30 юли за времето от 17,15 до 19,30 ч. Този период съвпада със свикания тогава протест от инициативния комитет за подобряване на транспорта в двете населени места. \"Ако не се получи отговор, ще има дело, ако има укриване на информация, ще има дело, ако информацията е невярна, ще има дело, ако информацията е непълна, ще има дело\", коментираха протестиращите. \nОт комитета са изпратили и становище до комисията по етика към Столичния общински съвет, в който се оплакват от действията на Екатерина Йорданова, председател на транспортната комисия към СОС. Според хората в продължение на месеци тя постоянно отлага вземането на адекватно решение по предложените от жителите подобрения, свързани с обществения транспорт на кв. \"Княжево\" и с. Владая. \"Причините, които изтъква г-жа Йорданова, са, че има идея за решение на проблемите, но категорично отказва да каже каква й е идеята и твърди, че трябва да чакаме, иначе директно ще кажат, че не става\", пише в сигнала на хората. Те се жалват и че Йорданова не е дала думата на техен представител на последното заседание на комисията. От инициативния комитет са категорични, че шефката на комисията нарушава етичния кодекс на общинските съветници. \nХората от Владая и \"Княжево\" ще се съберат на нов протест с искане за решаване на транспортните им проблеми на 6 август, неделя, от 18,30 ч. до 19,30 ч. в кв. \"Княжево\" на Александровския мост.   \n", "date": "2017.08.04", "title": "Владая и \"Княжево\" търсят кой саботира протеста им, правят нов"}
{"url": "http://duma.bg/node/150406", "text": "С плакати \"НЕ на кариерата\", \"НЕ на открития добив, НЕ на замърсяването\", \"Кой постави корпоративния интерес над хората?\", \"Кой постави парите над интереса на хората\" и др. граждани от кв. \"Кремиковци\", с. Локорско и други населени места протестираха рано вчера сутринта пред сградата на Министерския съвет.  \nЗасегнати от осъществяването на проекта ще са около 6-7 хил. души. \nМного ни се събра през годините да се борим срещу това бедствие за нашите жители, ще бъде поредната доза екологично замърсяване, ако се пусне в действие кариерата, категоричен бе кметът на район \"Кремиковци\" Ивайло Панев. По думите му експертите ще определят степента и дозата замърсяване. \"Започнахме тази битка още през 2009 г., когато след решението на МС за отдаване на тази кариера на концесия възразихме по съдебен път. И за съжаление на всички съдебни нива, включително и пред ВАС, загубихме\", припомни Панев.  \n\"Доколкото имаме информация юридическото лице, придобило концесията през 2009 г., е продало правата си на друг ползвател и те сега са заявили инвестиционно намерение. Екооценка няма още, по мое мнение, ще бъде направена след около 5-6 месеца, но от нея зависи какво ще се случи за в бъдеще\", посочи Панев. Той препоръчва компетентният орган МОСВ чрез РИОСВ да направи отрицателен доклад за въздействието върху околната среда. Ако докладът се окаже положителен, трудно ще бъде спряна работата на кариерата. Имаме кореспонденция с МС, достатъчно рано сме заявили нашето становище писмено до институциите, каза кметът.  \n\"При нас има развит вътрешен туризъм - всяка събота и неделя има велопреходи, оф роуд, пейнтбол, все пак това е южният склон на Стара планина и много хора го предпочитат за почивка. Страшното е, че една такава кариера е на открито и ще бълва фини прахови частици, които ще замърсят водите, ще се изсече гората, големите камиони, които ще извозват материала, ще ни притеснят допълнително, да не говорим за взривовете. Тази кариера, ако се изгради, ще отрови всичко - жалко за децата ни\", коментира Нели Ковачева от Локорско, която бе на протеста с внучката си.  \nЦветан Цветанов - председател на Инициативния комитет за спасяване на района от кариерата в местността Игнатица, увери, че в техния протест няма политически пристрастия. Той обясни, че от тези кариери искат да произвеждат т.нар. вулканични скали - трихиандезити. Изключително здрава скала, която се използва за настилки, като повърхностен слой. Фирмата \"КАМИКО\" настоява за това производство, анализ са дали и няколко професори като експерти, поясни Цветанов.  сн. бгнес   \n", "date": "2017.08.04", "title": " От \"Кремиковци\" и Локорско не искат открита кариера "}
{"url": "http://duma.bg/node/150407", "text": "Безобразие е децата да се делят на бедни и богати. Това заяви вчера лидерът на БСП и общински съветник от левицата в Перник Кирил Леонов. Той определи това като дискриминация. По покана на възмутени родители Леонов посети филиала на ОДГ \"Пролет\". Сградата е разделена на две. В едната половина се извършват сериозни ремонтни дейности и подготовка за старта на първата частна детска градина в Перник, която ще приюти малчуганите срещу висока такса. В другото крило прозорците са заковани с пирони, мазилката пада,мизерията е пълна. Родители споделиха пред Леонов, че в събота сами са се организирали да направят освежителен ремонт там за новата учебна година. \nКак да обясня на детето си, че не може да ходи в по-шарената част на детската градина с по-хубавите катерушки и играчки, защото нямаме пари да платим високите такси, оплака се една от майките. \nЛеонов пое ангажимент да подготви докладна с искане до кмета да бъде сменена дограмата и да се направи ремонт и на другата половина на сградата. \"Става дума за 20 хиляди лева. Нашите деца не струват толкова. В сряда отпуснахме 140 000 лв. за Профилакториума. Недопустимо е общината да има безхаберно отношение към нашите деца и да ги разделя\", възмути се Леонов. Той коментира, че популисткото говорене на премиера за борба с демографската катастрофа на България, не е подплатено с реални действия от страна на кметовете на ГЕРБ. снимка БСП Перник   \n", "date": "2017.08.04", "title": "  Безобразие е общината в Перник да дели децата на бедни и богати, възмущава се лидерът на БСП в Перник"}
{"url": "http://duma.bg/node/150408", "text": "Обсъждането на предложенията на БСП за приоритетите в \"Бюджет 2018\" започна вчера със среща на председателя на партията Корнелия Нинова и зам.-председателя на парламентарната група Жельо Бойчев с Димитър Манолов и ръководството на КТ \"Подкрепа\". \"В бюджета за 2018 г. залагаме приоритетно доходи, образование и сигурност\", заяви Нинова след срещата. Двете страни се обединиха около необходимостта от увеличение на минималната заплата, преизчисляване на всички пенсии и намаляване на ДДС за детски стоки. Обсъдени бяха още механизмът за формиране на минималната заплата, осигурителните прагове, правата на работниците, повишаване на цените на водата, електроенергията и последиците от подобен скок върху домакинствата. \nПо време на разговорите беше подчертана необходимостта от възстановяване на тристранния диалог след прекъсването му заради изказването на вицепремиера Валери Симеонов за отпадане на класа за прослужено време. ДУМА припомня, че тогава БСП изрази категоричното си мнение против подобна идея. Във връзка с отпадането на клас прослужено време Корнелия Нинова призова ГЕРБ да си определят позицията и попита дали Валери Симеонов им е говорител или имаме премиер в негово лице и един скрит отзад Борисов. Тя бе категорична, че с отпадането на класа за прослужено време доходите на хората ще бъдат намалени. \nВ централата на БСП се проведе среща с дребни земеделски производители, които изразиха становище, че в момента субсидиите се получават само от големите в бранша. Присъстващите от този сектор изразиха подкрепа за промените, които левицата ще внесе за 2018 г. \"Обещали сме в предизборната си програма промяна в начина на подпомагане на сектора с приоритет дребни производители на месо, мляко, плодове и зеленчуци. Ще изпълним това наше обещание\", категорична беше Корнелия Нинова. \nРазговорите за предлаганите от БСП промени ще продължат и през септември с началото на новия политически сезон. Такива срещи ще бъдат проведени с екип на БАН, директори на болници и училища, земеделски производители, КНСБ, браншови организации, пенсионерски организации и организации на хора с увреждания, обясниха от \"Позитано\" 20. \n    \n", "date": "2017.08.04", "title": "БСП предложи свой проект за бюджет 2018 г.  "}
{"url": "http://duma.bg/node/150409", "text": "Няколко месеца след парламентарните избори българите отново губят доверие във властта. Това сочи изследване на \"Галъп интернешънъл\", проведено в средата юли. Възходящата тенденция за доверие спира, след като няколко месеца е на положителна инерция. Парламентът все пак остава със сравнително по-високи нива на доверие спрямо предишни години, макар по традиция недоверието да преобладава. Доверието в правителството е 32%, недоверието е 59%. Месец по-рано доверието беше по-високо.  Традиционният кредит на доверие за началото на всеки нов мандат отстъпва място на рутинната по-отрицателна картина на нагласите на българите, смятат от \"Галъп интернешънъл\".   \n", "date": "2017.08.04", "title": " Българите губят доверие във властта"}
{"url": "http://duma.bg/node/150410", "text": "Над 100 служители на МВР излязоха вчера на протест пред сградата на Областната дирекция на полицията в Благоевград. \n\"Имаме три основни искания. Първо, увеличение на заплатите с 15-20 на сто за всички служители на МВР и по възможност със задна дата, считано от 1 юли. Второ, частична промяна в Закона за МВР. Трето, от март следващата година нов Закон за МВРФ, обяви Илия Велев, председател на синдикалното дружество в Благоевград към СФСМВР. \nПротестът беше организиран в обедната почивка, а полицаи и служители казаха, че условията, при които работят, са под всякаква критика, което най-вече се отнася за състоянието на автопарка. \n\"Искаме 15-20% увеличение на заплатите, промяна на закона за МВР, въведен през мандата на ексминистъра на вътрешните работи Румяна Бъчварова, с който бяха вдигнати възнагражденията само в администрацията към ведомството\", категоричен беше Велев. \n\"Изпълнявайки задълженията си като служител на МВР, изпитвам срам. Автопаркът ни е под всякаква критика, автомобилите са ни над 15-годишни\", каза младши полицейски инспектор Станислав Милев, работещ в системата от 8 години. \nМирният протест на служителите на МВР започна в 12 часа, като стачкуващите бяха подкрепени от колегите им, които бяха в почивка. С исканията на полицаите бяха солидарни и служители на пожарната, които обаче засега не говорят за условията си на труд.    \n", "date": "2017.08.04", "title": " Служители на МВР излязоха на протест в Благоевград"}
{"url": "http://duma.bg/node/150411", "text": "Предучилищната подготовка за 4-годишните ще бъде под формата на безплатна детска градина. Това обеща заместник-министърът на образованието и науката Петър Николов. Според него до въвеждането на промяната в Закона за училищното и предучилищното образование ще бъдат решени проблемите с липсата на места в детските градини. В момента в София все още има недостиг на места въпреки уверенията на общината, че проблемът е преодолян. \nСпоред училищния закон и сега предучилищното образование е задължително и безплатно за 5- и 6-годишните деца. В момента в София обаче няма безплатни градини за децата в трета и четвърта група, които също са задължителни предучилищни, показа проверка на ДУМА. В Наредбата за таксите на Столичната община такъв текст не е записан. Единствените причини за освобождаване от месечните суми са здравословни и социални, както и при трето и следващи деца на многодетни родители. Такси се заплащат дори при почасово гледане на деца от задължителната предучилищна възраст, като месечната надминава сумата, която биха давали при целодневно посещение. \nНаредба на МОН и досега определя стандарта за издръжка на едно дете в задължителна предучилищна възраст при целодневно обучение в детска градина на 1912 лева. Въпреки това общинските детски градини масово събират от родителите такси, както установи ДУМА, което противоречи на закона. Логичният въпрос на родителите е: \"Ще ни връщат ли пари?\". \nМеждувременно вчера МОН огласи проект за финансирането на институциите в образованието, който ще се обсъжда до 1 септември. В него се казва, че средствата от държавния бюджет за \"подпомагане на храненето\" на децата в задължително предучилищно образование и на учениците от I до IV клас в държавните и в общинските детски градини и училища се предоставят по норматив за дете или ученик, определен с акт на МС. \n    \n", "date": "2017.08.04", "title": " Детските градини събират незаконни такси"}
{"url": "http://duma.bg/node/150412", "text": "Млади космически ентусиасти от Петата международна лятна лагерна смяна \"Космосът и ние\" в Санаторно-оздравителния комплекс \"Камчия\" се обучават под \"звездното\" ръководство на специални гости - първия български космонавт Георги Иванов, първия кубински космонавт Арналдо Тамайо Мендес и руския космонавт Александър П. Александров. Той е борден инженер и конструктор, участвал в два космически полета с обща продължителност 309 денонощия. А Арналдо Тамайо днес е Директор по международните въпроси на кубинските ВВС. Очаква се и Сергей Авдеев - участвал в три космически мисии с общ престой в космоса 747 денонощия и 8 излизания в открития Космос. Своеобразен домакин е Красимир Стоянов - дубльор на нашия втори космонавт Александър Александров при втория българо-съветски полет. Красимир Стоянов сега ръководи Авиокосмическия център в \"Камчия\". Гостите бяха посрещнати от изп. директор на СОК \"Камчия\" Станка Шопова. \nВ продължение на две седмици деца от различни страни ще имат срещи с космонавтите. Образователни игри, творчество, космически забавления, плаж и спорт са предвидени в програмата. Участниците са на възраст от 9 до 17 години, те ще имат възможност да се \"скачат\" с Международната космическа станция, ще тренират на практика с аналога на спускаемия космически апарат СОЮЗ-ТМА, който се намира в Авиокосмическия център в комплекса - единствен в България и един от четирите в Европа.  \nДецата от смяната сформират свои космически екипажи, с позивна и име. Те ще се запознаят със звездите, планетите и галактиките в уникалния за страната ни цифров планетариум, ще се научат как да се ориентират и сами да изготвят звездни карти. В учебната обсерватория ще правят вечерни астрономически наблюдения с един от най-добрите телескопи - с диаметър на огледалото 35,5 см. В края на смяната ще има състезание между екипажите, а всяко дете ще получи сертификат за участие. На 11 и 12 август пък на плажа ще има \"Парад на хвърчилата\". Космонавтите ще участват и в международна кръгла маса \"Заедно в Космоса - заедно на Земята\", която е днес от 10 ч. в хотел \"Лонгоз\" в комплекса.        \n", "date": "2017.08.04", "title": "Звездни гости в Камчия "}
{"url": "http://duma.bg/node/150413", "text": "През петте години съществуване ВСС е допуснал три слабости и 12 постижения, записаха съдебните кадровици, които вчера със спорове и заяждане отчетоха дейността си. Повод за цялостната равносметка за петте години, през които работи този състав на ВСС, стана отчетният доклад за дейността му за 2016 г. Шефката на правната комисия Юлиана Колева формулира като слабости вземането на немотивирани пред обществото кадрови решения, недобро задаване на сроковете за изпълнение на целта за реформа на съдебната карта и допускане на трайна имиджова криза за ВСС. \nМагдалена Лазарова обаче настоя като позитив да се отбележат въведените през този мандат онлайн излъчвания на заседанията, изпращането на прессъобщения, публикуването на дневния ред и протоколите от заседанията на комисиите. Според нея достижение било, че ВСС имал дни на отворените врата. \n\"Животът не е нито толкова хубав, нито толкова лош, колкото си мислим\". С тази мисъл от романа на френския писател Ги дьо Мопасан \"Един живот\" Румен Георгиев се опита да обобщи доклада. После отново обобщи: \"Ще го направим като некролог това, бе!\". \nСоня Найденова настоя в отчета да влезе и въвеждане на професионален дебат с професионалните организации на магистратите и неправителствения сектор чрез създаването на Гражданския съвет на ВСС. На фона на тия критики ми е малко неудобно да кажа, че сме подобрили комуникацията, репликира Колева. \n\"Идва краят на нашия мандат и благодарение на този ВСС обществеността разбра, че има такъв орган в държавата. Ние работихме 5 години в обстановка на враждебност, на негативизъм. Това не означава, че ние сме допуснали слабости. Една от слабостите, посочени в доклада, е \"относително висока степен на немотивираност на решения по кадрови въпроси\". Не съм съгласна. Колко от нашите решения бяха отменени от ВАС?\", попита Галя Георгиева, а залата й отговори: \"Много\". \n\"Не искам да чувам \"много\", а кой и по кои въпроси\", отговори тя. \"Това е единственият ВСС за 25 години, който работеше непрекъснато от сутрин до вечер. А това, че сме имали противоречия, които за голямо съжаление излязоха като скандали, те бяха привнасяни отвън и то с политически привкус. Това искам да се чуе и да се знае\", заяви Георгиева, според която Цецка Цачева изиграла положителна роля в тяхното умиротворяване. Тя изчисли, че този ВСС е \"преживял 7 правителства и 6 министри на правосъдието\", затова поиска главата със слабостите да отпадне. \nКалин Калпакчиев обобщи: \"Освен това, уверявам ви, уважаеми колеги, този доклад никой няма да го прочете, нека да не се хабим напразно\".   \n", "date": "2017.08.04", "title": " ВСС си посочи само три слаби места  "}
{"url": "http://duma.bg/node/150399", "text": "Отменените от ВАС за около година и половина нормативни актове в системата на здравеопазването са 23. Голяма част от тях са медицински стандарти. Сред отменените нормативни актове е Наредбата за проучване на удовлетвореността на пациентите от медицинските дейности, закупувани от НЗОК, Националната здравна карта, т.нар. служебно НРД от 2016 г., Наредбата за определяне на основния пакет от здравни дейности, гарантиран от бюджета на НЗОК, Наредбата за критериите и реда за избор на лечебни заведения за болнична помощ, с които НЗОК сключва договори. Всички те са приемани по времето на Петър Москов.  \nЖалби срещу наредбите, сред които и за медицинските стандарти, са подавани от ЦЗПЗ, Националното сдружение на частните болници, Българската болнична асоциация, Сдружението на общинските болници, Българската асоциация по медицинска онкология, Българската асоциация по патология.     \n", "date": "2017.08.04", "title": "23 медицински стандарти и здравни наредби отмени съдът"}
{"url": "http://duma.bg/node/150400", "text": "Осиновителите и на деца над 5 г. да имат право на целеви отпуск. За това настояват от Българска асоциация \"Осиновени и осиновители\". Неправителствената организация иска да се направят законови промени, за да може родители да прекарват повече време с децата си в  следосиновителния период. \nВ момента около 2500 деца чакат да бъдат осиновени, съобщи психологът Величка Дошева от Българската асоциация \"Осиновени и осиновители\". По думите й е изключително дете над 5 г. да се адаптира, след като е било в институция или  приемно семейство. Според психоложката осиновените деца имат болезнена нужда от сигурност и от време, за да се приспособят към новата среда. \nОсиновените деца в България са все по-малко, става ясно от статистиката на Агенцията за социално подпомагане. През 2011 г. 720 деца без родители са осиновени, а през 2016 г. са 550. \nСпоред Дошева намаляването на броя на осиновяванията у нас не е свързано с бавната процедура, а по-скоро с факта, че децата, на които се търси семейство, са над 4-5 г. По думите й процедурата по осиновяване във Франция е 9 месеца, а в България около 4 месеца трае проучването и времето до вписване в регистъра на чакащите за осиновяване. Психоложката смята, че в момента е много малка подкрепата за осиновителите и кандидат-осиновителите в България. \nДУМА припомня, че през октомври 2013 г. бе направена промяна в КТ, според която осиновителите на деца до 5-годишна възраст да могат да ползват отпуск по майчинство от 1 година. Дотогава право на платен отпуск имаха осиновители, ако детето бе до 2 г. \nОт 2016 г. официално е регламентирано и правото на еднократна помощ при осиновяване на дете. Съгласно Закона за държавния бюджет за 2016 г., тя е в размер на 250 лв. (като за първо родено дете). \n    \n", "date": "2017.08.04", "title": "Целеви отпуск за всички осиновители искат от асоциация "}
{"url": "http://duma.bg/node/150401", "text": "Откриха тялото на 51-годишния бивш полицай след едноседмично издирване в Родопите. Това съобщиха от Областната дирекция на МВР. Към 10,30 часа сутринта в полицията е постъпила информация, че издирваният мъж Димитър Даскалов от село Първенец е открит мъртъв. Причините за смъртта са в процес на изясняване. Според първоначалната информация няма данни за насилие, вследствие на което да е настъпила смъртта. Бившият полицай Димитър Даскалов е намерен близо до мястото, където е трябвало да се срещне с близките си, преди да бъде обявен за издирване. \nНа 27 юли той тръгнал в посока на селата Ситово и Лилково, където следите му се губят. Издирването на пенсионирания полицай продължи една седмица, като в него се включиха полицейски и горски служители, ловци, много доброволци и негови близки. \nОткритият мъртъв Димитър Даскалов е дългогодишен служител на Първо районно управление на \"Полиция\" в Пловдив. Бил е младши полицейски инспектор и е отговарял именно за родопския участък, в който изчезна. Пенсионирал се преди около година и половина.   \n", "date": "2017.08.04", "title": "След седмица издирване откриха трупа на бивш полицай"}
{"url": "http://duma.bg/node/150402", "text": "Окръжният съд в Ямбол постанови условна присъда от 2 години и 8 месеца на общинска служителка за длъжностно присвояване на малко под 87 хиляди лева. \nЖената е била главен специалист касови приходи и касиер в Община Ямбол и е трябвало всеки работен ден да й отчитат приходите от Центъра за обслужване на клиенти. От 7 май 2012 г. до 7 септември 2015 г. 261 пъти тя е присвоявала различни суми от тези приходи и отчитала други. \nПодсъдимата трябва да възстанови общинските средства заедно със законните лихви, да плати държавната такса и направените по делото разноски в размер на близо 9000 лева. Съдът я лишава за 3 години от правото да заема държавна и обществена длъжност и да упражнява дейност, свързана с пазене и управление на пари. \n    \n", "date": "2017.08.04", "title": "Условна присъда за общинарка, присвоила почти 87 000 лева"}
{"url": "http://duma.bg/node/150389", "text": "За трета поредна година студенти могат да премерят сили, проучвайки дейността и творчеството на Петър Увалиев. Националният конкурс се организира от Софийския университет \"Св. Климент Охридски\" и Фондация \"Увалиеви\", съобщава СБЖ. Петър Увалиев е емигрантът космополит, родолюбец, ваятел на думи, дипломат, незабравим глас на радиоефира, филмов продуцент и футболен фен, припомнят организаторите. \nКултурологът от СУ доц. Огнян Ковачев представи пред БНР детайли за конкурса, който цели да насърчи читателския и проучвателски интерес на студентите.  \n\"Увалиев е и радио човек и е сред основателите на Радио София, и Българското национално радио впоследствие. Освен това в българските периодични издания от 30-те докъм средата на 40-те години той следи и публикува редовно отзиви за силни театрални постановки, самият той е театрален режисьор. В Лондон, където той се установява през 1948 г., Увалиев работи в британската филмова индустрия в продължение на поне 20 г., сътрудник е на тамошни английски, на италиански и френски периодични издания за изкуство, кино, скулптура\", припомня културологът. \nФондацията и СУ събират студентските разработки по темата до 31 октомври. Материалите могат да бъдат в различни жанрове - биографично проучване, визуален продукт до 30 минути или 5-минутна аудио беседа по избрана от младежите тема, в която е творил и Увалиев.     \n", "date": "2017.08.04", "title": "Фондация \"Увалиеви\" обявява конкурс за студенти"}
{"url": "http://duma.bg/node/150390", "text": "Популярният детски телевизионен канал Cartoon Network организира състезание по влогърски умения за деца. Конкурсът на медията цели да открие талантливите хлапета, които могат да водят успешен видео блог. Под мотото \"Влогни\" каналът ще се опита да провокира деца от 6 до 16-годишна възраст да покажат колко са изобретателни онлайн. Конкурсът ще продължи от 31 юли до 19 септември. \nОсновната идея на състезанието е, че децата могат да развиват креативния си потенциал, което не само намалява рисковете онлайн, но и ги подтиква да станат активни дигитални граждани и творци на живота си. Затова партньор на състезанието е Центърът за безопасен интернет, уточняват организаторите. За всеки влог се изисква съгласието на родителите. \n Един от най-известните български влогъри Крис Захариев ще бъде ментор на начинаещите видеоблогъри и ще им помага със съвети как да направят канала си успешен, как да развиват творческия си потенциал и как да избягват капаните, които мрежата поставя пред тях. В рамките на месец и половина децата ще участват в предизвикателства, които ще бъдат обявявани на официалния сайт на състезанието vlogni.cartoonnetwork.bg. Сайтът е и мястото, където малчуганите ще качват изпълнението на поставените задачи. \nУчастниците в надпреварата трябва да вземат участие в най-малко две предизвикателства, за да се класират за финалния кръг. След първите 4 задачи жури ще избере тримата най-добри, които ще имат възможността да участват във видеоуоркшоп с Крис Захариев. Победителят ще стане официален гостуващ влогър на Cartoon Network. Той ще бъде промотиран във Facebook и Youtube каналите на детския канал и ще получава информация за всички нови проекти на медията.      \n", "date": "2017.08.04", "title": "Cartoon Network търси талантливи деца видео-блогър"}
{"url": "http://duma.bg/node/150391", "text": "Дори и през отпускарския сезон от БНТ са подготвили интересни изненади за зрителите си. Сутрешният блок на медията ще зарадва музикалните любители през август с изцяло нова поредица. \"Денят на оркестъра\" ще е част от програмната схема на телевизията всеки вторник и четвъртък. В осем епизода репортерът Тихомир Игнатов и операторът Красимир Стоичков ще разкажат историите на музиканти от някои от най-знаковите духови оркестри в България. Припомняме, че сутрешният блок на БНТ1 \"Денят започва\" вече започва в 6,55 часа, а през август предаването ще се излъчва от изнесени телевизионни студия в София, Пловдив, Русе и Варна.  \nПървият брой на поредицата се завъртя този понеделник и представи оркестър \"Виво Монтана\". \"Бендът се отличава с модерното звучене на балканската и ъндърграунд музика, която представя. Формацията е основана преди 8 години от учителя по музика в математическата гимназия в града Пламен Крумов. Той успява да обедини осем от своите възпитаници с изявен музикален талант, а между тях има дипломирани инженери и настоящи студенти\", гласеше представянето, с което БНТ анонсира серията, посветена на младежите от Монтана. Както ДУМА вече писа, есента оркестърът ще представи и първият си етноджаз албум. \n\"Повечето от духовите оркестри съществуват благодарение на ентусиазма на инструменталистите, които са принудени да работят и като строители, чистачи, механици, за да се грижат за семействата си. Въпреки това оркестрите в тези градове продължават да съществуват. С тази поредица искаме да покажем \"снимка\" на един техен ден, в който свирят, трудят се усилено, намират време и за близките си. Надявам се, че след като дадем възможност на зрителите да ги видят, те ще получат нужната подкрепа, за да се развиват\", коментира продуцентът на сутрешния блок Албена Колчакова.  \nИсторическият преглед на духовите оркестри не е единственият културен полъх от националната телевизия това лято. По БНТ2 вече се завъртя поредица от документални филми, посветена отново на музикалното изкуство. От миналата седмица в ефира е \"На опера с БНТ2\", което се излъчва във вторник от 21,45 ч. Предвидено е всеки последен вторник от месеца обществената телевизия да среща зрителите с интересни и не много познати факти от историята на класическите спектакли. Екипът направи заявка, че ще разказва за съвременните постижения на оперната сцена.  \nВ епизодите ще участват съвременни артисти, които ще разказват за операта. \"Как се създава оперен спектакъл в наши дни, кое е първо - либретото или музиката, как са създадени най-обичаните произведения на великите композитори, какво вълнува  изпълнителите и инструменталистите, когато влизат в ролите на своите герои и въвличат зрителите в света на силни чувства и драматични преживявания - отговорите  на тези въпроси зрителите ще открият в поредицата на БНТ2\", анонсира поредицата националната телевизия. \nФилмите от документалната поредица са продуцирани от БНТ Пловдив в партньорство с Пловдивската държавна опера. В центъра на разказа са някои от спектаклите от афиша \"Opera Open\", който се провежда всяка година на сцената на Античния театър. Зрителите ще имат възможност да научат интересни подробности за оперите \"Силата на съдбата\", \"Турандот\", \"Травиата\", \"Аида\", за балетния спектакъл \"Ромео и Жулиета\" и др.     \n", "date": "2017.08.04", "title": "БНТ1 разказва за духовите оркестри в България  "}
{"url": "http://duma.bg/node/150392", "text": "Всяка вечер от понеделник до четвъртък от 23,30 часа БНТ ще излъчва повторения на историческия сериал \"На границата\". Филмът е заснет по мотиви от военните разкази на Йордан Йовков, а телевизионната му премиера през 2014 г. съвпадна с европейските чествания на 100-годишнината от избухването на Първата световна война, в която участва и самият писател, припомнят от медията. \nСнимка БНТ \n    \n", "date": "2017.08.04", "title": "\"На границата\""}
{"url": "http://duma.bg/node/150394", "text": "Младите таланти се състезаваха наред с участниците от 83 държави в престижното състезание, което се проведе от 28 юли до 4 август в Техеран, Иран. С тези постижения България запазва 5 място в класирането по медали за всички години. От тази олимпиада нашият отбор влезе в \"Клуб 100\", т.е. броят на медалите, получени от български състезатели досега, надмина 100, само още 4 страни са постигали този успех. \nЗлатният медалист Енчо Иванов Мишинев, е ученик в 12 клас в ямболската Математическа гимназия \"Атанас Радев\". С бронзови медали се прибират десетокласниците Петър Ивелинов Няголов от русенската ПМГ \"Баба Тонка\", Радослав Стоянов Димитров от пловдивската математическа \"Акад. К. Попов\" и Виктор Николаев Терзиев, ученик от 11 клас в Софийска математическа гимназия. \nРъководители на олимпийския отбор по информатика са Емил Келеведжиев и Руско Шиков. С най-голям опит сред състезателите е Енчо, който представя България успешно на поредица международни олимпиади. С този си успех той заема 7 място в класирането сред топ 100 на най-добрите млади програмисти в света. Петър Няголов, Виктор Терзиев и Радослав Димитров участват в международни олимпиади от 8 клас, но през 2017 г. за първи път се събират в този състав. \nОлимпийският отбор по информатика  снимка БГНЕС   \n", "date": "2017.08.04", "title": " Златен и 3 бронзови медала спечели олимпийският отбор по информатика "}
{"url": "http://duma.bg/node/150396", "text": "В България имаме една особеност - почти нямаме средна класа, имаме бедни и много богати хора, казва финансовият експерт Мика Зайкова. По думите й 80% от хората получават доходи под средната заплата. Те нямат ония елементарни 566 лв., които колегите от КНСБ изчислиха, че са необходими на един човек, за да се издържа и да може да си плаща сметките, коментира Зайкова. Тя припомни, че 35% от българите живеят в крайна бедност и имат доходи под прага на бедност, който е 314 лв. \n\"Ние сме рекордьори по работещи бедни. Нищо, че г-н Бойко Борисов каза, че почти нямаме безработица. И какво от това, след като имаме 700 000 работещи бедни. Хора, които, работейки 8 часа, не могат да покриват разходите си\", коментира Зайкова. Според нея средната заплата не е фактор и не може да бъде показателна за темповете на доходите в България. Зайкова обяснява с пример: \"Вие взимате заплата от 600 лв., а моята да речем е 20 000 лв., значи средно получаваме по над 10 000 лв. Но всъщност вие не получавате 10 000 лв., а аз взимам 2 пъти над 10 000 лв.\".   \n", "date": "2017.08.04", "title": " В България няма средна класа, рекордьори сме по работещи бедни"}
{"url": "http://duma.bg/node/150397", "text": "Пожарът в района на село Изворище, Бургаско, вчера беше локализиран. Три пожарни автомобила продължават да дежурят. За по-малко от 23 часа 5 хиляди декара сухи треви и 500 декара борови гори са изгорели в пожара, който пламна вчера по обяд между село Изворище и бургаския квартал \"Банево\". \nВчера все още горяха 150 декара борови насаждения, силният вятър обаче не дава възможност на огнеборците да потушат пламъците. Във вилното селище \"Каптажа\" са изгорели 10 къщи и вилни постройки, но за щастие няма пострадали хора. Четири пожарни екипа и два специализирани автомобила на Горското стопанство се мъчат да локализират последното огнище, което е в борова гора. \nИзгорели са 1000 декара горски масиви, от които 500 борови насаждения. Очаква се скоро пожарът да бъде потушен. Вятърът смени посоката и това ще помогне на огнеборците. Разглеждат се щетите, а специална комисия ще ги описва.   \n", "date": "2017.08.04", "title": " Локализираха пожара в Бургаско, опожарени са 1000 дка горски масиви"}
{"url": "http://duma.bg/node/150398", "text": "Столичната община е събрала по-малко приходи от продажба на собствени имоти през първите 7 месеца на годината в сравнение със същия период на миналата година. Разликата е над 7 млн. лева. Това показа отчет на зам.-кмета по финансите на общината Дончо Барбалов. Вчера той представи финансови данни за изпълнението на приходите и разходите на общината от началото на годината. Зам.-кметът се похвали с повече приходи по основните пера. От кметството са събрали повече пари от данъка върху автомобилите и данъка за възмездно придобиване на имущество, както и от такса смет. 100 млн. лева пък са разплатени от инвестиционната програма за капиталови обекти. От издаване на разрешителни за строителство са събрани вече 4,9 млн. лева. \nСтоличната община е подготвила нова електронна система, която ще улесни фирмите при изваждането на удостоверения за липса на данъчни задължения. \n    \n", "date": "2017.08.04", "title": "София събрала по-малко приходи от продажби на свои имоти"}
{"url": "http://duma.bg/node/150387", "text": "- Бизнесът хем иска българи да им работят. Хем си мечтаят за стари ялови моми, че сакън служителките да не излязат в майчинство. Първите въпроси по интервютата са \"Имаш ли приятел?\" (т.е. има риск да надуеш корема), \"Имаш ли деца?\". Един идиот дори искаше да си пригладя блузата, за да види дали под нея не крия корем. ОМГ. Другите въпроси \"Под наем ли живееш? и \"Имаш ли кредит\" - т.е. доколко си зависим от парите и ще се подмазваш за едната кирлива заплата \n- Демография и бизнес - да бе да - забременееш ли, те уволняват, ако имаш малко дете или си бременна, не те наемат, плащат под масата и ако стигнеш до пенсия, случайно, с парите, които получиш, и хляб няма да може да си купиш. Не искам да обобщавам, сигурно има и изключения, но в повечето случаи така стоят нещата, уви! Иди, че раждай, да ама не, деца се гледат със спокойствие и пари! Всички приказки за демография от политици са само заради изборите, на тях изобщо не им пука, всичко е само за да вземат властта! \n- Отглеждането на деца не е възхвалявана дейност като екскурзия е Дубай, шопинг в Милано, екскурзия в Париж и зимата в Бали.... Иска се пълно посвещение на децата, но новите ценности не предполагат такива жертви. \n- Това е и големият проблем - БГ се превърна в град-държава - София! Ако някой се връща тук, той има шанс за висок доход само в столицата. Там се въртят големите пари, там отива огромната част от европейските фондове - провинцията, кучета я яли... До къде ще стигне това? \n- Младите ще се върнат, но на Върба в петък. Трябва да има НПО \"Българче\" и за всяко родено етническо българче от образовани родители да се осигури жилище и издръжка до 18 г. За тези пък с три и повече деца пенсия за майката! За жени родили след 45 г. трето и следващо дете пак привилегии. Простички неща... само, че бизнеса трябва да отдели малко от милионите си! \n- За 27 г. много се видя на какво е способен този \"бизнес\". Да експлоатира може, да бори демографски кризи с такива заплати - не. Всъщност самият той създаде демографската криза. \n- Като ги гледах по телевизията въпросните работодатели, които така настървено обиждаха хората, че били мързеливи и искаха да махат класа, който индексира заплати невдигани от години и личният ми опит от няколко семейни фирми, дето имаш пет началника и двама работници за нищо пари… ега не се върнат младите тук да станат роби на робовладелци селяндури \n- Демографската криза е в ръцете на държавата, а не в ръцете на бизнеса. Когато знаеш колко е трудно да намериш място на детето си в детски ясли, градини и училища, как да искаш да си навличаш подобни проблеми. Ако държавата направи всичко, което зависи от нея, да има условия за дечицата, то тогава и демографската криза може да отмине. Толкова ли е трудно да се построят още детски ясли, градини....!? \n- Българина тука е жив гявол, дали работник, дали работодател нема значение. Отиде на Запад вие врат и трае, като дойде за една-две седмици, гледа да си оправи зъбите и некой други неща, дето са на далаверка, прави се на успел и велик, ама си фане от евтините полети и си замине. Защо не съм чувал за известни нашенци на Запад, добили известност като шефове на големи фирми, иновативни, учени, актьори, певци и т.н.? \n- Познавам много българи - и млади, и не чак толкова, които биха се върнали, ако условията у нас се подобрят - работни места и европейски заплати. Познавам и други, които няма да се върнат, защото в чужбина имат престижна работа, високи доходи, каквито тук няма да получат, някои създадоха семейства и са се устроили така, че колкото и да ги терзае носталгията, едва ли биха предпочели да живеят у нас. \"Демокрацията\" докара страната ни дотам, че стореното трудно може да бъде върнато назад. \n- Ще се върна, когато мога да пратя детето си на училище, без да ме е страх, че ще го нападнат хулигани, бездомни кучета, откачили наркомани или озверели циганьори. Засега това го няма, значи и мен ме няма в тая схема. Обичам си родината, мразя продажните политици \n- Кой ще се върне след тия изцепки малоумни на бизнес средите от миналата седмица!? Трябва да си луд! Държавата не само не се развива а затъва все повече в блатото на корупцията и мафията! За да имаш печеливш бизнес, трябва да си под крилото на мафията, иначе гориш! \n- Българите се доказаха като изключително прости хора - с лекота изоставят държавата си и чакат някой свише да дойде и да им подреди и оправи кочината. Ами нали това е вашата държава бе \"българи\" ??? Кой очаквате да дойде и да ви я подреди, за да може вие наготово да се върнете и да \"берете плодове\". \n    \n", "date": "2017.08.04", "title": "Наз@ем от мреж@та"}
{"url": "http://duma.bg/node/150388", "text": "Музикалният канал The Voice обяви, че през август предаванията и екипите на медията минават в летен режим. Цял месец журналисти и водещи ще бъдат във ваканция. Очаквайте ZOOM новините, Your Voice, WISHLIST, както и класациите Airplay Chart & Dance Top 30 отново в ефир на есен с песен, обявиха от музикалния канал. През септември ще продължи и турнето Coca-Cola The Voice Happy Energy Tour. Музикалното шоу ще събере най-големите родни звезди на една сцена във Велико Търново на 20 септември и в София на 16, анонсираха от медията. На сцената в столицата ще се качи и световния хитмейкър Massari. \n  \n    \n", "date": "2017.08.04", "title": "The Voice излезе във ваканция "}
