{"url": "http://www.duma.bg/node/166958", "text": "България е на последно място в Европа в класация за жп превози. Това показват официалните данни за индекса на железопътните превозвачи за 2017 г. на консултантската компания \"Бостън кънсълтинг груп\". На последно място в Европа с общ резултат от 1,9 са България и Румъния, като нашата страна получава 0,9 за интензивност на използване на жп мрежата, 0,9 за качество и 0,1 за безопасност. Челните места в класацията са за Швейцария, Дания, Финландия, Германия и Австрия. \nИзследването потвърждава ключовите констатации от първите две издания на доклада от 2012 и 2015 г. А тогава \"Бостън кънсълтинг груп\" констатира, че цялостната производителност на железопътната система обикновено корелира с нивото на публичните разходи - корелацията се засилва във времето: колкото повече държава увеличава инвестициите в своята железопътна система, толкова по-голяма е подобрената производителност на системата. \nТози доклад е предупредителен сигнал за регулаторите и политиците, които се стремят да подобрят резултатите от железопътната система. Вероятно са необходими значителни инвестиции, за да се постигнат осезаеми подобрения в краткосрочен план.     \n \t\n", "date": "2018.05.17", "title": "На опашката на Европа сме по безопасност на жп транспорта"}
{"url": "http://www.duma.bg/node/166955", "text": "Просрочените задължения на общините към 31 март са в размер на 147,9 млн. лв., в т.ч. по бюджета на общините 138,3 млн. лв., като са формирани от 141 общини, или 53,2% от общия брой общини. Над 46%, или 124 общини завършват първото тримесечие на 2018 г. без просрочени задължения в бюджета. Сравнено със същия период на миналата година намаление на просрочените задължения отчитат 34,7%, или 92 общини, като общият размер на реализираното от тях намаление е приблизително 48 млн. лв. В същото време 55 общини, или 20,8% от всичките увеличават просрочените си задължения в рамките на една година общо с 10,4 млн. лв. Само три общини - Генерал Тошево, Ябланица и Разград, запазват размера на просрочените си задължения без изменение в рамките на последната година. \n13 общини, или 4,9% от всички в страната покриват три и повече от критериите за общини с финансови затруднения, става ясно от годишните отчети за касово изпълнение на бюджетите на общините към края на 2017 г. Според финансовия министър Владислав Горанов общините с финансови затруднения през тази година са Симитли, Струмяни, Белоградчик, Грамада, Димово, Кочериново, Рила, Сапарева баня, Септември, Перник, Неделино, Чепеларе и Стамболово. Общините, които отпадат от списъка през тази година, са 21, сред които Созопол, Кърджали, Тетевен, Велинград и др.     \n \t\n", "date": "2018.05.17", "title": "Повече от половината общини имат дългове"}
{"url": "http://www.duma.bg/node/166953", "text": "Китайската фирма, концесионер на летище Пловдив, има изключително сериозно отношение към работата си по летището и развитието му. Китайците са поискали да увеличат зоната на концесията. Тоест да присъединят нови терени около аеропорта към него. Имат идея и да развият карго зона. Това съобщава кметът на Пловдив Иван Тотев. Местната администрация се срещна с представители на определения за концесионер на летище Пловдив консорциум между \"Хайнан\" и \"Пловдив Еърпорт Инвест\". \nСлед огледа на летище Пловдив представителите на \"Хайнан\" споделиха, че имат намерение веднага след подписване на договора да започнат реализацията на инвестиционния проект. В града дори пристигнаха представители на две големи фирми от Китай, които ще се конкурират за изпълнението на строителните дейности, заложени в концесията. Те са заявили, че ще продължат да работят за увеличение на концесионната площ. Ще работят и за изграждане на карго зона.  \nОчаква се договорът за концесия да бъде подписан на 15 юни. Първо обаче той трябва да бъде одобрен от Комисията за защита на конкуренцията. На заседанието си на 28 март т.г. правителството определи консорциума между \"Хайнан\" и \"Пловдив Еърпорт Инвест\" за концесионер на летище Пловдив след проведена процедура. Концесията е за 35 години, като за този срок инвеститорът се задължава да реализира инвестиции в обекта в размер на 79 083 000 евро. Средствата са за ремонт, поддържане и рехабилитация на съществуващата инфраструктура, както и изграждане на нови съоръжения. След изтичането на гратисния период от 48 месеца, за всяка календарна година концесионерът ще извършва плащане, което се състои от фиксирана и променлива част. Фиксирана част е в размер на 600 000 лева без ДДС, а променлива част представлява 6% от общия размер на нетните приходи от всички дейности за съответната година, свързани с ползването на обекта на концесията. \n    \n \t\n", "date": "2018.05.17", "title": "Концесионерът на летище Пловдив иска още терени около него"}
{"url": "http://www.duma.bg/node/166957", "text": "Европейският съюз (ЕС) да предприеме мерки срещу двойното качество на продуктите на единния пазар, като се разработи единна методология и провеждане на сравнителни тестове на хранителни продукти в различните държави членки, които да бъдат завършени възможно най-рано, за предпочитане през 2018 г. Това настояват представителите на Европейския парламент (ЕП) чрез гласуваното и прието с мнозинство на заседание на Комисията по земеделие и развитие на селските райони становище за двойното качество на продуктите на единния пазар на евродепутата Момчил Неков. \n За първи път евродепутати от Източна и Западна Европа се обединиха около тезата, че са необходими мерки за решение на проблема, имайки предвид, че потребителите правят асоциативна връзка между марка, продукт и качество и очакват продукти с една и съща марка да бъдат идентични по отношение на качество и цена, независимо дали се продават в собствената им страна или в друга държава членка. \n В становището е включена и препоръка органите на държавите членки и организациите за защита на потребителите да използват пълноценно вече възможните правни действия относно прилагането на законодателството на ЕС в областта на защитата на храните и потребителите. Националните органи се призовават да приложат европейското законодателство в областта на безопасността и етикетирането на хранителни продукти на национално равнище. \"Производителите не трябва да чакат въвеждането на ново законодателство, а да предприемат активни действия, за да гарантират прозрачност по отношение на състава на техните продукти\", става ясно още от становище.  \n    \n \t\n", "date": "2018.05.17", "title": "ЕП прие становище за двойния стандарт при храните"}
{"url": "http://www.duma.bg/node/166959", "text": "Парламентът прие на първо четене промени в Закона за кредитните институции, внесени от председателя на парламентарната Комисия по бюджет и финанси Менда Стоянова от ГЕРБ. Близо няколко часа продължиха дебатите. \nПромените са насочени към лихвените индекси, или така наречените \"бенчмаркове\". Tези изменения се налагат заради отпадането на индекса СОФИБОР от 1 юли. Голяма част от лихвите по левовите кредити у нас се изчисляват именно на база индекса СОФИБОР. По груби изчисления около 40% от всички заеми у нас се пресмятат именно на базата на СОФИБОР. След по-малко от два месеца обаче БНБ спира да изчислява с този индекс, защото няма лиценз за това според нов европейски регламент. Така, ако няма друг лицензиран представител, СОФИБОР ще трябва да бъде заменен от друг индекс. От Асоциацията на банките обясниха, че има възможност индексът да продължи да съществува. Международен администратор на индекси проявявал интерес да изчислява СОФИБОР. \nОт ПГ на \"БСП за България\" разкритикуваха закона, тъй като с него се заличава СОФИБОР и той ще бъде погребан от 1 юли 2018 г. От левицата съзряха опит да бъде легализирано потенциално и безпричинно вдигане на лихвите по кредитите. \nПо думите на проф. Румен Гечев от БСП обявената преди няколко седмици компания \"Thomson Reuters\" за евентуален оператор на СОФИБОР е медийна агенция и нямала такова право. Той настоя законопроектът да бъде оттеглен. \nСпоред Менда Стоянова обаче промяната в Закона за кредитните институции е абсолютно необходима и тя е в защита на българските потребители. \n    \n \t\n", "date": "2018.05.17", "title": " Не е ясно дали индексът СОФИБОР ще продължи да съществува от 1 юли"}
{"url": "http://www.duma.bg/node/166952", "text": "През последните месеци се наблюдава тенденция за заблуда на инвеститорите и потенциалните инвеститори във финансови инструменти, като се регистрират дружества с наименования, наподобяващи тези на лицензирани от Комисията за финансов надзор (КФН) инвестиционни посредници, съобщи регулаторът. Наименованията често съдържат името на лицензирания инвестиционен посредник, като се добавят означения или други думи, които могат да създадат заблуда в инвеститорите, че това дружество е надлежно лицензираният от КФН инвестиционен посредник. Чести са случаите, в които лицензирани инвестиционни посредници сключват договори с инвеститорите, в които се посочват банкови сметки на регистрираните дружества с подобни наименования, като се превеждат парични средства по банкови сметки, по които титуляр не е лицензираният посредник, предупреждава КФН. \n  \n    \n \t\n", "date": "2018.05.17", "title": "КФН предупреди за мошеници сред инвестиционните посредници"}
{"url": "http://www.duma.bg/node/166954", "text": "В много напреднал етап са преговорите с китайския конгломерат CITIC за изграждане на тунела под Шипка. Това заяви регионалният министър Николай Нанков, цитиран от еconomic.bg. По негови думи бъдещите инвеститори два дни са изследвали и са се запознавали с трасето Габрово-Русе и Русе-Казанлък и имат сериозно намерение за инвестиция в инфраструктурата у нас. \nВ момента създаваме проекта. Ще подпишем меморандум и ще оформим начина, по който ще се финансира проектът, обясни регионалният министър. Принципът на концесия е именно инвеститорите да осигурят финансиране, да експлоатират инфраструктурата в определен срок, след който ще има срок на откупуване, допълни Николай Нанков. Инвестицията в проекта ще остане публична. \nНанков смята, че китайските инвеститори имат сериозни намерения и по-скоро няма да има нужда от държавна гаранция. По-скоро трябва да гарантираме трафик. Към момента Дунав мост-Русе-Гюргево удовлетворява напълно, посочи Нанков и обясни, че съвсем скоро ще бъде организирана втора среща между министерството и потенциалните инвеститори. \nЗа третия мост на Дунав Нанков заяви, че на 29 май ще се срещне с румънския премиер и в обозримо бъдеще, до 6-7 години, съоръжението може да бъде готово.     \n \t\n", "date": "2018.05.17", "title": " Напреднали са преговорите с китайците за тунела под Шипка "}
{"url": "http://www.duma.bg/node/166920", "text": "Световно признатата грандиозна продукция \"Walking With Dinosaurs - The Arena Spectacular\", базирана на отличените с редица награди серии на \"BBC Studios\", ще посети България за първи път. Шоуто се ражда в Австралия, където след дълго планиране оживява в \"Acer Arena\" в Сидни през януари 2007-а. Спектакълът покорява Северна Америка, Европа и Азия, привличайки рекорден брой зрители. \nГледано от над 9 млн. души в повече от 250 града по целия свят, представлението започва новото си турне в Нюкасъл, Англия, на 20 юли 2018 г. Продукцията на стойност 20 млн. долара, включваща най-съвременни технологии, е най-голямото и впечатляващо шоу за динозаври в света. \nЗрелищният спектакъл с продължителност час и 40 минути разкрива емоциите на тези животни с реализъм като на кино. \"Walking With Dinosaurs - The Arena Spectacular\" показва както защитните реакции на растителноядните от по-ловките хищници, така и прехода на месоядните към движение на два крака. \nВ шоуто са представени 18 динозавъра от 9 вида: Тиранозавър Рекс, ужасът на древната земя, Платеозавър и Лилиенщернус от Триасичния период, Стегозавър и Алозавър от Джурасик периода, и Торозавър и Утараптор от невероятния Кретацеос период. Най-големият от тях, Брахиозавър, е 11 метра висок и 17 метра дълъг, уточниха от екипа на организатора на събитието \"София мюзик ентерпрайсис\". \nВсеки голям динозавър съдържа: 132 м хидравличен маркуч, 1000 м окабеляване на всяко тяло, 295 кв. м плат, 24 контролни микропроцесора за движение, 132 куб. м пяна, 15 хидравлични плъзгача и 6 хидравлични мотора, 200 л боя, 7 киловата мощност от 12 батерии. Конструкцията тежи 1500 кг (колкото стандартна семейна кола) и се движи с помощта на 6 ролкови колела. \n50 човека - включително инженери,  художници и експерти по аниматроника - са работили една година за изграждането на продукцията, която се превозва от 21 камиона с 14,5 м ремаркета. За да се контролира един динозавър, е необходим екип от трима души - водач и двама вуду кукловоди, като единият контролира главата, опашката и големите движения, а другият е отговорен за устата, мигането и ръмжането. \n\"Walking With Dinosaurs - The Arena Spectacular\" ще зарадва зрителите в София с 4 представления в три поредни дни – 26, 27 и 28 април 2019 г. в зала \"Арена Армеец\". Всеки от спектаклите ще бъде с лимитиран капацитет до 5000 души. Билети на изключително достъпни цени от 30, 50, 70 и 90 лв. ще се продават от утре, 18 май, от 11 ч. в мрежите на Тикетпро и Ивентим, както и онлайн.     \n \t\n", "date": "2018.05.17", "title": "Шоу с динозаври покорява и София "}
{"url": "http://www.duma.bg/node/166917", "text": "Актьори от хитовата поредица на bTV \"Скъпи наследници\", заедно с певицата и треньор в \"Гласът на България\" Поли Генова, бяха специалната изненада за учениците, завършващи Националното музикално училище \"Любомир Пипков\". В края на тържеството за изпращане на абитуриентите от випуск 2018 възпитаничката на школото изпълни хита си \"На инат\". Заедно с колегите си от сериала Даяна Ханджиева и Юлиян Петров пожелаха на добър час и успех в живота на бъдещите музикални звезди на България   \n \t\n", "date": "2018.05.17", "title": "\"Скъпи наследници\""}
{"url": "http://www.duma.bg/node/166916", "text": "Учени от университета на Охайо проучиха какво причинява повечето конфликти в любовните двойки и установиха, че при недостиг на глюкоза в организма рискът от кавга се увеличава, съобщи Нюзру. Хората с нормални нива на кръвната захар рядко спорят и се карат с половинките си. При недостиг на глюкоза обаче те са склонни към скандали. Затова специалистите съветват да не започваме важни разговори и да не изясняваме отношенията си на гладно, когато нивото на захарта в кръвта е по-ниско. По време на спора този показател спада още. \nСладките продукти са много подходящи от тази гледна точка преди важен разговор. Ако съдържат шоколад, ще подобрят настроението. Други експерти пък доказаха, че какаовото лакомство повишава концентрацията на \"хормона на щастието\".   \n \t\n", "date": "2018.05.17", "title": "Недостигът на глюкоза увеличава риска от кавги"}
{"url": "http://www.duma.bg/node/166918", "text": "Някои от най-новите български филми се прожектират специално за феновете на Седмото изкуство в Дома на киното. Асен Блатечки, който е режисьор и изпълнител на главната роля във високооктановия екшън \"Бензин\", ще разкаже за лентата и участието си в нея на 19 май в 17,30 ч. Звездата е избран наскоро за \"Любим актьор\" в категория \"Кино\" на първото издание на наградите \"Nova подкрепя българските филми\". \nНа двете сестри Мая и Ива - героини в \"Маймуна\", ще се наложи да пораснат бързо, a на възрастните - да останат усмихнати въпреки всичко. Режисьорът, сценарист и продуцент на лентата Димитър Коцев-Шошо и сценаристът Иван Марков, заедно с Александра Костова, Радина Боршош и още актьори от филма, ще бъдат на място в неделя, 20 май, от 16,00 ч., за да отговорят на всички въпроси от феновете. \nРомантичната драма \"Дъвка за балончета\" ще се прожектира на 20 май, в 18,00 ч. Лентата разказва историята на децата от 80-те и техните приключения, но и как се е развил животът им 25 години по-късно. Филм за чистата детска любов и препятствията, които стоят пред нея. Невръстната актриса Аглея Гумнерова ще присъства в Дома на киното заедно със сценаристите Георги Иванов и Теодора Маркова.     \n \t\n", "date": "2018.05.17", "title": "Специални прожекции на нови български филми в Дома на киното"}
{"url": "http://www.duma.bg/node/166921", "text": "Станах свидетел на невероятно културно събитие на 9 май - за първи път в съвременната българска история Денят на Европа беше отбелязан със симфоничен концерт. Той бе организиран от Дирекция \"Култура\" на Столичната община и Общинския културен институт \"Надежда\" и осъществен от сборен артистичен ансамбъл, комплектуван от българския оркестър \"Симфониета \"София\" с диригент Свилен Симеонов и Симфоничния оркестър на град Ниш - Сърбия (с необявен диригент), Националния филхармоничен хор \"Светослав Обретенов\" с диригент Славил Димитров и солистите Вера Гиргинова - сопран, Биляна Михайлова - мецосопран, Георги Султанов - тенор, и Валери Турманов - бас, които изпълниха най-подходящото за целта музикално произведение - Симфония 9 от Бетовен. \nВ този факт директно се налагат два явни символични знака, че: \n- България действително вече е европейска държава, защото още преди много години знаменитият немски писател Стефан Цвайг е констатирал, че \"Европа свършва там, докъдето се слуша симфонична музика\"!.. \n- Обединени, балканските държави са в състояние да постигат повече във всички обществени сфери. \nИзпълнението на Деветата симфония на Бетовен е трудна и отговорна творческа задача, защото освен мащаба си, това произведение е \"обременено\" и с явен идеологически подтекст, идващ от Шилеровата \"Ода на радостта\". Анализирайки предложеното изпълнение на слушателите, със задоволство трябва да се отбележи, че драматизмът, заложен в първата част на симфонията - Allegro ma non troppo, un poco maestoso, бе осъзнат и реализиран в голяма степен от диригента и оркестъра. За разлика от нея, втората част - Molto vivace, прозвуча тромаво и грубо, без характерната скерцозност в звучността, която е основно изискване при реализацията на сонатно-симфоничните структури. Със своя емоционален заряд третата част - Adagio molto cantabile, се оказа в синхрон със славянската чувствителност на изпълнителите, което им позволи да музицират по-свободно. Въпреки това, смущаващо бе, че - навярно под напора на тази емоционалност - интимният характер на тихите динамики в значителна степен бяха нивелирани, което естествено пречеше на солистичните изяви на духовите инструменти, закономерно намаляващо силата на енергийно-емоционалните послания, които те изразяваха, и неминуемо доведе до намаляване на въздействието им върху слушателите. Всеки музикант-изпълнител трябва да осъзнае, че постоянното силно свирене не е синоним на правилното художествено свирене, понеже обезценява красотата на тихите динамики и стеснява динамичния диапазон на звучността. \nБезусловно, емоционално-смисловият център на симфонията представлява четвъртата й част - Presto, благодарение на факта, че в нейната реализация се включват още солистите и хорът. Текстът на Фридрих Шилер позволява на изпълнителите да \"дешифрират\" и предадат конкретност на виртуалните послания на музикалния изказ, което увеличава силата му на въздействие върху слушателите. Безспорно НФХ \"Светослав Обретенов\" е първокласен хоров апарат и затова изненадващо беше, че в звукопроизводството му доминираше скандирането, вместо благородното - и типично за певческото изкуство - свързано изпяване на тоновете, в единна вокална линия, определяна от текста. Ако скандирането е търсено преднамерено, не бих го определил като правилно художествено решение, защото \"Одата на радостта\" не се нуждае от милитаризиране!.. \nМащабът на соловите певчески партии в Деветата симфония не е равнозначен с този на оперните произведения, но това не означава, че са по-лесни. Дори бих утвърждавал обратното - те предлагат сериозни технически трудности, дори за най-известните световни певци, понеже при тяхното интерпретиране те не разполагат с традиционните комплексни сценични аргументи, освен с певческите. Желанието на `младите певци Вера Гиргинова, Биляна Михайлова, Георги Султанов и Валери Турманов да обогатят певческия си репертоар извън оперния - е за поощрение. Пожелавам им да продължат усилията си и за овладяване на тази музикално-изпълнителска стилистика, което ще се отрази благотворно и на сценичната им дейност. \nПохвална е инициативата на диригента Свилен Симеонов да реализира със \"Симфониета \"София\" през 2018 г. всичките симфонии на Бетовен. Но с изпълнителски състав, наброяващ 38 артист-оркестранти, това е почти неизпълнима задача, поради невъзможността да се постигне необходимият художествен звуков баланс между щрайховите и духовите групи. Ако това се прави с цел да се убеди Софийския общински съвет (парламента на София) в необходимостта да се увеличат щатните бройки за щрайха - според приетите европейски (и световни) стандарти по принципната схема 10-8-6-4-2, не само бих подкрепил инициативата, но бих дал и гражданската си експертна оценка за това. Ето защо беше добре повече ръководни лица от Столичната община да бъдат на концерта, което щеше да им позволи да вземат правилното решение по въпроса. \n    \n \t\n", "date": "2018.05.17", "title": "Деветата симфония на Бетовен ознаменува Деня на Европа в София"}
{"url": "http://www.duma.bg/node/166923", "text": "Българският художник с родови корени в Бесарабия Александър Телалим е автор на поне тридесет самостоятелни изложби у нас, както и на множество изяви в чужбина. Всяка от тези експозиции е израз на добре осмислена и изненадваща като хубава метафора концепция. \nС новата си изложба под наслов \"Дърво и храм\", която бе показана в столичната галерия \"Абсент\", живописецът остава верен на себе си, провокирайки ни със своя творчески замисъл. \"Тази експозиция е вариант на това как може да изглежда, със средствата на изобразителното изкуство, известната \"игра на стъклени перли\" от едноименния роман на Херман Хесе, разяснява Телалим. Произведенията, които предлагам, също така могат да се приемат и като своеобразен намек на древната китайска игра Го, с чиито правила съм добре запознат като неин почитател и играч. Го се смята за аналог на играта на стъклени перли на Хесе. В този смисъл изложбата е хем традиционна, хем провокативна\", обобщава художникът.  \nПрез 1994 г. той представя своя изложба - своеобразен разговор с Винсент ван Гог. В \"Дърво и храм\" живописецът търси отново общуване и взаимодействие с изкуството на световни автори - Клод Моне, Паул Клее, Хуан Миро. Сред тях се чувства и присъствието на Дечко Узунов.  \nТелалим се стреми към своеобразно единство, като съчетава характерни стилови детайли от формата и колорита, специфични за споменатите майстори, отстоявайки същевременно отработения си познат изказ и своята творческа индивидуалност в тази концептуална амалгама. Резултатът е виртуален синтез, както споделя Александър Телалим, и конвертиране на маслената живопис на творците, с чието изкуство влиза в общение, за да зазвучи хармонично с тях чрез своите типични акварели. \nОт тези акварели струи например присъщата за катедралите на Моне светлина, доловена и пресъздадена от Телалим с възможностите на бързата техника на водна основа. \nПотоците от светлина на Моне Александър Телалим трансформира в синтез с кристалната експресивност на пулсиращите форми и символи в изкуството на Паул Клее. Александър Телалим не остава на ниво безмълвен слушател или безпрекословен изпълнител, напротив, този диалог за него е повод да заяви, да преосмисли и да впише своята авторова индивидуалност, потапяйки се в златните води, извиращи от  необятните светове на тези велики живописци. \n    \n \t\n", "date": "2018.05.17", "title": "\"Играта\" като синтез в акварелите на Александър Телалим"}
{"url": "http://www.duma.bg/node/166956", "text": "БСП за България поиска да има широко обществено обсъждане на промените в Закона за обществените поръчки. Това стана ясно вчера в парламента. Авторите на промените, сред които е и шефът на правната комисия Данаил Кирилов от ГЕРБ, предлагат да отпадне настоящият текст от закона, който предвижда всяка заинтересована страна участник да има право да обжалва процедурата.  \nОт БСП заявиха, че няма да подкрепят промените. Разбираме желанието да се осигури още една бърза писта за обществени поръчки, но това не трябва да е за сметка на достъпа до правосъдие, заяви депутатът от БСП Филип Попов. Според левицата промените трябва да се направят след широко обществено обсъждане с експерти. Те припомниха, че за пет месеца това е третото изменение на Закона за обществените поръчки. \nОт ДПС обявиха, че се въздържат от подкрепа на промените. Одобряваме целите, но не и методите на законопроекта, заяви Хамид Хамид. Според него част от промените могат да се тълкуват като възпрепятстване достъпа до правосъдие. Решавайки проблема с част от фирмите, които злоупотребяват с правото на обжалване, посягаме на онези фирми, които имат основания да обжалват, посочи той. От ДПС заявиха, че ще предложат корекции между първо и второ четене. \nСлед гласуване на 155 народни представители обаче промените бяха приети на първо четене. 93 гласуваха \"за\", 20 - \"против\", а 42 се въздържаха.Промените целят преодоляване на установените практики на неоправдано целенасочено обжалване без основание и злоупотреба с правото на жалба, се посочва в доклада. \nПромените предвиждат при обжалване на търгове авторът на сигнала да доказва, че е заинтересовано лице. С новите текстове се разписват завишени изисквания към реквизитите на жалбата и доказателствата към нея. Въвежда се възможност за призоваване и връчване на съобщения чрез електронен адрес и факс. С цел синхронизиране и оптимизиране работата на регистрите на Агенцията за обществени поръчки и Комисията за защита на конкуренцията (КЗК) е предвидено в жалбата да се посочва уникален идентификационен номер на поръчката от Регистъра на обществените поръчки. Въвежда се задължение за жалбоподателите да обосноват и докажат качеството си на заинтересовано лице. Целта е да се преодолее подаването на бланкетни жалби срещу решенията на възложителите, включително такива срещу избора на изпълнител, мотивират се авторите на проекта. \nЗаконопроектът предлага спирането на процедурата да се извършва след образуване на производството пред КЗК, като нормативно се прецизира, че разглеждането на жалбата пред Върховния административен съд срещу допуснатото предварително изпълнение на решението за определяне на изпълнител е касационно по своя характер, се посочва още в доклада. \n    \n \t\n", "date": "2018.05.17", "title": " БСП поиска широко обсъждане на промените в ЗОП "}
{"url": "http://www.duma.bg/node/166924", "text": "Италианският културен институт в София и Националната галерия представят 58 шедьовъра на Римския барок, свързани с творчеството на видни личности от Бернини до Кавалер д'Арпино и Матия Прети. Изложбата, която се организира под патронажа на Столичната община, ни пренася в Италия през XVII век, за да опознаем наситения и завладяващ начин на изразяване, характерен за този период. Изложбата продължава до 15 юли в Двореца, пл. \"Княз Александър I\". \nЗа първи път в България е представена толкова разнообразна колекция от жанрове и теми, предпочитани от поръчителите на изкуство по онова време: от портрети и автопортрети, пейзажи и алегории с изискан класически вкус до това, което определяме като \"Триумфален барок\" с неговите религиозни изображения между съзерцателния интимизъм и силата на Христовата драма. \nБлагодарение на изложените произведения можем да се запознаем и с гения на Джан Лоренцо Бернини, смятан за най-великия представител на изкуството за неговото време. Изключително талантлив художник, скулптор, сценограф, драматург и архитект, той е изследвал много нови области в търсене на свой собствен начин на изразяване, който по-късно се превръща в универсален език на Барока. Изложбата разгръща по-малко известна на широката публика страна на Бернини, акцентирайки върху образа му на художник и проектант. До неговите творби застават шедьоври на много от художниците, събрали се в Рим, именно на творческия магнетизъм на Бернини. Благодарение на колекцията, съхранявана в двореца Киджи в Арича, можем да се възхитим на произведения на Момпер, Бачичо, Кавалер д'Арпино, Джачинто Джиминяни, Боргоньоне и мн. др.  \nПоредица от събития и срещи с експерти ще послужи за паралел между обществото през XVII век и обществото днес, разкривайки модерен и проницателен език на общуване. На 29 май от 17.30 ч. предстои лекция \"Политика и наука от епохата на Бернини\" на доц. Пенка Данова за връзката между политиката и развитието на науката в Барока в зала 7 на Националната галерия. Следващата лекция е на 12 юни от 17.30 ч. за \"Човешкото и божественото в бароковия символизъм\" на проф. Красимир Делчев за метафорите и символиката на барока в същата зала. Музикална лекция \"Музика и символизъм по времето на Бернини\" на Чиро Карбоне (класическа китара) ще се състои на 28 юни от 17.30 ч. в Балната зала на НГ. \nДжачинто Джиминяни, \"Венера и Адонис\"   \n \t\n", "date": "2018.05.17", "title": "58 шедьовъра на Римския барок "}
{"url": "http://www.duma.bg/node/166944", "text": "Спешна нужда от лекарства има главният редактор на агенция РИА \"Новости-Украйна\" Кирил Вишински, който беше задържан в Киев по обвинения в държавна измяна. Това разкри съпругата му Ирина Вишинска. По думите й Кирил има здравословни проблеми и не може да се справи без лекарства. Тя добави, че няма информация за неговото състояние. По-рано руската агенция РИА \"Новости\" информира, че е започнала подготовка по преместването на журналиста от Киев в Херсон като превантивна мярка. \nСлужбата за сигурност на Украйна (ССУ)  проведе във вторник мащабна операция срещу служители на агенцията, обвинявайки ги в държавна измяна. Кирил Вишински бе арестуван рано сутринта в дома му. Извършени бяха обиски и в централния офис на агенцията в Киев, в пресцентъра, както и в домовете на няколко журналисти.  \nДържавният департамент на САЩ призова Киев да спазва закона. \"Задържането на журналисти трябва да се извършва със спазването на закона, включително на международното законодателство за правата на човека\", заяви говорителката Хедър Науърт.  \n    \n \t\n", "date": "2018.05.17", "title": "Арестуваният в Киев журналист е болен"}
{"url": "http://www.duma.bg/node/166941", "text": "Уникалният плаващ руски енергоблок \"Академик Ломоносов\" отплава от \"Балтийски завод Съдостроене\".  \nТой е на път към крайната си дестинация -  Певек, Чукотка, в руския Далечен изток, където ще работи като плаваща АЕЦ. \"Академик Ломоносов\" първо ще бъде изтеглен до Мурманск, където ще бъде зареден с ядрено гориво.  \n\"Това е изключително важно събитие за нашия проект, както и за целия свят на ядрената индустрия. Плаващите атомни централи ще осигурят електричество и отопление за най-отдалечените региони, като по този начин  \nще увеличат растежа и устойчивото им развитие\"  заяви Виталий Трутнев, директор на дирекция \"Изграждане и работа на плаващи атомни топлоелектрически централи\", част от концерна \"Росатом\". По думите на Трутнев, \"надграждайки над триста реакторогодини безопасна експлоатация на установките, захранващи ледоразбивачи, плаващата атомна централа има най-модерните системи за безопасност и се очаква да бъде една от най-сигурните атомни инсталации в света\".  \nВсички необходими строителни дейности за създаване на брегова инфраструктура в Певек са приключени. Кеят, хидротехническите структури и другите сгради, важни за акостиране на плаващ атомен енергоблок и за работата на плаващата атомна централа, са проверени и готови за работа. През лятото на 2019 г., след зареждането с ядрено гориво и когато екипажът бъде на борда, атомният плаващ енергоблок \"Академик Ломоносов\" се очаква да бъде изтеглен до пристанището на Певек. Средната скорост на тегленето се изчислява на 3,5-4,5 възела. Плаващата атомна централа ще замени остарялата Билибинска АЕЦ в Певек и Чаунската ТЕЦ, като по този начин  ще се спестят 50 000 тона емисии CO2 годишно  в сравнение с настоящите нива. След свързването към мрежата \"Академик Ломоносов\" ще стане най-северната атомна инсталация в света.  \nПлаващата атомна топлоелектрическа централа \"Академик Ломоносов\" е снабдена с две реакторни системи КЛТ-40С (всяка с мощност от 35 мегавата), подобни на тези, които се използват на ледоразбивачите. Проектиран от руските атомни специалисти и морски архитекти, корабът е дълъг 144 и е широк 30 метра. Има водоизместимост от 21 000 тона. \"Академик Ломоносов\" е уникален по рода си кораб, който носи името на руския учен от XVIII век Михаил Ломоносов. Животът на атомния плаващ енергоблок е 40 години с възможност за удължаване до 50 години. След извеждането от експлоатация той ще бъде изтеглен до специално съоръжение за демонтаж и рециклиране.  \n\"Росатом\" вече работи по второ поколение плаващи енергоблокове, те ще бъдат снабдени с два реактора РИТМ-200М (всеки с мощност от 50 мегавата). Освен че ще имат по-голяма мощност, оптимизираните плаващи енергоблокове ще бъдат по-малки от предшествениците си.  \nПлаващата атомна електроцентрала е проектирана да осигурява електричество в труднодостъпни области на Руската федерация независимо от транспортната инфраструктура, характеристиките на пейзажа и стойността на горивните доставки. До 40% от стойността на електроенергията от въглища се определят от цената на въглищата, петрола или газа, както и от цената за доставка. Стойността е дори по-висока за отдалечени места. Малкият размер, лекото тегло и фиксираната стойност на плаващата атомна електроцентрала елиминират много от тези предизвикателства. Тези малки атомни реактори могат да работят нонстоп без нужда от повторно зареждане с гориво от 3 до 5 години, като по този начин значително намаляват стойността на производството на електроенергия. Реакторите имат потенциала да работят изключително добре в региони с широки крайбрежия, недостиг на електроснабдяване и ограничен достъп до електрически мрежи. Централата може да бъде доставена до всяка точка по крайбрежието и да бъде свързана към съществуващата енергийна мрежа.  \"Росатом\" е единствената компания в света  която предлага интегрирани решения за чиста енергия по цялата верига на атомни доставки и дори повече, включително проектиране, изграждане и работа на АЕЦ, добив на уран, конверсия и обогатяване, доставка на ядрено гориво, извеждане от експлоатация, съхраняване и транспортиране на отработено ядрено гориво и безопасно погребване на ядрени отпадъци. Със своя 70-годишен опит компанията е световен лидер при най-съвременните решения за всички видове АЕЦ. Компанията работи и в сегмента на ветрогенерацията, ядрената медицина, съхраняването на енергия и др. Базирана в Москва, компанията обединява над 300 предприятия и организации и над 250 000 служители, базирани в 44 страни по света. На глобално ниво компанията има вторите най-големи уранови резерви. \"Росатом\" има дял от 40% от световния пазар за обогатяване на уран и е най-големият в света строител на АЕЦ от последно поколение. Поръчковият портфейл на \"Росатом\" за 10 години е 133 млрд. долара.  \n    \n \t\n", "date": "2018.05.17", "title": "Първата плаваща в света АЕЦ пое към Чукотка "}
{"url": "http://www.duma.bg/node/166943", "text": "Организация за забрана на химическото оръжие (ОЗХО) потвърди използването на хлор \"за направата на химическо оръжие\" при нападението през февруари срещу сирийския град Саракеб, провинция Идлиб. \"ОЗХО е установила, че хлорът е бил пуснат в действие в Саракеб\" на 4 февруари, гласи съобщение на организацията, базирана в Хага. Изводите на екипа се основават на намирането на два цилиндъра, в които е установено наличието на хлор. Екологичните проби също отчетоха необичайно наличие на хлор в местната околна среда, заяви организацията. \nНе бе съобщено коя от страните в 7-годишната гражданска война в Сирия е отговорна за използването на газа. \nПри инцидента 11 души потърсиха лечение заради затруднение в дишането заради симптоми от вдишвате на токсичен хлорен газ - изтощение, затруднено дишане и кашлица. \nОЗХО все още не се е изказала за нашумелия случай от 7 април в град Дума.       \n \t\n", "date": "2018.05.17", "title": "ОЗХО откри хлор в сирийски град"}
{"url": "http://www.duma.bg/node/166960", "text": "Липсата на висококвалифицирани кадри за АЕЦ \"Белене\" може да се окаже проблем за издаването на разрешение за работата на бъдещата централа, защото, за да бъде даден лиценз за работа на нови мощности, Агенцията за ядрено регулиране прави оценка и на човешкия фактор, заяви доц. Димитър Тонев, директор на Института за ядрени изследвания и ядрена енергетика към БАН пред БНР. Тези, които имат опит вече, са пенсионери. Държавата трябва да възбуди интереса към тази специалност. Все още има хора, които могат да подготвят качествени специалисти. Необходимо е да се предприеме кампания за масирана подготовка на кадри, които да работят в ядрената енергетика, коментира доц. Тонев. \nПравителството предлага проектът АЕЦ \"Белене\" да бъде размразен, като евентуалното изграждане на атомната централа да стане на пазарен принцип. Това обяви енергийният министър Теменужка Петкова, която представи в Министерския съвет доклад с конкретни предложения за най-добрия начин за оползотворяване на всички активи във връзка с проекта \"АЕЦ \"Белене\". По решение на парламента работна група бе натоварена да разработи всички възможни варианти за оползотворяване на оборудването. Правителството прие и съответното решение. Сега думата има парламентът. \nПеткова посочи, че предложението, което е внесла в МС заедно с доклад на работна група, е да бъде направен опит проектът \"АЕЦ \"Белене\" да се реализира на пазарен принцип без предоставяне на държавна гаранция и без сключване на дългосрочни договори за изкупуване на електрическа енергия. \nПравният способ ще бъде чрез отделяне на активите и пасивите на НЕК в отделно дружество. До края на годината е добре тази процедура да бъде проведена, за да се види доколко реален е инвеститорският интерес, допълни Теменужка Петкова.  Правителството се надява на конкуренция в процедурата за избор на стратегически инвеститор за АЕЦ \"Белене\", за да бъде подбрана и най-добрата оферта. Това заяви вицепремиерът Томислав Дончев след края на заседанието на Министерския съвет. Преди дни китайската CNNC официално заяви интереса си към проекта за втора ядрена централа. Неофициална информация сочи, че се водят преговори и с други инвеститори. Реални ли са тези заявки обаче, ще стане ясно едва след обявяване на процедурата по набиране на оферти.  \nИ Томислав Дончев, и енергийният министър Теменужка Петкова са категорични - няма промяна в намеренията и централата ще бъде изпълнена изцяло като пазарен проект, без държавна гаранция и дългосрочни договори за изкупуване на електроенергията. Ако оферти за реализацията на централата липсват, вариантите са два - препродажба на оборудването, което е малко вероятно, или инсталиране на един от реакторите на площадката на АЕЦ \"Козлодуй\", коментира още Томислав Дончев. \nИ двамата посочиха още, че най-лошият вариант е нищо да не бъде правено с оборудването и то да продължава да трупа разходи. Фактът, че китайските инвеститори проявяват интерес към АЕЦ \"Белене\", означава, че тази централа е читава и има смисъл от нея, твърди Станислав Георгиев, секретар на \"БУЛАТОМ\". Според него разговорът между противниците и тези, които са за изграждането, няма да спре даже и централата да започне да работи. Площадката на АЕЦ \"Белене\" е многократно изследвана и няма предположения, че е опасна земетръсна зона, подчерта Милен Дулев, кмет на град Белене.   \n \t\n", "date": "2018.05.17", "title": "Липсата на кадри може спъне проекта \"Белене\"  "}
{"url": "http://www.duma.bg/node/166945", "text": "Генералният секретар на НАТО Йенс Столтенберг смята, че е възможно връзките на организацията с Русия да се укрепят и подкрепя започване на диалог помежду им. \n\"Руснаците остават наши съседи и ни се иска отношенията ни да не прераснат в нова Студена война, нито нова надпревара за въоръжаване. Ние продължаваме да търсим диалог с Русия, защото смятаме, че това е възможно\", каза Столтенберг. Той подчерта, че е необходимо да се подобрят отношенията с Русия и \"дори да е невъзможно на дадения етап, това ще доведе до намаляване на инцидентите, тъй като настоящото напрежение може да доведе до опасни ситуации\".  \nНорвежкият ръководител на алианса добави, че Русия укрепва позициите си и в огромни мащаби модернизира своите въоръжени сили, в частност ядрения си потенциал.  \n    \n \t\n", "date": "2018.05.17", "title": "НАТО: диалогът с Русия е възможен"}
{"url": "http://www.duma.bg/node/166946", "text": "Саудитска Арабия изрази днес несъгласие с преместването на посолството на САЩ в Ерусалим, съобщиха медиите. \"Тази стъпка е пристрастен акт, насочен срещу правата на палестинците, които са гарантирани от международните споразумения\", гласи комюнике на саудитското правителство. Кралството е стратегически съюзник на САЩ. \nНа свой ред Турция гони генералния консул на Израел в Истанбул Йозеф Леви Сфари. Министерството на външните работи настоява той временно да напусне страната. Това стана, след като във вторник Анкара поиска израелският посланик Ейтан Нае да бъде върнат обратно в Тел Авив. \nВ отговор Израел настоя турският генерален консул в Йерусалим Гюрджан Тюркоглу да се завърне в Турция. Израел обяви също замразяване на вноса на турски селскостопански продукти. \nТурция реагира много остро по повод провокираните от преместването на посолството протестни акици в Ивицата Газа по границата с Израел, при които бяха убити 62 палестинци и около 3000 бяха ранени. Анкара дори обяви тридневен траур за жертвите. \nПолитическата конфронтация от вторник продължи и вчера с изказване на президента Реджеп Ердоган. Той обвини израелския премиер Бенямин Нетаняху, че ръководи \"държава, подкрепяща апартейда\", а също, че \"има палестинска кръв по ръцете си\". \nМеждувременно британският премиер г-жа Тереза Мей призова всички страни към сдържаност след насилието в Ивицата Газа.      \n \t\n", "date": "2018.05.17", "title": "Саудитска Арабия критикува САЩ"}
{"url": "http://www.duma.bg/node/166942", "text": "\nНаскоро новият арменски ръководител Никол Пашинян направи първото си посещение в чужбина. Премиерът взе участие в заседанието на Висшия Евроазиатски икономически съвет в Сочи и проведе редица двустранни срещи. \nСпециално си струва да се отбележат първите преговори на новия арменски лидер с Владимир Путин. Макар те да се проведоха в рамките на ЕвроАзиатското икономическо сътрудничество (ЕАИС), трябва да се знае, че за Армения евроазиатските структури са своеобразен формат на отношенията с Русия при отчитането на такива фактори като минималният стокооборот на Армения с другите страни от ЕАИС и липсата на открита подкрепа за арменската позиция от другите страни на ОДКБ по карабахския конфликт. Именно затова Пашинян няколко пъти подчертаваше, че  няма да има никакви \"геополитически обрати\"  и Москва няма защо да се безпокои, че смяната на властта в Армения ще повлияе негативно върху арменско-руските отношения. \nВече в Сочи, по време на личната среща с Владимир Путин, Пашинян отбеляза, че  съюзническите стратегически отношения между Армения и Русия \"не се нуждаят от обсъждане\". Това стана след думите на Путин, че Русия все така възприема Армения като най-близък партньор и съюзник в региона. \nИзобщо трябва да се отбележи, че по време на последните събития в републиката Москва зае сдържана позиция, подчертавайки, че  случващото се в страната е \"вътрешна работа на Армения\". Зад това стои разбирането, че всеки арменски лидер, ако се ръководи от интересите на своята държава, а не на някакви трети държави, ще съхрани и ще развива арменско-руските съюзни отношения независимо от личните симпатии. Сред причините е неразрешеният конфликт с Азербайджан заради Нагорни Карабах, а също напрегнатите отношения с Турция, обусловени и от историята, и от откритата турска подкрепа за Баку в карабахския конфликт (включително и чрез блокадата на Армения). \nНа свой ред самата Русия, отчитайки набиращата обороти конфронтация със Запада, също  не се стреми \"да разпилява съюзниците\" Още повече че Армения няма с кого да бъде заменена при сегашните реалности в Южен Кавказ: Грузия е поела курс за интеграция в ЕС и НАТО, Азербайджан залага на военнополитическия съюз с Турция, а в икономическата сфера изцяло зависи от нея в износа на своите енергоресурси в Турция и Европа. \nПри това в арменско-руските отношения има и редица проблемни въпроси, които Пашинян обещаваше да обсъди с руската страна. Един от тях най-вероятно са тарифите за газ. Новите власти обещаха да намалят цените на газа за населението, а това все пак е свързано с \"Газпром\", който е монополист в осигуряването на гориво за Армения и разпределението му по територията на републиката. Освен това договорът от 2013 г. между Армения и \"Газпром\" ограничава възможностите на арменското ръководство да купува газ от други доставчици. \nПо този въпрос се създаде парадоксална ситуация - след решението на Ереван да влезе в ЕАИС руските власти отмениха 30-процентното експортно мито за доставките на газ в Армения. Но основната облага от това отиде при \"Газпром\". Така сега \"Газпром Армения\" купува руското гориво на границата срещу 150 долара за 1000 куб/метра, но на арменските потребители го продава за 286 долара. По този въпрос арменската страна има сериозни шансове за благоприятно решение (като се отчете, че това може да се отрази положително на имиджа на Русия в Армения).  По-сложно ще бъде разрешаването  на друг болезнен за Армения проблем - доставките на руско оръжие за Азербайджан. Тази тема вече бе повдигана от Серж Саргсян (сваления от протестите премиер - ред.) и новата власт, която активно го критикуваше за пасивността в защита на интересите на републиката, не може да не огласи своето недоволство от руско-азербайджанското сътрудничество във военнотехническата сфера. \nВпрочем трябва да се знае, че именно Русия е едва ли не най-заинтересованата страна да не се допусне нова война в региона. Азербайджан е неин партньор по редица проекти, а Армения е съюзник и нов конфликт между тях изобщо не й е нужен.     \n \t\n", "date": "2018.05.17", "title": "Армения държи на съюзническите отношения с Русия  "}
{"url": "http://www.duma.bg/node/166965", "text": "Българските въоръжени сили са в състояние да изпълняват задачите си, но със затруднения и повишен риск, това е един от основните изводи в Доклада за състоянието на отбраната и въоръжените сили за миналата година, който правителството прие вчера. Основните констатирани проблеми са свързани с некомплекта военнослужещи, който е достигнал 20% от щатния състав и засяга в най-голяма степен Сухопътните войски. Има недостатъчно ресурсно осигуряване и затруднения по поддържането и развитието на отбранителните способности. \nТази година МО ще работи за изпълнението на Програмата за развитие на отбранителните способности на въоръжените сили 2020, трябва и да изготви пътна карта за дългосрочна, всеобхватна и финансово осигурена програма за развитие на въоръжените сили след 2020 г. Предвидено е началото на трите основни проекта за модернизация на армията, окомплектоване на резерва и изграждане на способности за киберотбрана. \nПрез 2017 г. във въоръжените сили са проведени 290 учения, което е с 11% повече от предходната година. Формирования и отделни военнослужещи са участвали в осем мисии и операции зад граница. БА се е включила 69 пъти в помощ при тежки зимни условия, пожари, наводнения и транспортиране на болни. В съвместни действия с органите на МВР по охрана на държавната граница с Турция средномесечно са участвали около 240 военнослужещи и 70 единици техника, гласи докладът. Министерският съвет гласува вчера 2 проекта за отбраната - за нови бронирани машини и изтребители, похвали се военният министър Красимир Каракачанов. Той подчерта, че проектите са разработени от МО. За бронирани машини са предвидени 1,4 млрд. лв. с ДДС, а за изтребители – 1,8 млрд. лв.  \nПо-малката сума ще бъде изплащана 12 години и е предвидена за 150 единици бойна техника. Първоначално годишно ще се дават по 100 млн. лв., а последните 3 г. - от 150 до 180 млн. лв. Според Каракачанов проектът предвижда производство в България \"с максимално включване на българския военнопромишлен комплекс\". Машините, които ще бъдат реализирани, в целия жизнен цикъл на своето съществуване да бъдат модернизирани в български предприятия, зарече се той. \n1,8 млрд. лв. с ДДС са предвидени за поне 8 нови самолета с разсрочено 10-годишно изплащане. Към момента шест фирми са проявили интерес към този проект и ще дадем опция и за нови изтребители, и за втора ръка такива, обяви Каракачанов. \nОчаква се днес проектите да бъдат внесени в НС.   \n \t\n", "date": "2018.05.17", "title": "Армията функционира, но с повишен риск"}
{"url": "http://www.duma.bg/node/166966", "text": "Главен юрисконсулт от столичния район \"Подуяне\" е заловен с подкуп. Лилия Геринска е арестувана при получаването на 10 000 лева, като е установено, че по-рано тя е взела още 5000 лева. Ръководителят на Софийската градска прокуратура Емилия Русинова заяви, че обвиняемата е получила сумата, за да наруши свои съдебни задължения във връзка с обществена поръчка, която върви няколко месеца. Парите са дадени от човек на фирмата, която е спечелила поръчката. Срещу задържаната ще бъде повдигнато обвинение. Наказанието е до 8 години лишаване от свобода и глоба от 10 000 лева. \nИма доказателства, че и за други обществени поръчки юристката е получавала парични суми. Има доказателства, че Геринска е получила като подарък пари, за да заведе свои подчинение на почивка в хотел. \nУстановени са и контактите на служителката с представители на дружествата, които са спечелили обществени поръчки. Лилия Геринска е задържана за  72 часа, предстои внасяне на делото в съда.   \n \t\n", "date": "2018.05.17", "title": "Хванаха с подкуп от 10 000 лв. столичен общински служител"}
{"url": "http://www.duma.bg/node/166967", "text": "Двама полицаи от 2-ро РПУ в София са арестувани заради изнудване. Задържаните са работили в района на Централна гара. В МВР е получен сигнал, че те са изнудвали за пари наркозависими. Арестуваните са служители на \"Охранителна полиция\" в районното полицейско управление. Те са задържани за 24 часа. \n    \n \t\n", "date": "2018.05.17", "title": "Арестуваха двама полицаи в София за изнудване"}
{"url": "http://www.duma.bg/node/166968", "text": "Европейската комисия ще възстанови 170 млн. евро по 8 образователни проекта по ОП \"Наука и развитие за интелигентен растеж\", които бяха спрени заради нарушения по времето на Меглена Кунева като министър на образованието през 2017 г. Парите бяха осигурени от националния бюджет за проекти като \"Твоят час\", за студентски стипендии, ученически практики, включващо образование. Писмото от ЕК е получено в понеделник, но отблокирането на средствата няма да мине без щети и бъдещи трудности, предупреди министърът на образованието Красимир Вълчев. Следващата стъпка е да започне сертифициране на проектите, а Министерството на финансите да подаде заявления за възстановяване на сумите.  \nВълчев отчете и работата си през миналата година, заяви и приоритетите си през тази. Предстои да се приемат изменения на Закона за висшето образование и да се промени моделът на академично самоуправление. В областта на висшето образование ще се подготвят стратегии за насърчаване на научната дейност, инвестиции в млади преподаватели, дигитализиране на обучението и включване в университетски мрежи за партньорство. Подготвя се проект за възпитателната работа в образователните институции, ще се работи и за намаляване на административната тежест в системата.  \nМинистърът напомни, че на 21 и 23 май са матурите за абитуриентите. Промени в тях няма да има. Изпитите ще се проведат в 651 училища с 11 000 квестори. Във всяко от тях ще има видеонаблюдение.  Тази есен няма да има закъснение в осигуряването на учебници в училищата, обеща Красимир Вълчев  \nСнимка Емилия Костадинова   \n \t\n", "date": "2018.05.17", "title": "ЕК възстановява европари за образование, спрени заради нарушения"}
{"url": "http://www.duma.bg/node/166969", "text": "Бедствено положение бе обявено в общините Плевен и Бяла Слатина заради силните бури във вторник. \nВ Плевен бедственото положение е частично и засяга града и селата Гривица, Ясен и Опанец. Има един пострадал, който е с порезни рани на ръката от счупено стъкло. Оказана му е помощ и е осигурено кръвопреливане. Той е охранител от панорамата \"Плевенска епопея\". Най-тежко е положението в село Гривица, където поне 50 къщи са с отнесени покриви. В Плевен вятърът е скъсал жици, разбил е стъклени тераси на жилищен блок, носил е ламарини, изкоренени са десетки дървета. \nВ Бяла Слатина пък градушката е нанесла щети по много покриви. Изкоренени са и много дървета. Вятърът е скъсал жици, има много счупени стъкла. Бурята и едрата градушка нанесе щети и в други населени места в Белослатинско, както и в села в община Враца и Борован. \nКризисният щаб в Плевен е бил свикан незабавно, а всички възможни екипи на държавни, общински институции и фирми работиха за отстраняване на последиците от природното бедствие. \nМеждувременно вчера по разпореждане на премиера Бойко Борисов вътрешният министър Валентин Радев и директорът на пожарната Николай Николов посетиха Плевен, за да извършат оглед на място. \n    \n \t\n", "date": "2018.05.17", "title": "Обявиха бедствено положение в Плевен и Бяла Слатина"}
{"url": "http://www.duma.bg/node/166970", "text": "Общият доход средно на човек от домакинство през първото тримесечие на 2018 г. е 1407 лв. и спрямо същия период на 2017 г. се повишава с 9,8%, съобщава НСИ. В същото време обаче разходите се увеличават с 11,5% и достигат 1263 лв. \nВ структурата на общия доход най-висок е относителният дял от заплата (56,3%), следван от доходите от пенсии (27%), от самостоятелна заетост и от социални помощи и обезщетения. За година доходите от заплати са нараснали с 11,5%. ДУМА припомня, че в голяма степен това се дължи на увеличението на минималната заплата, която от началото на годината стана 510 лв. Освен това от октомври миналата година се увеличи и минималната пенсия. Ръстът на социалните помощи е с по-малко от 2 процента. \nВъпреки регистрирания ръст на доходи у нас по-рано данните на Евростат показаха, че България е страната в ЕС, в която има най-много хора, които живеят в материални лишения - 30%. \nИ през първите 3 месеца на тази година близо 1/3 от разходите на българина са били за храна. Нараства потреблението на зеленчуци - от 9,1 на 11,2 кг, на яйца - от 34 на 35 броя, на месо - от 7,8 на 8,4 кг, и на плодове - от 9,9 на 10,5 кг, но намалява консумацията на хляб и тестени изделия - от 21,5 на 21,2 кг месечно. Почти 18,5% отиват за поддръжка на жилището (вода, електроенергия, отопление, обзавеждане и поддържане на дома), над 14% - за данъци и осигуровки. В сравнение със същия период на миналата година в различна степен се увеличават харчовете на домакинствата - за храна и безалкохолни от 346 на 384 лв., за здраве - от 67 на 75 лв. Най-голям е ръстът при транспорта и съобщенията - от 125 на 150 лв., което е 19,9%, за свободно време, културен отдих и образование нарастват от 36 на 43 лв. (със 17,6%), а за данъци и социални осигуровки - от 152 на 177 лв. (с 16,9%). \nПрипомняме, че заради приближаването на цените в България към средните европейски равнища КНСБ настоя за по-бързо сближаване на доходите на българските домакинства. От синдиката се аргументираха, че производителността на труда на нает за 1 час е близо двойно по-висока от получаваното възнаграждение в сравнение със средноевропейските.   \n \t\n", "date": "2018.05.17", "title": "Разходите отново изпреварват приходите "}
{"url": "http://www.duma.bg/node/166972", "text": "Срещу пакета \"Мобилност\" на ЕК застават и синдикатите у нас, заявиха вчера президентите на КНСБ и КТ \"Подкрепа\" Пламен Димитров и Димитър Манолов след среща с Бойко Борисов и президента на Регионалния синдикален съвет \"Солидарност\" в Сърбия Любослав Орбович.  \n\"В пакета за мобилност не могат да бъдат поставяни условия, които да дискриминират една или друга страна и части от бизнеса. С други думи, това, което касае условията за каботажните превози, да речем, ние смятаме, че не е приемливо за България. Това за нас е дискриминация\", категоричен бе Димитров.  \nСиндикатите имат и две допълнения. Те искат промяна на условията, при които работят българските работници навън и вместо гарантирана междудневна почивка от 9 часа, тя да е 11. Настояват и заплащането на шофьорите да е според минималните стандарти в страната, където преобладаващо се извършва дейността.  \nМанолов съжали, че България е загубила позициите си като мобилен превозвач номер 1 в Европа. \"Този текст, който към момента се предлага, цели изтласкването на всякакви други превозвачи, не просто български, от тази дейност. Повече от ясно е, че изискванията не могат да бъдат технически изпълнени без оттеглянето на българските участници в него\", подчерта той. \nСиндикатите се противопоставят на опитите транспортните ни работници да бъдат изтласкани от единния пазар на транспортни услуги, чрез предлаганите мерки за ограничаване на достъпа на български работодатели до този пазар. \"Мерките, одобрени от Комитет \"Заетост\" на ЕП, касаещи командироването на работници, почивките извън превозното средство и каботажните превози, биха направили сектор \"Пътен транспорт\" непривлекателен за работодателите от Източна Европа, като по този начин неминуемо биха накърнили интереса на българските транспортни работници, наети от него\", пише в становището на синдикатите.   \n \t\n", "date": "2018.05.17", "title": "И синдикатите са срещу пакета \"Макрон\""}
{"url": "http://www.duma.bg/node/166931", "text": "МЕЖДУНАРОДЕН ДЕН СРЕЩУ ХОМОФОБИЯТА И ТРАНСФОБИЯТА. Отбелязва се от 2004 г. на датата, на която през 1990 г. Световната здравна организация взе официално решение да премахне хомосексуалността от Международната класификация на болестите. МЕЖДУНАРОДЕН ДЕН НА ДЕТСКИЯ ТЕЛЕФОН НА ДОВЕРИЕТО. Отбелязва се от 2007 г. по инициатива на Международното обединение на детските телефони на доверието (СНI), официално признато от Комитета на ООН по правата на децата. Идеята за детския телефон на доверието е на проф. Джеро Билимория от Института за социални науки (ТISS) в Мумбай, Индия. През юни 1996 г. тя създава безплатен тефон на доверието, на който доброволци помагат на деца в нужда, обадили се за помощ. Международното обединение на детските телефони на доверието е основано през 2003 г. в Амстердам, Холандия. СВЕТОВЕН ДЕН ЗА БОРБА С ХИПЕРТОНИЯТА. Отбелязва се от 2005 г. по инициатива на Световната лига по хипертония. Целта е да се повиши информираността на обществото за заболяването, а оттам и превенцията. ДЕН НА БЪЛГАРСКИЯ СПОРТ. Професионален празник на работещите в сферата на спорта. На 17 май 1894 г. в София пристигат първите учители по физическо възпитание от Швейцария. Тяхната мисия е да положат основите на спорта в страната ни след Освобождението. За първи път швейцарците внасят футболни топки и различни уреди за гимнастика. Те основават и емблематичната гимнастическа организация \"Юнак\". 1846 - ПАТЕНТОВАН Е САКСОФОНЪТ. Изобретен е от белгиеца Адолф Сакс, живял в Париж през ХIХ в. - виртуоз, владеещ няколко инструмента. Идеята му била да създаде универсални инструменти за тогавашните духови оркестри като естествена връзка между дървени и медни духови инструменти. Саксофонът е конструиран през 1841 г. и се използва главно във военните духови оркестри. През 20-те години на ХХ в. навлиза в джазовата и танцовата музика. 1956 - БЪЛГАРИЯ СТАВА ЧЛЕН НА ЮНЕСКО. Организацията на обединените нации за образование, наука и култура е създадена през ноември 1945 г. в Лондон като една от четирите \"големи\" специализирани организации на ООН. В Списъка на световното наследство са културни и природни паметници от България - Мадарският конник, Боянската църква, Казанлъшката гробница, Старият град на Несебър, Рилският манастир, Скалната църква в Иваново, Тракийската гробница в Свещари, Националният парк Пирин, Резерватът Сребърна. 1991 - ОФИЦИАЛЕН РОЖДЕН ДЕН НА ИНТЕРНЕТ. Тим Бърнърс-Лий представя продукта си в научна комисия в Европейския център за ядрени изследвания (CERN). Английският физик и компютърен специалист е основоположник и създател на World Wide Web (WWW). Днес е Световният ден на информационното общество. Отбелязва се от 2006 г. по решение на ООН.   \n \t\n", "date": "2018.05.17", "title": "Датата"}
{"url": "http://www.duma.bg/node/166932", "text": "Един от великите романисти от златния век на руската култура Достоевски ни остави онова велико изречение: \"Красотата ще спаси света\". От него сме пренесли през годините крилати фрази и мисли за живота, за човека и красотата. \nХората наистина са като реките, минават край нас и ни оставят щастливи и красиви мигове. А животът е величествен. Животът е много по-богат от всичките пари на света... А като прибавим към всичко това и няколко изречения от Чехов, че човек е всичко онова, в което вярва, че у човека всичко трябва да бъде прекрасно: и лицето, и дрехите, и душата, и мислите, няма как да не се съгласим, че истината и красотата винаги са главното в живота ни. Наистина. \nИ какво по-голямо щастие за повечето от днешните наши съвременници, че са дишали един и същи въздух, че са се докоснали до обаянието и величието на личности като Апостол Карамитев, Невена Коканова, Георги Георгиев-Гец и Катя Паскалева примерно, че са имали възможността да видят красивите им роли, че са се радвали с красивия хумор и усмивката на Никола Анастасов, че са пели заедно красивите песни на Емил Димитров и Паша Христова, че са слушали и препрочитали прекрасните и незабравими стихове на Валери Петров, на Павел Матев, Дамян Дамянов, че са видели картините на толкова даровити българи, че са се възхищавали от красивия футбол на Георги Аспарухов-Гунди! Тук изреждането и примерите могат да продължат твърде дълго, защото красотата е основното, което ни прави по-големи. И нейните уроци са матурата и оценката от нея за всеки от нас... \nКрасотата е и урок по родолюбие, по човещина. Тя е урок за онова нещо, което ни дава мотивация да бъдем по-добри и по-често да си припомняме посланието на Пеньо Пенев и неговата съкровена мечта: \"И добри ще са хората, майко, като тебе добри!\" \nВсички споменати и неспоменати по-горе ни даваха и своите уроци по добрина и човечност... Трогателна беше неотдавна телевизионната среща с Божидар Димитров, на която той се просълзи, изговаряйки вярата си, че България ще я има, след като видял, че сто хиляди млади хора са се качили на връх Шипка... Не бях виждал и не вярвах, че, общо взето, непредвидимият и сдържан често, а и малко суров историк като него ще се разплаче в ефир пред водещите на предаването \"Търси се\". И не знам защо, но си въобразих, че и това е един хубав урок, едно истинско обяснение, че красотата е, която ще спаси не само света, но и България... Истински му повярвах, защото в никакъв случай това не бяха сълзите, които преди време видях от една политичка на живо преди кандидатпрезидентските избори у нас, когато ни обещаваха да я направят майка на нацията... \nИ затова си позволявам да ви предам спонтанно родените римувани изречения след предаването: \n\"Шипка.../ Хиляди младежи / изкачили своя  връх/ в студа със знамената.../ И от там видях/ в една сълза надежда. /Стара като Стара планина. /Млада като песента.../Песента за моята страна./ \nЩе я има!/Ще я има!/Ще я има!/ някой каза.../От екрана грейна светлина и красота/ и в една сълза неповторима/ след омраза и ненавист / побеждава любовта...\" \nКрасотата ще спаси... България. \n      \n    \n \t\n", "date": "2018.05.17", "title": "Красотата ще спаси... България"}
{"url": "http://www.duma.bg/node/166974", "text": "Днес няма да има протест на българските превозвачи, а мирно шествие в подкрепа на правителството. Това заяви вчера в декларация от трибуната на НС депутатът от ГЕРБ Станислав Иванов. Не искам да чувам приказки от БСП, че българското правителство е загубило година, размаха той пръст на социалистите. Защо протестират, ако им е защитен интересът?, контрира зам.-председателят на ПГ \"БСП за България\" Георги Сливенски. Той напомни, че ако левицата не е алармирала за проблема с превозвачите, никой е нямало да му обърне внимание. Не мога да разбере защо НС единодушно прие в петък решение, с което се задължава МС да вземе позиция по Пакета за мобилност, след като такава вече има, отбеляза социалистът. \nГЕРБ отново скриха Бойко Борисов от депутатите. Искането бе премиерът да дойде в НС и да обясни какво е свършило правителството за българските превозвачи. В началото на пленарния ден зам.-председателят на ПГ \"БСП за България\" Драгомир Стойнев обясни, че в напрегната и кризисна ситуация, като тази в транспортния сектор, е нормално народните представители да знаят какво се случва и какви действия предприема правителството за намаляване на напрежението. Той припомни, че днес се очакват  масови протести на превозвачи. \"Става въпрос за над 100 000 домакинства, които реално са заплашени от фалит. \"Настояваме Борисов да дойде в НС, това не е заяждане, а загриженост за превозвачите. Каква по-голяма помощ може да има един премиер в ситуацията от тази на парламента, когато му предстоят срещи с европейски лидери и най-вече с френския президент Макрон\", обясни Стойнев. \"Надали има нещо по-важно от това да се изчисти страхът на българските граждани. Въпросът не е да се изложиш пред чужденците. Страшно е, когато се излагаш пред собствения си народ\", подчерта Стойнев. Зам.-председателят на НС Емил Христов обеща да уведоми премиера за искането на БСП, но до края на вчерашния ден резултат нямаше. \nПо-късно от левицата излязоха с декларация, в която се казва, че предложените в законодателния пакет на ЕС промени в регулациите за товарните превози предвиждат изключително тежки рестрикции по отношение на транспортния сектор и могат да доведат до фактическото му унищожение в България. \" Под формата на уж социална справедливост има скрит подтекст, а той е, че те ще бъдат принудени да отидат да работят за фирми от старите страни членки на ЕС\", заяви Димитър Данчев от БСП. Правителството пропиля година, без да работи за създаване на коалиция от държави, които да се противопоставят на онези държави от ЕС, които подкрепят Закона \"Макрон\" и които имат огромно влияние при взимането на решения, подчерта той.  \nНяма лошо да си наивник и да се ласкаеш от любезните думички \"конграчулейшънс\", \"мон шери\" и \"либер Бойко\", с които чуждестранните партньори на страната дипломатично ти сгряват душата, с ясното съзнание, че разбираш единствено тях без преводач, помага да преживееш моменти на криза и запазва психиката, възмути се Данчев. \"Наивитетът обаче, когато си на върха на държавата, е престъпен. Защото обричаш хиляди на мизерия и застрашаваш съществуването на цял бранш\", категоричен е той. Според Данчев е наивно да вярваш, че с разговор на четири очи с вносителя на предложението ще постигнеш компромис по неговата позиция. \"Правителството отдавна трябваше да търси общата позиция на засегнатите страни от предложенията в пакета за мобилност, а не по познатия ни пожарникарски начин да се разтича в последната секунда. Но какво пък, цената на един бранш сигурно си струва, когато Меркел каже историческото \"Браво, Бойко!\", заключи Данчев.   \n \t\n", "date": "2018.05.17", "title": " За ГЕРБ протестът на превозвачите бил мирно шествие в подкрепа на кабинета  "}
{"url": "http://www.duma.bg/node/166973", "text": "Срещу ощетяването на българските шофьори се обяви и лидерът на ПЕС Сергей Станишев. Той отбеляза, че някои от предложенията в пакета \"Маркон\" имат характер на протекционизъм в полза на някои държави срещу транспортния ни сектор, което е крайно неприемливо. \nСтанишев подчерта, че разделението по темата не е толкова на политически семейства, колкото на национални групи. \"Ние се опитваме да постигнем да има справедлив баланс, защото такъв беше постигнат, например при трудните преговори между страните членки в институциите по отношение на директивата за командированите работници\", отбеляза той и изрази увереност, че това ще се търси и в разговорите за транспортния сектор. \nЛидерът на ПЕС подчерта, че в крайна сметка решаващата роля за постигане на резултат в законодателството в това число по тази тема, има правителството. Той припомни, че най-силната институция, която взема решенията, е Съветът на ЕС.     \n \t\n", "date": "2018.05.17", "title": "  Станишев отхвърли прозиращия протекционизъм в пакета \"Макрон\" "}
{"url": "http://www.duma.bg/node/166975", "text": "\"През следващите краткосрочни периоди не можем да очакваме пълноправно членство в ЕС на държава от Западните Балкани. Трябва да бъдем честни и да покажем какво е реално и какво не, за да може този период да не представлява разочарование за хората. Трябва да постигнем практичен напредък в Западните Балкани.\" Това заяви вчера по БНТ председателят на групата на ЕНП в Европарламента Манфред Вернер преди началото на срещата ЕС - Западни Балкани в София. \n\"Резултатът, който очакваме след 15 години да сигнализираме отново на Балканите, е, че са част от Европа и се надявам това да бъде подкрепено с конкретни проекти. Време е да говорим за финанси, за инфраструктура, за роуминг. Трябва да постигнем напредък, за да може хората в тези региони да почувстват възможностите, шансовете и перспективите пред тях\", каза лидерът на най-голямата група в ЕП. Европа може да помогне, но самите държави трябва да имат желанието да се развиват, препоръча Вернер. \nБойко Борисов пък заговори за Нобелова награда за германския канцлер Ангела Меркел заради нейната ангажираност със срещата в София. Защо толкова се плашат от Западните Балкани - като население са по-малки от Румъния, а като БВП са колкото Словакия, каза той. \n    \n \t\n", "date": "2018.05.17", "title": "Лидерът на ЕНП в Европарламента: Западните Балкани скоро няма да влязат в ЕС"}
{"url": "http://www.duma.bg/node/166976", "text": "Най-одобряваният политик е Румен Радев (67%), следван от столичния кмет Йорданка Фандъкова (55%) и премиера Бойко Борисов (41%). И президентът, и столичният кмет са прибавили 3 процентни пункта към рейтингите си в сравнение с изследване от март, докато премиерът запазва позициите си непроменени. Партия на президента Румен Радев би взела 36,7%, а партия, оглавявана от Слави Трифонов\" - 30,4%, сочат данните от последното социологическо проучване на \"Медиана\" между 9 и 14 май. \nПесимизмът по отношение на бъдещето на страната, както и разочарованието от правителството продължават да са доминиращите обществени нагласи. Предсрочни избори искат 26%. \nНа традиционния въпрос, ако изборите са днес, за кого бихте гласували, данните сочат, че за ГЕРБ биха дали вот 25,8% от запитаните, а за БСП - 22,6%. ДПС биха подкрепили 8,1% от респондентите, а \"Обединени патриоти\" - 6,7%. \nВ зоната на потенциалните претенденти за участие в парламента (между 2 и 4%) са АБВ и \"Воля\" на Марешки. \n    \n \t\n", "date": "2018.05.17", "title": "\"Медиана\": Партия на президента Радев би взела 37%"}
{"url": "http://www.duma.bg/node/166936", "text": "\nВсички знаят, че Никола Вапцаров написва предсмъртното си стихотворение \"Борбата е безмилостно жестока\" часове преди да бъде разстрелян на 23 юли 1942 г. Но малцина знаят кому той поверява тези свои последни 8 гениални стиха, за да ги предаде на другия ден на журналистката Росица Манолова. И да заемат те почетно място в паметта на народа ни.  \nСпасява ги... един палач - \"черният капитан\" Димитър Радев, участник в априлската кървава вакханалия на 1925 г., потънал в кръв не до лактите, а до ушите, както казва народът.  \nНякои спорят дали всички убийства, в които го обвиняват, са извършени от Радев. Но е безспорно, че неговите жертви от кървавия \"конвейер\", който помита и творци като Гео Милев и Йосиф Хербст, са десетки. Можете сами да се убедите в това от потресаващите показания, които ви предлагам със съкращения.  \nНо 20-ина години по-късно обаче душата му се прекършва и капитан Радев върши нещо, което направо не е за вярване. Както пише писателят Николай Христозов в книгата си \"Гарнизонното стрелбище\", от деня на разстрела на Вапцаров и другарите му той започва видимо да се променя. Метаморфозата му е започнала още по-рано, съдейки по спомените на Стефан Богданов. Радев помага всеотдайно на... един съветски агент и става негов информатор, притичва се на помощ на бойци от съпротивата срещу българския фашизъм, спасява ги от провали, при това с риск за самия себе си. Той прави възможна сватбата на Росица Манолова и Антон Попов, дори им кумува с Радка Богданова, тъй като Вапцаров вече е осъден и няма граждански права. Предава на близките на разстреляните техни вещи, утешава ги и им разказва за последните им мигове. Спасява и тефтера с последните писма на Антон Попов. Такива удивителни подробности изнася в своите спомени Стефан Богданов - един истински комунист, подложен на неописуеми мъчения и във фашистките, и в сталинските следствени арести на България. Оцелял по чудо, никога и пред никого не прекланя глава. Освен пред идеала си. Та той в своите разтърсващи мемоари разказва и за своя \"приятел\" черния капитан Радев, който на 9 септември 1944 г. слага край на живота си. Очевидно е убеден, че за греховете му прошка няма да има и че за разкаянието му никой няма дори да си спомни. Или е мечтаел да избяга от сенките на убитите от него, които са пълзели нощем по стените край леглото му. Приключват сами с живота си и други главорези, а Александър Цанков изплаква пред Константин Муравиев в средата на 30-те години, че се е поболял от обвиненията към него и когато чуел насън, че минава покрай дома му на ул. \"Витоша\" камион, се събуждал и изпадал в нервна криза. Лекарите му препоръчали лечение: да гледа котки и гълъби. \nВ \"Гарнизонното стрелбище\" писателят Николай Христозов цитира и предсмъртните думи на капитан Радев, записани на листче, намерено във вътрешния му джоб: \"Тези, които убивахме, се оказаха прави. Следователно аз не трябва да живея...\" Показал е що е достойнство пред височайши кръволоци \"с чисти ръце и бели якички\", които застават начело на страната ни след 9 септември, за трети път - министър-председателя Кимон Георгиев, военния министър Дамян Велчев, регента Цвятко Бобошевски, вносител като министър на правосъдието на допълненията на Закона за защита на държавата през 1925 г., които капитан Радев изпълнява всеотдайно, министър Димо Казасов... Това - за сведение на онези, които са истерясали на темата, че на 9 септември 1944 г. комунистите са взели властта. Да, това се случва, но не тогава, а малко по-късно.  \nА днешните следовници на убийците на Вапцаров разстреляха поета втори път, като изхвърлиха от новите учебни програми на българското училище същите онези 8 реда на \"Борбата е безмилостно жестока\", спасени от фашиста Димитър Радев! \nВЪПРОС: Колко антифашисти бяха екзекутирани в IV-ти артилерийски полк първата вечер? \nОТГОВОР: Точно не мога да определя колко са били, но ако правя сметка от курсовете, които правихме, бяха около 15-20 души. Може и да е имало предварително закарани в полка арестанти, което аз не зная.  \n...Групата, която видях от цивилни и военни в дъното на помещението, нещо правеха, видях, че разсъбличаха трупове на убити антифашисти и ги връзваха с въжета. РАДЕВ отиде към задната част на помещението, а като се връщаше, носеше в ръцете си едно въже. След малко от входа влезнаха ГРОЗДАНОВ и Черния капитан (Николов), като водеха един арестант - цивилен, когото не познавам. Закараха го пред масата, зад която стоеше КОЧО СТОЯНОВ, задаваше някои въпроси на арестувания, за името му и други, за да му отвлече вниманието, и записваше нещо на хартията. Радев, който беше отзаде на арестанта, метна въжето на врата му в примка и опъна двата края, а двамата ГРОЗДАНОВ и капитан НИКОЛОВ подхванаха двата края на въжето и започнаха да опъват, като арестуваният падна по гръб. \nРадев, който ме видя, че стоя встрани, ми извика сърдито, като ми каза: \"Тука няма да правиш публика, ела да помогнеш!\" Аз отидох и помогнах, като хванах въжето за единия край и започнах да опъвам заедно с капитан НИКОЛОВ и ГРОЗДАНОВ, докато арестуваният беше умъртвен, а след това отвлекохме трупа на арестувания в дъното на помещението, където цивилните и други военни започнаха да го събличат и да го връзват с въже.  \n...След като беше натоварен и вторият камион с труповете, а товаренето ставаше обикновено от македонците, в моята кола се качиха КОЧО СТОЯНОВ, РАДЕВ, КУЦАРОВ, КЕФСИЗОВ и още един, когото не си спомням, и потеглихме за Илиенци - погребите. След малко дойдоха и двата камиона с труповете.  \n...От колата слезнаха РАДЕВ и КУЦАРОВ заедно с жената и влезнаха навътре в една неразорана нива (угар), а КОЧО СТОЯНОВ остана в колата при мене. Малко след това се чу един изстрел, след това втори изстрел и РАДЕВ и КУЦАРОВ се завърнаха. КОЧО СТОЯНОВ ги запита дали са сигурни, че е убита жената, а РАДЕВ му отговори, че още с първия изстрел я е убил, а втория го дал за по-сигурно. \nПрез лятото на 1924 г. вечеряхме с ПОРКОВ и други в \"Славянска беседа\". По едно време откъм двора (задния изход) влезна поручик РАДЕВ и направи знак на ПОРКОВ, че иска да му говори. Излезнаха заедно на двора. След известно време ПОРКОВ се завърна сам на масата и съобщи, че ПЕТКО Д. ПЕТКОВ е убит на улицата, някъде на ул. \"Московска\" и \"Раковска\". ПОРКОВ каза, че убийството е станало преди малко. ПОРКОВ беше първият, който веднага след убийството беше осведомен от РАДЕВ. Това ме кара да мисля, че РАДЕВ е знаел още в момента на убийството и е дошъл да докладва на началника си. \nНа следващия ден научих от РАДЕВ следното: РАДЕВ имал сведения, че нелегални комунисти се укриват в къщата на КОДЖЕЙКОВ. РАДЕВ отишъл с агенти и полиция и започва обиск на къщата. Когато стигнал до тавана и се покачил по една стълбичка, отваря капака, поглежда вътре и забелязва зад един голям портрет, че се укрива някакво лице... След това е била извършена блокада на къщата и предлагат на лицата, които са вътре, да се предадат. Лицето, което се намирало зад портрета на тавана, е бил КОСТА ЯНКОВ. Вместо да се предадат намиращите се в къщата на КОДЖЕЙКОВ, започва се стрелба и КОСТА ЯНКОВ и КОДЖЕЙКОВ слизат в някакво предварително изготвено скривалище под земята в мазето. РАДЕВ разправяше, че той е направил връзка от бомби и на няколко пъти е хвърлял бомби в скривалището, с което намиращите се вътре ЯНКОВ и КОДЖЕЙКОВ са били убити. \n...Минавайки край мене, РАДЕВ ми направи знак да отида с тях и всички влезнахме в помещението, където се извършваха екзекуции, което представляваше нещо като плитка изба. Вътре имаше слабо осветление - фенер или слаба електрическа лампа. Когато влезнахме в помещението, АНТОН КРЪСТЕВ се оттегли встрани, като даде път да мине в дясно арестуваното лице, непосредствено след което вървеше РАДЕВ. След като направи няколко стъпки, РАДЕВ му стреля в тила и го повали на земята. РАДЕВ каза на цивилните да видят да няма следи от кръв по земята. След това всички излезнахме от помещението и на двора РАДЕВ ми се похвали, че много хубаво стреля. \n            АМВР, Дело №1556, т. 18 Като прекрасно прикритие на активната ми дейност и особено на връзката ми със съветското посолство ми служеше умишленото ми \"приятелство\" с прословутия \"черен капитан\" Димитър Радев - заместник военен комендант на столицата, който имаше открити солидни връзки с полицията. Той беше юрист, бивш адвокат и първата сериозно платена услуга, която ми направи, бе връщането с негова помощ от френски лагери на моята сестра Савка. Същата имаше петгодишна присъда и бе лишена от българско поданство като активен партиен работник във Франция по оказване на помощ на Испанската република. С подготвени от Радев фалшифицирани документи и с преките му връзки с полицията, срещу прилично възнаграждение, той я снабди с редовен паспорт, който аз тайно препратих в Париж, заедно с необходимата й валута за пътя. За всеобщо учудване един ден сестра ми си пристигна в къщи, без да я спрат на границата по запретителна картотека, с редовна виза и паспорт, които бе й осигурил Радев.  \n...През следващите месеци аз съзнателно се сближих още повече с Радев. Той самият знаеше добре, че аз съм активен комунист от прононсирано революционно семейство, имайки в миналото си през 1925 г. доста тъмни страници в биографията си, беше приел също с определена цел връзката ни - като с един \"културен комунист\", от когото в перспектива може да има полза. \nЗатова Радев не се боеше от мен, макар да чувстваше, че не съм редови нелегален работник. След нападението на Германия срещу СССР ходех почти ежедневно във Военното комендантство при него, където гъмжеше от немски офицери. При това той открито ми говореше, че няма никаква вина за неблагоприятното за Съветския съюз и за нас, комунистите, развитие на събитията на Източния фронт и ми съобщаваше ценна военна информация от дошли при него немски офицери. Така той ми стана ценен информатор \"на тъмно\", а аз понякога дотолкова се отпусках пред него, че гласно го обвинявах за провокацията на военната полиция срещу партията. Такъв беше случаят например с геройски загиналия при изнасяне на оръжие от казармата наш другар Иван Михнев. Не можах да скрия възмущението си пред Радев от тая трагична случка с моя приятел. Радев само съчувствено ми каза: \"Кой ви е крив като сте балами да се поддавате на провокации. Нима аз? Ето, виж, аз самият нямам нито един германски орден. Какво сме виновни за такива неща, и че руснаците не могат да победят във войната?\"  \nПочувствах искреност в думите му. Този наш откровен разговор никога не е станал достояние на полицията. \n...След освобождението ми с ходатайство на Радев от лагера, отново поех работата си на \"тихия фронт\". На 4 март 1942 г. при провала на ЦК беше арестуван и брат ми Петър. Подбран състав от военния съд произнесе по \"процеса на ЦК на  БРП\" 11 смъртни присъди - 5 задочни и 6 присъствени. Една от тях бе на брат ми Петър, а останалите на другарите му Антон Иванов, Антон Попов, Атанас Романов, Георги Минчев и Никола Вапцаров. В 5 часа след обяд ми телефонира запасният капитан Димитър Радев. Като използва \"сватбата\", капитанът ни допусна в стрелбището под претекста на \"кумство\", ни даде още едно последно свиждане. Това говори за известен кураж и човещина от страна на капитана в тоя свят на жестокостите. При влизането ни посрещна военният прокурор Стоманяков, който извика на Радев: \"Радев, защо водиш тука тия външни лица?\" Капитанът спокойно и служебно му отговори, че това са свидетели за разрешената от министъра сватба.  \nЗа венчалните обряди тогава се изискваше официална църковна \"вула\", която Радев, като юрист, замени с клетвена декларация от страна на младоженците. Той сам я напечата на донесената му тук пишеща машина. След това полковият свещеник започна обряда... Рано сутринта, на 24 юли, отидохме на гробищата да ги търсим. В окървавените ковчези с полуграмотни надписи на тях ние разпознахме труповете на нашите скъпи покойници. Помня как Бойка Вапцарова се луташе край нас и търсеше ковчега на Никола Вапцаров. Потърсих капитан Радев. Той сдържано и съчувствено ми каза, че близките ни са умрели геройски и ми предаде предсмъртната бележка от Петър и непродупченото му сако, което той снел преди разстрела и го обрекъл на дъщеря си Бойка. Такава беше действителността тогава, в онова кобно юлско лято! \n Искам да добавя към необяснимо човешките прояви на \"фашисткия\" капитан Радев и още една: как той с кураж и отговорност ни спаси от голям провал, който щеше да стане при евентуалното задържане на активния наш сътрудник Стоян Шарланджиев, завеждащ работилницата ни за взрив и ползващ много ценни връзки в авиацията. Виждайки голямата опасност за нас от тоя непредвиден удар и знаейки, че капитан Радев като заместник-военен комендант на София има силно влияние във военното разузнаване, отидох в кабинета му на ъгъла на ул. \"Иван Вазов\" и \"Раковски\". Капитан Радев се вслуша в молбата ми, взе пред мен телефона на военното разузнаване на ул. \"Владайска\" и дословно предаде на познатия му групов началник следното: \"Вземете си бележка, че търсения от вас Стоян Петров Шарланджиев е мой секретен сътрудник и да не се закача повече!\" Това спаси и Шарланджиев, и нас от евентуален тежък провал. Радев нито познаваше, нито бе виждал \"своя секретен сътрудник\", но той ми показа, че и с риск е готов да се притече на помощ.  \nТук искам да кажа още нещо за делата и за помощта към мен в критичния за мен момент на \"черния капитан\" Димитър Радев. Научавайки за моето арестуване и обвиняване в шпионаж в полза на СССР той бил неприятно изненадан, но въпреки това продължи да се отнася съчувствено към мен и да ми помага с каквото може. Зная, че е бил във връзка с полицейското следствие срещу мен и когато последното е приключило и ме откарваха в шуменския затвор като обвиняем по разкритията във Варненското консулство, той намерил жена ми и й казал да съобщи на другарите ми да устроят бягство в посочения от него час, защото той не можел да помогне и ще ме осъдят на смърт. \nНа моя процес в съда той се яви в пищна военна униформа, с червени лампази, като доброволен свидетел и се опита да ми помогне във връзка с грозящата ме тежка присъда. На самия процес дойде без разрешение при мен и ме попита искрено какво искам да свидетелства. Свидетелските показания в оня тежък момент от Радев бяха удивителни за фашисткия съд. Направи ми една ласкателна характеристика като човек и добави, че съм патриот и не съм бил от ония вулгарни комунисти, които се занимавали с подривна саботажна дейност, че съм идеалист-комунист и негов честен \"приятел\". \nПредседателят на съда веднага иронизира тия му декларации и, сочейки му заловените наши радиостанции, го запита: \"Какъв приятел ти е бил той, щом не ти е казал за тия предаватели?\" В залата се надигна ропот, но Радев поддържаше докрай настойчивата си защита, въпреки отговорния военен пост, който заемаше. \n Никола Вапцаров \n23.07.1942 г. - 14 ч.     \n \t\n", "date": "2018.05.17", "title": "Палач спасява предсмъртните стихове на Вапцаров "}
{"url": "http://www.duma.bg/node/166980", "text": "До 1939 г. в България политиците нарушават демокрацията, но пък има производство, нашите учени и творци постигат успехи в Европа, хората ходят на театри, на кино, концерти и изложби. После Хитлер унищожава 6 млн. евреи, а нашите ги спасяваме. После Западът развива демокрацията, а в Източна Европа тя е унищожена. Смърт и затвори без съд, има училища и замърсяващи заводи, наука, култура и спорт, но българите нямат граждански права, забранява се религията, медиите не са свободни и т.н. Четири изречения за войната, но 2 страници за \"комунизма\". Това учат децата в IV клас от   на \"Просвета\". \nМинистър Красимир Вълчев се оправда вчера, че когато се учи българска история, акцентът трябвало да е върху \"комунизма\". \n                            \n    \n \t\n", "date": "2018.05.17", "title": "Антикомунизмът слезе в IV клас"}
{"url": "http://www.duma.bg/node/166933", "text": "\nПо повод 140-годишнината от Освобождението на България в тържествата в Плевен и София бе поканен и взе участие княз Никита Лобанов-Ростовский, чиито предшественици имат принос в борбата за църковна независимост на българите, в подписването на мирния договор с Османската империя и възстановяването на българската държава. Като специалист - колекционер на картини от световна величина, той е посетил в София изложба на българската живопис и е останал изненадан от качеството на творбите на българските художници. В разговора ни той пожела да сподели някои свои впечатления, мисли и идеи с българската общественост на тази тема и аз предавам неговите думи за публикуване:  \n\"На 3 март Светлин Русев ме покани в сградата на Съюза на художниците на улица \"Шипка\" номер шест да разгледам изложбата на българска живопис от първата половина на ХХ век, събрана от частни колекционери в България. Изложбата бе придружена от атрактивен каталог с цветни илюстрации на 150 страници. Бях впечатлен от високата художествена стойност на картините в частните колекции, както и от майсторството на българските художници портретисти. \nЕдно от откритията за мен бе значителното присъствие в експонираните картини на жени художнички, за които не бях чувал. За първи път видях творбите на импресионистката Елизабет Консулова-Вазова (стр. 32 и 33 от каталога). Впечатли ме с резките си линии автопортретът на Тодорка Бурова (стр. 60), представен в каталога в съседство с романтичния автопортрет на Султана Суружон (стр. 61). Автопортретът на Невена Ганчева (стр. 65) напомня стила на Валентин Серов. Реалистичният автопортрет на Вера Лукова (стр. 95), изобразяващ тъжна и неудовлетворена жена с шапка и палка в ръцете, говори много. Нейният портрет на работник зад закуската си е също изразителен (стр. 97). \nИнтересна картина за мен в изложбата беше и \"Тайната вечеря\" на българския чех Иван Мърквичка. Той доразвива идеята на подобна картина на Леонардо да Винчи в Милано, изобразяваща апостол Тома, отляво на Исус, с лице на жена. Дан Браун пише за това в книгата си \"Кодът на Леонардо да Винчи\", като казва, че Исус е бил женен и потомците му продължават да живеят и днес. \nРазбрах от Светлин Русев, че няма книга за жените художнички в България, а мисля, че такава книга е необходима. След като се върнах в хотел \"Кристал палас\", който се намира на 300 метра от изложбената зала, при мен дойде министърката на външните работи Екатерина Захариева. Споделих с нея мислите ми за жените художнички и подхвърлих идеята тя да стане инициатор за издаването на книга на тази тема. Защото подобна книга, съпровождаща изложби на български художнички в чужбина, ще бъде една много добра реклама за България. Това може да стане в Дубай и Саудитска Арабия, в Москва и Париж и навсякъде по света. Това са не една и две или няколко, а се оказва, че около осемдесет жени художнички творят в България. \nГ-жа Захариева каза, че ще говори с познати в университета, които биха помогнали за намирането на подходящ автор, на когото да се поръча ръкописът. При което аз споделих, че отговорът е предвидим: университетът няма пари, Министерството на външните работи също няма въпреки наличието на огромни субсидии от Европейския съюз за насърчаване реализацията на жените в съвременното общество.  \nЗатова реших да се заема сам с тази работа, като поканя фондация \"Кирил и Методий\" да стане спонсор за моя сметка. И като местна подкрепа, за да има и заинтересована българска страна, ще потърся като партньор някаква българска културна организация (университет или институт) с участие - половината от минималната за тази работа сума. Такова предложение смятам да направя на заседанието на Съвета на фондацията, планирано за събота, 19 май.\"  \nБлагодарих на г-н Лобанов за инициативата и дейността му в тази насока и му пожелах успех! Както и преди съм упоменавал, въпреки страданията, които е преживял някога тук, той остава българофил и се проявява като истински български патриот! \n                                                          \n \t\n", "date": "2018.05.17", "title": "Изненадата на един българофил"}
{"url": "http://www.duma.bg/node/166938", "text": "\"В Европа не знаят къде ни стяга чепикът, а очакваме да бъдат приети нашите предложения\" - Г-н Свиленски, БСП обвини правителството, че проспа една година, за да вземе отношение по Пакета за мобилност и да защити българските превозвачи, които бяха предадени от собствения си премиер и министър на транспорта. Какви бяха аргументите ви за това? \n- Неоспорим факт е, че българските превозвачи бяха предадени от българския премиер и от министъра на транспорта. Във времето, когато страната ни е председател на Съвета на Европейския съюз, не можахме да защитим националните си интереси. \nАко приемем Пакета за мобилност, той ще засегне около 70 000 превозни средства и над 190 000 български шофьори, които ще останат без работа. Обичайно, когато възникне проблем, премиерът винаги търси вината в някой друг, и обикновено тава е БСП. Този път обаче няма как социалистите да са виновни, че правителството проспа над година, за да вземе отношение по Пакета за мобилност и да защити правата на българските превозвачи и шофьори. \n- Какви са фактите към този момент, свързани с приемането на закона \"Макрон\", свързан с Пакета за мобилност? \n- На 5 декември 2017 г. Съветът по транспорт към ЕС е обсъждал Пакета за мобилност. На срещата са присъствали всички министри на транспорта от страните  членки, или зам.-министрите, които са упълномощени от своите правителства. Прави впечатление, че когато са представени законодателните промени, страните и техните представители са взели отношение, изказали са своите притеснения, изразили са позициите на правителствата си и са подкрепили законодателните промени. Само българският министър и зам.-министър на транспорта, които са участвали в обсъждането, са мълчали и не са изразили никакви позиции. \nОще по-притеснителното е, че на предходно заседание на МС, когато са били упълномощени как да гласуват и какво да представят, правителството приема предложенията, включени в Пакета за мобилност. Кабинетът е бил категоричен, че застава зад предложенията на ЕК и възлага на министъра на транспорта, цитирам т. 2 от решението на МС, да вземе участие в заседанието по т. 1 и в хода на дискусията да изложи позицията на българската страна. Само че нашите представители не излагат никаква позиция, а стоят и мълчат. \nВ същото време обясняват на превозвачите в България как защитават техните интереси. Само че къде ги защитават? Тук, по разни зали на хотели, където правят дискусии, срещи, кръгли маси и конференции. Пред превозвачите говорят едно, а в Брюксел правят абсолютно противоположното. \n- Миналия петък НС прие позиция, с която задължи правителството да вземе решение и да каже какво защитава от исканията на превозвачите. Има ли раздвижване от страна на управляващите след ултиматума? \n- Да. Последва среща на премиера с еврокомисаря по транспорта Виолета Булц, която му е отговорила да си дадем предложенията, защото не ги знаят. Т.е. една седмица или 10 дни преди Комисията по транспорт да гласува тези законодателни промени, в Европа не знаят къде ни стяга чепикът, а очакваме да бъдат приети нашите предложения. \n- Кои са основните въпроси в Пакета за мобилност? \n- Основните въпроси в Пакета за мобилност са четири. Първият е свързан с прибирането на превозните средства до родните им места на всеки три седмици като част от задължителната почивка на шофьорите. Посланието на комисията в тази посока е, че на шофьорите трябва да бъде предоставена възможност да изберат къде да прекарат времето си за почивка - у дома или на мястото, където се намират. По отношение на втория въпрос, отнасящ се до възможността за почивка в кабината на превозното средство или извън нея, ЕК препоръчва да бъдат изградени охраняеми съоръжения за паркиране, с които застрахователите да са съгласни, шофьорите да могат да оставят там превозните си средства и да бъде допустимо те да почиват в камионите си на охраняемите паркинги. \nПо третия въпрос, свързан с каботажа, международния трафик и правилата за командироване, също има конкретна препоръка, а именно, че международен трафик за ограничено време трябва да не подлежи на правилата за командироване, но при каботажа тези правила трябва да се прилагат от първия му момент. Транзитът също трябва да бъде освободен от тези правила. \nЧетвъртият въпрос се отнася до превозвачите от трети страни. Там препоръката е пределно ясна - всички правила, които ще важат за операторите на единния пазар на ЕС, ще се прилагат и за тези от трети страни. Освен това, държавите членки могат да налагат допълнителни ограничения за превозвачи от трети страни във вид на квоти и разрешителни, които държавите членки издават за превозвачи от трети страни. \n- Ако пакетът влезе в сила, какви ще са последиците за българските превозвачи? \n- Над 190 000 български шофьори ще останат без работа, над 70 000 камиона ще трябва да се приберат в България. Физически няма да имаме къде да ги паркираме тук, ако това се случи, тъй като освен Пакет 1, който се отнася за товарните превози, се подготвя и Пакет 2 - за автобусните превози, който е коренно противоположен на Пакет 1. Ако в Пакет 1 говорим за рестрикция, за това да не могат нашите шофьори да работят в чужбина, то за Пакет 1 се предвижда пълна либерализация и даваме възможност на всички чужди фирми, големи - германски, френски и пр., да извършват автобусни превози в България без никаква регулация. Т.е. убиваме и товарния превоз, и автобусните превозвачи. Което вече ще сложи край на транспортния сектор у нас. \nСега е времето да се обсъжда вторият пакет, а колегите от ГЕРБ въобще не искат да се поставя тази тема на дневен ред. За да не стигнем в ситуацията като при Пакет 1 - десетина дни преди края да нямаме позиция, отсега настояваме транспортното министерство, правителството да имат позиция и по втория пакет, и тя да е ясна и категорична. Подкрепата на Борисов, благодарностите, които получава от Меркел и Макрон, няма как да костват живота, бизнеса и благополучието на българските превозвачи! \n- От рестрикциите, които се предлагат, ще пострадат малките държави като България... \n- Ще пострадат по-скоро периферните географски държави, защото изискванията, които се поставят, са неизпълними за държави като България. \n- БСП подкрепя протеста на превозвачите, който ще се проведе днес. \n- Да, подкрепяме го, но не го политизираме. По тази тема по време на всички дебати сме се старали да бягаме от политизирането, защото сред тези превозвачи има и привърженици на БСП, и на ГЕРБ, и на всички други политически сили. Няма как съдбата на цял бранш да бъде разделян от \"сини\" и \"червени\". \nПротестът трябва да се състои и трябва да бъде масов. Хората, които са тук, трябва да излязат, за да видят европейските ръководители, които ще дойдат в България, че решенията, които те предлагат за страната, не са така приети, както ги представя премиерът Борисов. Да видят, че мнението у нас е друго, а не това, което той им говори, когато са \"на четири очи\". \n- Вицепрезидентът Илияна Йотова заяви, че България трябва да наложи вето, ако директивата за превозвачите бъде приета. \n- Ако има такава възможност, разбира се, че трябва да се случи. Но ще повторя - българското правителство закъсня да постави темата и да защити интересите на превозвачите на европейската сцена във всички възможни варианти по отношение на Съвета и в ЕП. Оттук нататък, ако Пакетът за мобилност бъде приет, за съжаление в този вариант, ще трябва да бъде поставен въпросът за диалог и дори България да наложи вето. Не вярвам, защото ако директивата мине и в транспортната комисия, което всички твърдят, че ще стане, следващото гласуване е в Европейския съвет, където имаме възможност за блокираща квота. Но там трябва да отиде истински българин, да отстоява интересите ни и да се договори с известен брой колеги, които да подкрепят блокиращата квота. Без да имаме позиция, никой няма да ни защити.     \n \t\n", "date": "2018.05.17", "title": "Кабинетът убива транспортния бранш "}
{"url": "http://www.duma.bg/node/166937", "text": "Спасителната акция за изчезналия в Хималаите алпинист Боян Петров е прекратена, съобщиха от екипа му. Вчера в издирването под връх Шиша Пангма се включи и хеликоптер, който не откри следа от 45-годишния българин. Китайски спасители пък претърсваха в района на лагер 1 с идеята да се качат и по-нагоре. Така след около 10 дни търсене и 2 седмици в неизвестност Петров не беше открит. Предполага се, че той е пропаднал в цепнатина по пътя към върха и след това е бил затрупан от падналия сняг. \n\"За съжаление не открихме Боян, но сега можем да си тръгнем, знаейки, че всичко възможно наистина беше направено. Специално искаме да благодарим на 10-те приятели на Боян, които директно финансираха последния полет, на невероятната група и организация на Китай, и на смелите пилоти на \"Симрик Еър\" (бел. ред. компанията, която осигурява хеликоптерите за акцията), както и на всички българи, хора и институции, които помогнаха това да се осъществи! Бог да го прости Боян!\", написа във фейсбук Кирил Петков от екипа на нашия алпинист. От поста му стана ясно, че българите са помолили спасителната акция да бъде прекратена, защото шансове Петров да бъде намерен жив вече няма. \nПетков е бил в хеликоптера вчера, който се е изкачил до Лагер 3 (7400 м надморска височина). \"Времето беше слънчево - качихме се от 1500 м до 7400 м без аклиматизация. След това в ниската част на планината направихме много заходи. Целият високопланински полет беше 90 минути. За съжаление не открихме Боян\", допълни Петков.  Боян Петров е български зоолог и алпинист. Роден е на 7 февруари 1973 г. в София. Работил в    Националния природонаучен музей. Той е българският височинен алпинист с най-много изкачени върхове (10) над 8000 м. На два пъти боледува от рак и успява да се излекува. От 2000 г. има инсулинозависим диабет тип I. \nПрез 2009 г. покорява Гашербрум I (8080 м) и Гашербрум II (8035), а на слизане пропада в ледникова цепнатина, от която го изваждат испански алпинисти. През 2013 г. претърпява катастрофа с мотор и получава ново счупване на крак. Въпреки това през 2014 г. прави рекордни изкачвания на Кангчендзьонга (8586 м), Броуд Пик (8047) и К2 (8611 м) с пирони в крака. При слизането от К2 в базовия лагер получава диабетична хипогликемична криза, губи съзнание и успява да се възстанови с помощта на полски алпинисти. През 2015 г. покорява Манаслу (8163 м), а през 2016 г. стъпва и на Анапурна (8163), Макалу (8455 м) и Нанга Парбат (8126 м), но получава отново диабетична криза, а предварително инструктирани от него двама испански алпинисти му помагат да се върне към нормално състояние. \nНа 23 август 2016 г. по време на екологичен мониторинг по трасето на бъдещата автомагистрала \"Струма\" в Кресненския пролом е ударен от джип, управляван от румънка. Получава счупвания на ребрата и крайниците, черепно-мозъчна травма с хематом и бива приет във ВМА-София в тежко състояние с опасност за живота. Докато се възстановява, написва книгата си \"Първите 7\" и обещава втората й част да напише, след като покори останалите 8-хилядници. През 2017 г. отново стъпва на Гашербрум II (8035 м) и покорява Дхаулагири (8167 м). Жената до алпиниста:  Жената до Боян Петров Радослава Ненова разкри, че иска той да си остане в планината. Алпинистът изчезна на 3 май под връх Шиша Пангма, а 12-дневната спасителна операция не даде резултат. Открит беше само част от инсулина на българина, но така и не стана ясно дали той го е изгубил, или просто го е оставил в подножието на върха преди атаката, за да не му тежи. \n\"Всички страшно много искат той да се върне. Това е някаква лавина от хора, които се молят денонощно за него\", сподели Ненова. Тя също така не спира да си задава въпроса какво се е случило на \"джуджето\", както алпинистите наричат най-ниския осемхилядник. Все пак тя призна, че може би вече е победена от планината. \"Ако е загинал, искам да остане в планината. Самият той това иска. Сигурно и планината това иска\", заяви Радослава. Петров остави две деца сираци - Тея и Явор. Атанас Скатов, който преди дни изкачи Чо Ою (8201 м) в Хималаите, смята, че Боян Петров е загинал, падайки в цепнатина. \"Тази година е имало много сняг и цепнатините не са се виждали. Ако не е бил осигурен с въже и е паднал в цепнатина, нямало е как да излезе. За мен 99% е паднал в цепнатина. Остава 1% да го е отнесла лавина. Това каза пред бТВ Скатов от Непал. В момента той се насочва към Еверест, където е очаквал да се види с Петров. \nКАРЕ И СНИМКА 1303  \n\"За първи път в историята се случва непалски хеликоптери да влизат в Тибет, за да участват в спасителна акция. За първи път в историята от столицата на Тибет, Лхаса, тръгват спасители и без да се аклиматизират, участват в спасителна операция. В нея участваха над 100 души, което също е за първи път. Всички тук коментират тези факти. Това е най-мащабната спасителна операция в историята\", поясни Скатов. \n\"Боян беше алпинист с огромен опит, от който съм се учил. Изключителен алпинист. Заедно сме били на 3 експедиции. Помагахме си по време на изкачванията и си говорехме доста в безкрайното време на изчакване за хубаво време в базовия лагер. \nЗнам, че колкото и да сме силни, природата е по-силна от нас. Знам колко е трудно там горе. Спомням си, когато си говорехме след изкачването на връх Макалу, как се спогледахме безкрайно изтощени и почти без думи си казахме: \"Хората идея си нямат какво се случва тук, горе, и какво преживяваме!\" И е така. Няма как да знаят. Но аз знам. И сега наистина го изпитах в пълния му вариант с изкачването ми без шерп и кислород на Чо Ою. И мога да оценя още повече, това, което е направил той вече 10 пъти по всичките тези осемхилядника. Виждал съм колко е зависим от инсулина и съм се чудел как не се страхува да не получи пристъп в момент, в който да не може да реагира. Той не се страхуваше от нищо. \nПоклон, Бояне. Пред силата на духа ти и целеустремеността ти. Пред волята и безстрашието ти. Нека Бог даде сила на близките му. Моите съболезнования. Осиротях. Ще ми липсва силният бегач в съседния коридор, който ме водеше и напрягаше силите ми докрай в състезанието. \nТой е алпинист от поколението най-близо до мен и запалваше моята страст за високи постижения. Да имаш човек, който си е поставил толкова високи цели, които да те мотивират и дават увереност,че е възможно да се постигат, е една от предпоставките за успеха. За мен този човек беше Боян! В него имаше страст, увереност, сила. Беше много добър стратег и тактик. Преценяваше много добре обстановката, правеше детайлно проучване на терена, прогнозата и всички обстоятелства, свързани с атаката към върха. Много целеустремен и никога не се отказваше. Безкрайно много съжалявам за това, което се е случило. Знам, че колкото и да сме силни, природата е по-силна от нас\", написа във фейсбук 40-годишният сливналия - първият веган, изкачил Еверест.  \n 1.05.2018 г. \n52-годишната Калина Дамянова загива от измръзване в швейцарски Алпи. 8.08.2017 г. \nЗагива Иван Тодоров при спускане от връх Хан Тенгри в планината Тяншан, Китай. 11.02.2016 г. \nБългарски алпинист загива при опит за изкачване на връх Елбрус, Русия.  23.09. 2014 г. \nЗагива Иван Масларов-Байно след падане от скала в прохода Вратцата. 2.07.2013 г. \nСъщо в прохода Вратцата загива Георги Костов. 20.10.2011 г. \nЗагива Николай Проев при опит за изкачване на планински връх Чако в Китай. 19.07.2010 г. \nПетър Унжиев загива от височинна болест в базов лагер под К2. 26.01.2007 г. \nЗагиват Иван Ненков-Гаджото, Филип Жазмати-Фил и Тихомир Стоянов след опит за зимно изкачване на Северната стена на швейцарския връх Матерхорн. 19.05.2004 г. \nВ под Еверест загива Мариана Масларова, племенница на Христо Проданов. 20.05. 2004 г. \nВ подножието и на връщане от най-високия връх на планетата загива Христо Христов. 6.11.2003 г. \nВ Словения, при изкачване на връх Триглав, загива Илиян Маринов. 29.08.1999 г. \nЗагива София Фотева при тренировъчно изкачване на Вражите дупки край гара Лакатник.  30.10. 1998 г. \nЗагива Христо Станчев в опит да покори връх Манаслу. 21.04.1984 г. \nВ Хималаите загива Христо Проданов. Предишния ден той тръгва да покорява Еверест. Проданов е първият български алпинист, изкачил през 1984 г. най-високия връх на планетата.   \n \t\n", "date": "2018.05.17", "title": " Боян Петров остана в планината "}
{"url": "http://www.duma.bg/node/166978", "text": "Албания и Македония да получат покани за начало на преговорите по влизането им в ЕС през юни. Тази надежда изрази вчера лидерът на Партията на европейските социалисти Сергей Станишев. Вчера на координационна среща в София се събраха премиери и партийни лидери от ПЕС. Станишев отчете като успех факта, че за първи път от 15 години централна тема в дневния ред на Европа е европейското бъдеще на Западните Балкани. България може да се гордее, че като нова страна член в ЕС се превръща в регионален лидер, който е способен да помага на другите по този път, смята той. Лидерът на ПЕС припомни, че европейската левица винаги е подкрепяла разширяването на съюза. Според него страните от Западните Балкани имат още доста работа и реформи, преди да се присъединят към ЕС. Той обаче смъмри Брюксел, че има неглижиране на региона. \nСтанишев похвали усилията на Зоран Заев за стабилизиране на Македония и работата на Скопие и Атина по решаване на спора за името. \nЕвропейската левица не одобрява изтеглянето на САЩ от споразумението с Иран, осъжда и насилието в Газа, стана ясно от думите на Станишев.  \nПетима премиери от ПЕС са в София - португалецът Антонио Коща, малтиецът Джозеф Мускат, гъркът Алексис Ципрас, Зоран Заев от Македония и Душко Маркович от Черна гора. Станишев посрещна още президента на групата на социалистите и демократите в ЕП Удо Булман, люксембургския министър по европейските въпроси Жан Аселборн и зам. генералните секретари на ПЕС Джакомо Филибек и Йонек Полет. Лидерът на БСП Корнелия Нинова също бе участник в срещата. \n    \n \t\n", "date": "2018.05.17", "title": "ПЕС: Албания и Македония да получат преговорни покани през юни"}
{"url": "http://www.duma.bg/node/166977", "text": "Вицепремиерът Валери Симеонов получи частична подкрепа от \"Воля\" по четирите си законопроекта, касаещи осветляване на апартхотелите, премахване на преместваемите обекти в курортите, забрана на хазартни реклами и за пушенето в ресторантите. След обща среща вчера първо Симеонов обяви, че Марешки е подкрепил всичките му законопроекти, но някои текстове трябвало да се прецизират. Веднага след него Марешки обяви, че партията ще подкрепи предложенията за апартхотелите и незаконните обекти по плажовете, но не и промените за хазарта и тютюнопушенето. \nПредната седмица Симеонов проведе срещи с лидера на БСП Корнелия Нинова и с шефа на ПГ на ГЕРБ Цветан Цветанов, които обещаха подкрепа за законопроекта за хазарта, но не и за връщане на пушенето. След срещата с Марешки Симеонов се похвали, че такава широка подкрепа досега не е получавал, имайки предвид законопроекта за хазарта, но не изключи \"Воля\" да внесе допълнения за пряката и непряка реклама. Марешки бил дал принципно съгласие за промените, касаещи тютюнопушенето. Лидерът на \"Воля\" обаче коментира, че \"българите не са дебили, за да им се казва как да харчат парите си\", и че семейството и училището трябва да възпитават децата да не търкат билетчета. Този законопроект трудно ще мине в зала, прогнозира той и допълни, че нездравословните храни са по-вредни от хазарта и трябва да наложи такса върху рекламите им. \nПо повод призива за подкрепа на подписката срещу готвените рестрикции в закона за хазарта Симеонов заяви: \"Това ми звучи като стадо акули, които призовават да не се посяга върху мечтите на младите рибки\". Вицепремиерът вече е склонен да вкара в законопроекта и данък върху хазарта.   \n \t\n", "date": "2018.05.17", "title": "Марешки не подкрепя Симеонов за тютюнопушенето и хазарта"}
{"url": "http://www.duma.bg/node/166935", "text": "Прочетох, че във фейсбук зам.-председателят на парламента се зарекъл, че на всяко коремно превъртане на президента ще запълва по 10 дупки във Варна, за всяка върната заплата на социалистите ще запълва по още 10  дупки, а на всеки милион, който министърът на отбраната Красимир Каракачанов не вземе от пенсионерите за ремонт на железа, ще запълва 100 дупки. \nНе знаех, че Варна е тъй надупчена. И че проблемът с дупките в морската ни столица може да се реши с усилията на президента, на социалистите и на министъра на отбраната - списъкът е изчерпателен. Интересен анализ. Дълбок. \nСъздаването на закони е трудна работа. И не е за всеки. Трябва чувствителност, най-вече социална; вътрешна потребност за справедливост и хармония. И ум е нужен. Не е като да запълваш дупки. Присъствието в заседателната зала на сградата на парламента не те прави законодател. Всеки депутат може да посяда там, да похортува, да натиска копче и от време на време да се изказва. Но за да стане законодател, е нужно повече. \nВинаги съм се чудел защо толкова хора напират да влязат в Народното събрание, като хал хабер си нямат ни от право, ни от законодателство, от норми, от социология, философия, политика? Това е суха работа, методична, аналитична, ала и сърцата, внимателна, грижовна, пипкава понякога. Малцина могат да пишат закони - точно както са рядкост добрите поети. Хубавият закон (и справедливото съдебно решение всъщност) е като изстрадана любов: звучи убедително и красиво, впечатлява с разума си и спокойствието на аргументите. Повечето закони у нас обаче раждат страдание, вместо да го преодоляват. И се пишат на коляно, защото депутатите бързат за вършат нещо по-интересно и доходоносно от това да страдат вместо народа си. В крайна сметка е доста скучно и алтруистично до погнуса да се грижиш за другите, щом те нямат инструмент (лост) за самозащита на достойнството си. \nВместо да запълват дупки и да коват мантинели,  депутатите могат да попълнят знанията си с повече литература и да извезат златни правила, чрез които държавата да се възмогне интелектуално и стопански. Не всеки може да бъде оратор като Цицерон, но когато имаш изразните похвати на уличен клошар, е добре да се въздържаш от публична словесна реч. Парламентаристът си тежи на мястото с мъдрото мълчание на законите, които създава. И олеква с безразсъдния крясък на думите, които го олицетворяват. Законът е инструмент като лоста. За да стане справедливост и ред, потребна е мъдрост и воля. Властта е само средство за това. \nМежду другото, лостовете могат да се използват и с предназначение, различно от коремното превъртане. Зависи в чии ръце са. И каква е опорната точка.     \n \t\n", "date": "2018.05.17", "title": " Опорна точка  "}
{"url": "http://www.duma.bg/node/166979", "text": "Само 4 изречения за Втората световна война, свързани с евреите, без каквото и да било споменаване на фашизма, срещу две страници за престъпното \"комунистическо управление\" са включени в преработено издание на учебника по предмета \"Човекът и обществото\" за ІV клас. Той е на издателство \"Просвета\", автори са Сия Стоянова и Лилия Манева. На професионален принцип или по партийна пристрастност се подбират членовете на комисиите в МОН, одобряващи учебниците, попита депутатът от БСП Ирена Анастасова вчера по време на блицконтрола в ресорната комисия на НС за работата на образователния министър Красимир Вълчев. Професионализъм ли е да пише в учебника само това, че между двете войни политиците нарушавали демокрацията. Децата ни не знаят какво е фашизъм и за това се сетих, когато видях децата с фашистки татуировки на мача, заяви Анастасова. \nПрограмата, по която е писан учебникът, е одобрена по времето на министър Кунева. Нямам поглед какъв баланс е постигнат между темите в учебника, национлсоциализмът е осъден от човечеството, значи и ние го осъждаме, отговори Красимир Вълчев. И отново заяви, че вярва в професионализма на учителите, които знаели как да преподават. В Х клас фашизмът и комунизмът се учат като част от световната история, в ІV клас се преподава българска история и е нормално акцентът да е върху периода на социализма, добави дословно той. Значи в българската история няма фашизъм, няма избиване на десетки хиляди, сред които Гео и Хербст, няма Стамболийски, няма Съпротива, няма нацистки закон срещу евреите и пр., но има единствено \"престъпен комунизъм\", възмутиха се депутати от пълното изкривяване на историята в учебниците. \n За масовото несъгласие на учители литературата да се преподава по теми, не по автори и периоди, при което Смирненски например се учи с Марк Твен, попита лявата депутатка Веска Ненчева. Вероятно това е причината да бъде удължен срокът за обсъждане на проектите на учебни програми за ХІ и ХІІ клас, допусна тя. Според Ненчев не може да се има доверие в обсъжданията, защото при дебатите за програмите по история например мненията са отчетени неудовлетворително. Вълчев отново се оправда, че на учителите се дава свобода да преподават и допълнителен материал. Не е свобода, когато си ограничен в 3 часа за задължителната подготовка, в заковано време за нов материал и преговор, няма как и допълнително да включваш автори, няма как учениците да бъдат подготвени качествено за матурата, възрази Ненчева.     \n  \n    \n \t\n", "date": "2018.05.17", "title": "МОН натресе антикомунизма и в ІV клас  "}
{"url": "http://www.duma.bg/node/166962", "text": "Новата методика за субсидиране на лечебните заведения през 2018 г. ще доведе до фалит на белодробната болница \"Св. Петка Българска\" във Велинград, прогнозират местните хора и пациентски организации. Зад промените жителите на града виждат частни инвестиционни намерения към собствеността на болницата, а в града и в социалните мрежи започна петиция за защитата й. \nСлужители от \"Св. Петка Българска\" ми сигнализираха, че от няколко месеца не са получавали заплати, съобщи депутатът от БСП Йордан Младенов. По думите му, след като провел среща с представители на МЗ, месечните възнаграждения на персонала са частично изплатени. \nПричината за очаквания колапс не само в тази болница, но и в сродните в Искрец и в Роман, е, че с наредба на МЗ от 29 март тези лечебни заведения за рехабилитация може да приемат само пациенти с ТЕЛК над 50% увреждане на дихателните пътища. \nУ хората във Велинград има страх, че от години някой хвърля око на тази болница и през няколко години се намалява нейният бюджет, за да бъде докарана до фалит и да бъде приватизирана, коментира депутатът от левицата. Той е поел ангажимент пред екипа на лечебното заведение да настоява пред МЗ да бъде отменена наредбата. Белодробната болница във Велинград притежава около 50 дка, които също може да са обект на инвестиционен интерес, прогнозират запознати.       \n \t\n", "date": "2018.05.17", "title": "Белодробната болница във Велинград е пред закриване"}
{"url": "http://www.duma.bg/node/166963", "text": "Орязани са общите легла във вътрешните отделения в общинските болници.  По този начин тези отделения стават нерентабилни, коментира вчера председателят на Сдружението на общинските болници д-р Неделчо Тотев. \nДа бъде направена пълна и истинска оценка на въздействието на Националната здравна карта (НЗК), преди да бъде приета от Министерския съвет, както и да бъде публикувана методиката за създаването й, настояха представители на Сдружението на общинските болници, на Националното сдружение на частните болници, на Центъра за защита правата в здравеопазването. \nНЗК е политически инструмент, който ни отнема правото на избор къде да се лекуваме и ни районира като пациенти, коментира д-р Стойчо Кацаров от ЦЗПЗ. Това връща районирането, което бе у нас преди повече от 25 години, каза той. Затова НЗК е инструмент на политиците, който отнема правото на пациентите да избират къде да се лекуват, освен ако не си платят. Картата не отчита движението на хора: например през лятото населението се увеличава в морските области, а през зимата - в планинските. Той пресметна, че картата намалява болничните легла в страната с 6 хил. При среден престой от 5 дни болниците ще отчитат 30 хил. хоспитализации по-малко месечно, а касата ще плати 360 хил. лв. по-малко при средна цена на клинична пътека от 1000 лв. Така касата ще спести 360 млн. лв. годишно от болниците, пресметна експертът. По думите му картата има характер на административен акт и когато трябва да се лимитира дейност, тя е императивна, а на местата, където не достигат лекари или болнични легла, има пожелателен характер. По думите на Казаров, \"ако искаме нещата да си отидат по местата, Народното събрание трябва да промени Закона за лечебните заведения\".     \n \t\n", "date": "2018.05.17", "title": " Д-р Неделчо Тотев: Общинските болници са в клинична смърт"}
{"url": "http://www.duma.bg/node/166971", "text": "Eвродепутатът от ЕС Петър Курумбашев обвини в лъжа председателя на групата на ЕНП Манфред Вебер, който каза в София, че всичките й 219 депутати ще защитят интересите на българските превозвачи при гласуването на законодателния пакет \"Мобилност\". \n\"Препоръчвам на председателя на Групата на ЕНП в ЕП да се запознае с позицията на евродепутатите от собствената си група по предложенията на ЕК, касаещи българските превозвачи. В рамките на обсъждането във вторник на законодателните предложения в Комисията по транспорт и туризъм г-н Вим ван де Камп, член на ЕП от ЕНП и докладчик по въпросния регламент, еднозначно подкрепи позицията на Франция и Германия срещу българските превозвачи\", заяви вчера Курумбашев. Той припомни, че през октомври инициира обща позиция на всички български представители в ЕП по Пакета за мобилност в ЕС, която бе приета единодушно. \nВчера Вебер даде брифинг заедно с Цветан Цветанов и обяви, че позицията на ГЕРБ по темата е абсолютно идентична с тази, която ЕНП застъпва в ЕП. \n\"Правителството трябва много категорично да заяви, че България има една или две червени линии в този преговорен процес и те няма как да бъдат преминавани. Оттук нататък трябва да се действа на ниво Съвет на ЕС\", заяви по-рано през деня Курумбашев в телевизионно интервю. \"Това, че по време на нашето председателство нямаме право да изразяваме позиция, е пълна глупост. Да не се окаже, че най-лошото в ЕС е да си председател, защото не може да има твоя позиция? От една година насам не виждам нашето правителство да работи по създаването на коалиция от държави, които да се противопоставят на тези, които подкрепят предложенията на ЕК\", коментира евродепутатът от левицата. Той подчерта, че е налице двоен морал и абсолютна липса на последователност в предложенията на комисията, и даде за пример общите правила за достъп до международния пазар на автобусни превози, т.нар. втори Пакет за мобилност.     \n \t\n", "date": "2018.05.17", "title": " Курумбашев: Вебер лъже, че ЕНП подкрепя превозвачите ни"}
{"url": "http://www.duma.bg/node/166948", "text": "Радев се среща с Путин в Сочи \nПрезидентите на Русия и България Владимир Путин и Румен Радев ще се срещнат на 22 май в Сочи, обяви пред журналисти говорителят на Кремъл Дмитрий Песков. Предния ден гост на Путин ще бъде индийският премиер Нарендра Моди.  \n Над 400 000 американци останаха без ток \nЗаради урагани, прекъснали електроенергията в североизточната част на САЩ, над 400 000 жители останаха без ток. Според телевизия Ей Би Си проливни дъждове и бурен вятър вилнеят в Ню Йорк, Ню Джърси, Пенсилвания и Кънектикът. На места вятърът бил със скорост до 35 метра в секунда. Заради паднали дървета е спряно движението на всички влакове от и към гарата в Ню Йорк.  Суданка осъдена за брак по любов \nСуданка бе наказана със 75 удара с камшик след решение на съд, признал я за виновна, че се е омъжила без разрешението на баща си. Той не одобрил нейния кандидат, но въпреки това тя се омъжила за любимия си и дори родила от него дете. Една година след брака им семейството й завело дело срещу нея.  \nРусия забранява вноса на пържени картофки  \nРусия планира да забрани вноса на пържени картофки от САЩ и други западни страни, които са наложили санкции срещу Москва. Страната вече купува оборудване за производство на местна почва, то ще позволи производството на 110 000 тона пържени картофи годишно, което ще насърчи местните земеделци.  \n Голям астероид прелетя \"на косъм\" от Земята \nАстероид с размерите на футболно игрище премина на много близко разстояние от Земята, без опасност от сблъсък, съобщиха от НАСА. Астероидът с име 2010 WC9 се приближил на разстояние от 203 400 км от нашата планета в сряда в 1:05 ч. българско време, прелитайки между Земята и Луната.   \n   \n \t\n", "date": "2018.05.17", "title": "Кратки новини"}
{"url": "http://www.duma.bg/node/166949", "text": "Страните членки на ЕС трябва да приемат до октомври тази година 25 000 разселени мигранти, призова еврокомисарят по миграцията Димитрис Аврамопулос. По думите му държавите от общността трябва да направят това, след като са поели обещание да подслонят двойно повече хора.  \n Еврокомисарят по миграцията Димитрис Аврамопулос настоя държавите да следят внимателно за изпълнението на решенията за връщане на незаконни мигранти. Той уточни, че броят на операциите за връщане на мигранти постоянно нараства. \nПо неговите думи обстановката с миграцията в ЕС е спокойна, макар да се наблюдава повишен натиск по гръцко-турската сухопътна граница, в западната част на Средиземно море и по пътя през Западните Балкани.     \n \t\n", "date": "2018.05.17", "title": "Еврокомисар: Да приемем 25 000 разселени мигранти"}
{"url": "http://www.duma.bg/node/166950", "text": "Демонстранти, настояващи за оставката на кмета на Ереван Таро Маргарян, нахлуха в сградата на общинската администрация, съобщи кореспондент на РИА Новости. \nУчастниците в акцията се опитали да влязат в кабинета на кмета. Пътят им беше преграден от полицейски и кметски служители. Обвиненията срещу кмета са за неефективна дейност и несъобразяване с волята на гражданите. Те изразяват и недоволство от преустройството на парка в близост до кметството, вследствие на което дърветата в района са били изсечени. \nОт своя страна кабинетът на кмета призова полицията да осигури нормално функциониране на столичната администрация. \nДействащият кмет е син на бившия премиер Андраник Маргарян и бивш член на управляващата \"Републиканска партия\" на Армения. Бащата излезе в опозиция след избора на Никол Пашинян за премиер. Междувременно самият Пашинян обеща освобождаване на политическите затворници при спазване на закона. \"В Армения не трябва да има политически затворници, това е моята политическа позиция\", заяви Никол Пашинян.      \n \t\n", "date": "2018.05.17", "title": "Арменци щурмуваха офиса на столичния кмет"}
{"url": "http://www.duma.bg/node/166961", "text": "МЗ прекратява окончателно електронния търг за лекарствата, след решение на ВАС от 25 април т.г. Това става ясно от съобщение на електронната страница на ведомството на Кирил Ананиев. Причината е, че с решението си ВАС потвърждава становището на Комисията за защита на конкуренцията, която в началото на февруари отмени електронния търг.  \nДУМА припомня, че идеята да бъде изградена електронна платформа, през която болниците да правят обществени поръчки и да купуват лекарства на по-ниски цени, бе на здравния министър Петър Москов. Но още в началото на м.г. платформата спря да работи, тъй като търговци на едро обжалваха процедурата в КЗК. По времето на министър Николай Петров търгът бе подновен с по-малко позиции и предимно онколекарства, но и тази обществена поръчка бе обжалвана пред КЗК, която по-късно отмени електронния търг. Последва окончателното решение на ВАС, с което поредната инициатива на Петър Москов падна в съда.      \n \t\n", "date": "2018.05.17", "title": " МЗ окончателно прекрати електронния търг за лекарства "}
{"url": "http://www.duma.bg/node/166964", "text": "Ананиев, намери начин лекарите и сестрите от болниците във Враца и Ловеч да получат неизплатените си заплати, защото, ако и на теб ти спрем заплата от февруари, и ти ще си недоволен. Това заяви премиерът Бойко Борисов преди началото на вчерашното заседание на кабинета. Кирил Ананиев, както и ден по-рано заместничката му Жени Начева пред медиите, обаче се оправда, че този екип на МЗ няма вина за състоянието на двете болници, които, по думите му от 13 години са водени към фалит. Паралелно с реформите да върви и изплащането на заплатите, нареди в крайна сметка премиерът. \nДУМА припомня, че МБАЛ \"Христо Ботев\" във Враца е в критично състояние от няколко месеца, МБАЛ \"Проф. д-р Параскев Стоянов\" в Ловеч - повече от година. Въпреки оздравителните планове на МЗ състоянието на двете болници не се променя и шансовете им за оцеляване са минимални. Почти всеки ден медиците от Ловеч протестират, а в почивните дни блокират участък от пътя София-Варна, подкрепени от гражданите. Вчера бе съобщено, че ловешката болница е без консумативи.  \nВ началото на седмицата зам.-министър Жени Начева отиде във Враца да представи новия директор, но бе замерена с яйца, което бе безпрецедентен случай, като се изключи фактът, че през 2010 г. на събора на Лекарския съюз лекар запрати пластмасова бутилка по тогавашния зам.-министър на финансите Владислав Горанов, защото ведомството на Симеон Дянков не бе изпълнило обещанията си към съсловието и лечебните заведения. \nВъв вторник гневно протестно писмо разпространи районната колегия на БЛС по повод случващото се с МБАЛ \"Христо Ботев\". Местната колегия настоява за спешно финансиране от държавата, тъй като дълговете на болницата се \"дължат на кражби, злоупотреби и лошо управление, безотговорно съблюдавани или не от самия принципал - държавата\". Прокуратурата, кметът, областният управител, председателят на ГЕРБ и народни представители да заявят пред обществеността кои са виновниците за банкрута и да оповестят начините за излизане от критичното състояние на болницата, настояват от БЛС във Враца. \nНе може, след като сме изплатили 450 млн. повече за клинични пътеки и близо 5 млрд.  сме дали за здравеопазване, не може сестри и санитари да излязат и да кажат, че не са си получили заплатите, заяви вчера Борисов. Според изчисленията на експертите от Центъра за защита на правата в здравеопазването обаче парите в системата са по-малко. Бюджетът на НЗОК за 2018 г.е 3 662 060 700 лв., а на МЗ - 495 244 200 лв., което общо прави 4 157 304 900 лв. и никак не е близо 5 млрд. лв., категорични са от пациентската организация.     \n \t\n", "date": "2018.05.17", "title": " Борисов нареди на Ананиев да плати заплатите на медиците в Ловеч и Враца "}
{"url": "http://www.duma.bg/node/166925", "text": "Изложба скулптура \"Интерпретации\" на Цветослав Христов (Цупи) се открива в Художествената галерия \"Владимир Димитров - Майстора\" на 19 май от 18 ч. Част от творбите са създадени специално за случая и не са показвани другаде. Всички произведения са от последната година на скулптора и са негова собственост. Те са от гипс, дърво, камък. Цветослав Христов е доцент по скулптура и композиция в НХА и ръководител на катедра \"Скулптура\". Има осем самостоятелни изложби в България и много колективни у нас и в чужбина, както и многобройни участия в представителни форуми. Работи във всички скулптурни жанрове - малък формат, мащабни проекти, инсталация. Негови творби са в музея и скулптурния парк на Юго Вутен в Белгия. Монументални творби на автора са експонирани на открито в La Balada des Sepre - Швейцария, Гел - Белгия, с. Илинденци, Перник, София (парка \"Оборище\"), Скулптурния парк на МВнР, както и в с. Хлевене, обл. Ловешка, Велико Търново, Ахтопол, Пампорово и др.     \n \t\n", "date": "2018.05.17", "title": "Цветослав Христов с \"Интерпретации\" в Кюстендил"}
{"url": "http://www.duma.bg/node/166926", "text": "Майсторски клас по валдхорна и алпийски рог в Националната музикална академия \"Проф. Панчо Владигеров\" ще води световноизвестният Аркадий Шилклопер на 18, 19 и 20 май в зала 48 (етаж 3) в НМА, бул. \"Евлоги и Христо Георгиеви\" 94 от 13.30 до 16.30 ч. Концерт на участниците в майсторския клас със специалното участие на Шилклопер ще се състои в същата зала на 20 май от 16 ч.   \n \t\n", "date": "2018.05.17", "title": "Аркадий Шилклопер води майсторски клас в НМА"}
{"url": "http://www.duma.bg/node/166927", "text": "Откриване на изложбата \"Иванка Сокерова - живот в тишина\" и представяне на книгата на Дона Стоянова \"Праисторическа антропоморфна пластика. Проекции в българската скулптура\" ще се състоят на 18 май от 18 ч. в Художествената галерия в Добрич. Изложбата е от фонда на галерията и представя малка пластика, релефи и колажи на Иванка Сокерова (1926-1993). Творбите са дарени през 1994 г. от изкуствоведа Димитър Грозданов. Творчеството на Иванка Сокерова е почти непознато, нейните работи не присъстват във фондовете на галериите, били са откупувани предимно от ценители и дипломати, отбелязват от галерията. \n    \n \t\n", "date": "2018.05.17", "title": "Изложба и премиера на книга в Добрич"}
{"url": "http://www.duma.bg/node/166951", "text": "Северна Корея заплаши да отмени историческата среща на върха на 12 юни между лидера Ким Чен Ун и президента на САЩ Доналд Тръмп заради военните маневри в Юга, предаде южнокорейската агенция Йонхап. \nПхенян също отмени срещата на високо равнище с Южна Корея, насрочена в сряда, за да протестира срещу ежегодното военно учение \"Макс Тъндър\", включващо южнокорейските и американските армии, каза Йонхап, цитирайки официалната информационна агенция на Северна Корея KCNA. \nСеверна Корея обяви също, че ще \"преосмисли\" срещата на високо равнище, ако САЩ не се откаже от исканията за ядрената им програма. \nКорейската централна новинарска агенция обяви, че КНДР никога няма да приеме икономическа помощ от САЩ в замяна едностранно прекратяване на ядрената си програма. \nПървият заместник-министър на външните работи на Северна Корея Ким Ге Гуан отбеляза, че САЩ ще предложат икономическа компенсация и облаги, в случай че ние изоставим ядрените оръжия. \nНикога не сме имали очаквания, че САЩ ще помогнат на нашето икономическо строителство, и ние няма да сключим подобно споразумение в бъдеще, подчерта дипломатът. \nАко администрацията на Тръмп е \"наистина ангажирана\" да подобри отношенията си с Пхенян, \"те ще получат отговор, който си заслужава\". Но ако те ни притиснат в ъгъла и ни принудят само за едностранно изоставяне на ядрените оръжия, ние повече няма да проявяваме интерес към такива разговори и ще трябва да преосмислим срещата на върха, предупреди министърът. \nСпоред СиЕнЕн риториката на Пхенян е подобна като на Тръмп. През април той заяви, че ако преговорите не вървят добре, \"ще напусна срещата\". \nЕксперти са на мнение, че Пхенян се опитва да промени условията на преговорите, а не да ги прекрати. \nСАЩ обаче продължават с подготовката за срещата между президента Доналд Тръмп и лидера на Северна Корея Ким Чен Ун, след като малко по-рано КНДР заплаши да анулира събитието. \n\"Ние продължаваме да планираме срещата\", каза говорителят на Държавния департамент на САЩ Хедър Науърт, като добави, че Вашингтон не е уведомен за смяна на позицията на Северна Корея. \nВчера сутринта държавният секретар на САЩ Майк Помпео проведе среща с южнокорейския си колега. Помпео е подчертал, че подготовката за срещата между Ким и Тръмп продължава, като в същото време се вземат под внимание действията на КНДР.   \n \t\n", "date": "2018.05.17", "title": "КНДР заплаши да анулира срещата с Тръмп  "}
{"url": "http://www.duma.bg/node/166928", "text": "В павилиона на България в Кан се срещнах с Стефан Китанов - директора на международния филмов фестивал \"София филм фест\" и копродуцент от българска страна на \"Дивата круша\" на Нури Билге Джейлан. Лентата участва в конкурсната програма и ще се бори за \"Златна палма\". Филмът ще бъде показан тук на 18 май - деня на закриването на 71-вия кинофестивал. Както се казва, последните впечатления са най-важни - дали това ще окаже влияние и в нашия случай, ще разберем на 19 май. При представянето на всеки конкурсен филм звучи популярна национална музика на страната, чиято продукция е той. Така беше с представянето на Армения и Иран. Когато по червения килим се появи Хелън Мирън, звучеше \"Dancing Queen\" на \"АББА\" и тя премина, танцувайки. \nСтефан Китанов сподели, че още никой не е виждал филма на Нури Билге Джейлан, дори самият Китанов. И призна, че ще бъде удоволствие да го гледа на премиерата тук. \n- Господин Китанов, как се роди идеята за този филм? \n- Всичко тръгва от Нури Билге Джейлан. Аз се пресъединих по-късно, когато копродукцията в по-голямата си част беше конструирана и сценарият беше готов. Доколкото ми е известно, в основата на историята са спомените и личните преживявания на третия сценарист, а другите - на съпругата на Джейлан. Във филма може да се видят много мотиви, които се срещат в ранните творби на режисьора - отношенията между родители и деца, дали да останат в малкия град или да потърсят съдбата си в големия град... Всичко това е характерно за първите два филма на Джейлан. \n- На следващия \"София филм фест\" ще присъстват ли филми от тазгодишния форум в Кан? \n- Разбира се, ще има поне 10 филма. В края на кинофестивала тук ще анализираме филмите, които сме гледали. \n- Вече имате ли идея за председател на журито на СФФ 2019 и за специалния гост? \n- Специален гост ще бъде Нури Билге Джейлан, ще има и ретроспектива с негови филми. Кой ще бъде председател на журито, можем да кажем, когато получим потвърждение. И накрая - да си пожелаем успех на \"Дивата круша\"!     \n \t\n", "date": "2018.05.17", "title": " Стефан Китанов: Да пожелаем успех на \"Дивата круша\"!  "}
{"url": "http://www.duma.bg/node/166919", "text": "Внушителен успех и рекорден интерес отбелязват музикалните критици за въздействащата продукция \"Шоуто на AББA\". Създаден преди повече от 15 години в чест на легендарната шведска група, впечатляващият спектакъл може да се похвали с 5 пъти повече концерти от тези на оригиналния скандинавски състав. Българската публика също ще има уникалната възможност да преживее магията на \"Шоуто на AББA\" на 29 септември в София - зала 1 на НДК, и на 27 септември в пловдивския Античен театър.  \nОще с първото си представяне на сцена през 2001 г. в Норвегия спектакълът успява да очарова всички почитатели на емблематичната четворка. Благодарение на грандиозната премиера следват повече от 700 концерта в 40 страни на 5 континента и над 2 млн. продадени билета в цял свят, докато самите \"АББА\" имат реализирани 130 концерта. Най-големият лайв на шоуто е пред 70 000 публика в Сао Пауло, Бразилия. \nДнес, 17 години след създаването си, \"Шоуто на AББA\" продължава да привлича хиляди нови почитатели на легендарната поп група с уникален двучасов лайв, посветен на 45-годишната музикална история на култовата четворка. Песните и вечните хитове в спектакъла се изпълняват от група \"Waterloo\" и Националния симфоничен оркестър на Лондон, режисиран от музикалния гений Матю Фрийман. В представлението участва и саксофонистът на \"AББA\"- Улф Андерсон. \nБилети за шоуто у нас на цени от 40 до 80 лв. се продават в мрежата на Eventim. ВИП пакети има на bileti365.com, уточниха от екипа на организатора на събитието \"Moko Solution\".     \n \t\n", "date": "2018.05.17", "title": "Спектакъл за \"АББА\" има 5 пъти повече концерти от оригиналната група"}
{"url": "http://www.duma.bg/node/166930", "text": "В последния концерт от цикъла за камерна музика \"Мотив\" за сезона днес, 17 май, от 19,30 ч. ще се срещнем с един специален и оригинален музикант - Василена Серафимова, маримба. Изявата е в \"Къщата на София\" на ул. \"Миджур\" 12.  \nВъпреки шеметния си график в Париж, Василена намери време да представи своето изкуство пред почитателите в България. Списъкът с престижните първи награди, с които е удостоена, е твърде дълъг и впечатляващ. Василена Серафимова е родена в Плевен, но в последните десет години живее, учи и работи в Париж. Лауреат е на множество конкурси, сред които \"Музиката и земята\" (голямата награда), ARD в Мюнхен (втора награда), Петият световен конкурс за маримба в Щутгарт (първа награда). Дебютният диск на перкусионистката в дует с пианиста Тома Енко е издаден от Дойче грамофон. Изключително популярни във Франция са палките за ударни инструменти, които носят името на българската музикантка. \nМаримба е част от известния, вече 3-годишен, цикъл за камерна музика \"Мотив\", който тази година представя нова артистична концепция. Всеки месец българската публика има възможност да преживее по едно събитие с изпълнители, наградени от престижни европейски и световни конкурси. \nНеподражаемите по рода си камерни вечери дават нов облик на музикалната сцена - изпълнителите представят изкуството си пред камината, в артистичната среда на елитната галерия \"Къщата на София\", в непосредствено общуване с публиката по особено емоционален начин. Местата в залата са не повече от 50, а организаторите допълват специалната атмосфера на вечерта с комплимент за всеки гост.     \n \t\n", "date": "2018.05.17", "title": "Василена Серафимова свири в \"Къщата на София\" "}
{"url": "http://www.duma.bg/node/166929", "text": "Юрий Башмет, артистът-легенда, който извади виолата от оркестъра и показа, че тя може да бъде божествен солист, ще изнесе концерт днес, 17 май,  в зала \"България\". В програмата ще прозвучи едно от знаковите произведения в репертоара му, написано специално за него - \"Стикс\" за виола, хор и оркестър на Гия Канчели. Башмет ще си партнира със Софийската филхармония и Националния филхармоничен хор под диригентството на маестро Найден Тодоров. В програмата е включена и Симфония 5 на Чайковски. Концертът е част от Европейския музикален фестивал. \nЮрий Башмет е роден в Ростов на Дон през 1953 г. Завършва Московската консерватория, където негови преподаватели са Вадим Борисовски и Фьодор Дружинин. През 1975 г. се сдобива с виола Паоло Тестори (Милано, 1758), на която свири и до ден днешен. Работи с най-известните композитори на нашето време, като реализира над 50 премиери на специално написани за него творби. През 1992 г. основава ансамбъла \"Московски солисти\", а през 2002 г. става главен диригент и артистичен директор на Държавния симфоничен оркестър \"Нова Русия\". Професор е в Московската консерватория, почетен член на академичното дружество на Лондонската академия на изкуствата. Преподава в Академия Киджана в Сиена (Италия) и в Тур (Франция), президент е на Международния конкурс за виола на името на Л. Тертис, член е на журито на Международния конкурс за виола в Мюнхен и т.н. Участва активно в мащабни благотворителни проекти, както и в кампании в полза на деца инвалиди. Огромен е приносът на Юрий Башмет за световното движение за мир. \nНационалната музикална академия \"Проф. Панчо Владигеров\" вчера му присъди почетното звание \"Доктор хонорис кауза\". \n    \n \t\n", "date": "2018.05.17", "title": "Юрий Башмет е солист на Софийската филхармония"}
{"url": "http://www.duma.bg/node/166947", "text": "В София председатеят на Европейскея съвет Донлад Туск остро разкритикува президента Днолад Тръмс с думите, че \"с такива приятели не ти трябват врагове\". Представяйки пред журналисти основните теми на днешния Съвет на ЕС, посветен на Западните Блакани, той изтъкна: \"Към възхода на Китай и агресивната позиция на Русия се добави нов феномен - капризите на американската администрация. Като гледаме последните решения на Доналд Тръмп, някой дори може да си помисли \"с такива приятели не ти трябват врагове\". Честно казано, Европа, трябва да е благодарна на Тръмп, защото благодарение на него се разделихме с всичките си илюзии, каза още полякът. По думите му на съвета страните членки трябва да препотвърдят подкрепата си за ядреното споразумение с Иран, от които САЩ излязоха. \nМеждувременно Иран и евротройката (Франция, Великобритания, Германия) се договориха за иранското ядрено споразумение, известно като Съвместния всеобхватен план за действие. \nТова заяви във вторник иранският външен министър Мохамад Джавад Зариф след разговорите в Брюксел.  Той се срещна с върховния представител на ЕС по въпросите на външните работи Федерика Могерини преди разговорите с партньорите от Великобритания, Франция и Германия - трите европейски страни, които все още се опитват да запазят сделката. Зариф вече посети Русия и Китай, които държат на споразумението. \nЕвропейските дипломати се опитват да фокусират срещата върху предизвикателството да намерят решение на въпроса с американските санкции за чуждестранните компании, които имат търговски отношения с Иран, тъй като тези санкции имат глобален обхват. \nЕвропейски фирми, най-вече във Франция и Германия, се впуснаха да инвестират в Иран след споразумението от 2015 Иран да замрази ядрената си програма и да бъде освободена от международни санкции. Немският износ към Иран възлизаше на почти 3 млрд. евро през 2017, докато френският износ се покачи от 562 млн. през 2015 до 1,5 млрд. евро през 2017, а нефтеният гигант Тотал смята да инвестира 5 млрд. в находището на газ в Южен Парс. \nКогато се оттегли от сделката миналата седмица, президентът на САЩ Доналд Тръмп даде ултиматум на бизнесите да спрат операциите в Иран до 6 месеца или да се приготвят за големи глоби заради американските санкции. Решението на Вашингтон да тръгнат срещу съветите на европейските си колеги и да загърбят сделката ги поставя по-близо до Пекин и Москва, докато дипломатите се чудят как да запазят пакта. \nСАЩ наложиха санкции на официални представители на Иран, включително и на гуверньора на Централната банка на Ислямската република, съобщават в същото време АП и Ройтерс. \nВашингтон санкционира общо четири физически лица и базирана в Ирак банка. Рестрикциите са част от програми за санкциониране на поддръжници на глобалния тероризъм. \nВ съобщението на сайта на финансовото министерство на САЩ се казва, че са санкционирани гуверньорът на Централната банка на Иран Валиолах Сейф и базираната в Ирак Al-Bilad Islamic Bank. \nВалиолах Сейф е определен за терорист. Той е обвинен във финансиране на ливанската групировка \"Хизбула\". САЩ също налагат и така наречените \"второстепенни санкции\" на Сейф, което означава, че тези, които правят бизнес с гуверньора, ще бъдат изолирани от финансовата система на САЩ. \nСанкциите имат за цел допълнително изолиране на Иран от световната финансова система. \nВ четвъртък обаче стана ясно, че ЕС ще премине от американски долари към евро при заплащането на доставките на петрол от Иран, съобщи за РИА \"Новости\" дипломатически източник от Брюксел. На първо място става въпрос за продължаване на търговията с петрол, газ и петролни продукти; ефективни банкови транзакции, продължаване на преговорите с Иран в областта на въздушния, морския и наземния транспорт, и предоставянето на експортни кредити. \nАгенцията припомня, че в периода 19-20 май европейският комисар по енергетиката и климата Мигел Ариас Канете ще посети Иран.     \n \t\n", "date": "2018.05.17", "title": "Туск: С приятели като Тръмп не ти трябват врагове  "}
{"url": "http://www.duma.bg/node/166922", "text": "Четиринадесетият фестивал на изкуствата на името на Борис Христов отдава почит към големия оперен артист - в архивни кадри с коронни роли, както и чрез представянето на филма \"Върховете не остават скрити\" на Невена Коралова. В него публиката ще види Борис Христов в софийския му дом в разговор с диригента и партньор на сцената Асен Найденов, ще се вслуша в словото на неговия биограф проф. Атанас Божков.    \nПо традиция тържественото откриване на фестивала е на 18 май - деня на рождението на Борис Христов (1914). Входът за този първи ден от празника е с живо цвете за градината на дома. \nАкцент са участията на изпълнители, които съчетават дарбата си на интерпретатори с умението и търпението на педагози. Йордан Рибаров в програма с широк диапазон - от Бах до Пиацола, е включен и като солист, и като камерен изпълнител. В специална изява той представя и многобройните си ученици - китаристи. Роберта Мателли - оперна изпълнителка и педагог, представя своите възпитаници по вокална интерпретация и актьорско майсторство; проф. Милена Моллова ще обобщи резултатите от заниманията с младите пианисти, които усвояват изкуството на акомпанятора. Мариана Цветкова - солистка на Националната опера и балет, заедно с Владимир Маринов и млади вокални изпълнители осъществява своя проект \"Франк Синатра V/S Операта\". \nЕвропейската нощ на музеите изцяло е във властта на най-младите таланти - вокални изпълнители и инструменталисти от НБУ по традиция са поканени за концертен маратон. Пристрастието към бароковата, ренесансовата и съвременната музика обединяват в съдружия камерните \"Музика антика\" на Христо Маринов и ансамбъла на Димитър Маринкев. Концертът на австралийския тенор Майкъл Смууд е поклон пред Надя Афеян, а \"Парчета от една разпиляна мозайка\" е посветен на Ирина Щиглич - акомпаняторка на Борис Христов, пианистка и педагожка. \nС филмовата програма \"Джузепе Верди - Реквием\" фестивалът отбелязва 25-годишнината от кончината на Борис Христов. В една вечер ще бъде представен видеозаписът на творбата на Верди с участието на Юлия Винер, Александрина Милчева, Любомир Бодуров и Борис Христов от Копенхаген. \"Далеко от очите\" е концерт на мецосопраното Александра Коцевска и пианиста Глигор Гелебешев - гости от Република Македония, които в контекста на романтична програма изпълняват и свои родни съвременни автори. В синхрон с идеите на фестивала са участията на двама млади художници - Ивон Кючукова с графична изложба \"Равноденствие\" и Борис Симеонов с поредицата \"Рисувам музика\", родена от наблюденията и вълненията му в концертната зала и зад кулисите. Ще проследим и финала на Театралната творческа работилница за педагози, чийто акцент в къщата на Борис Христов е актьорското майсторство на певеца, отношението му към сценичния костюм, сценографията и цялостната артистична изява. \nСлед дълъг гастрол по света и в различни галерии на България изложбата с внушителните акварели и масло на художници от Китай, Канада и Япония \"Истинност, доброта, търпение\" изпълва концертната зала и галерията на музея \"Борис Христов\". \nФестивалът, който продължава до 12 юли,  отделя подобаващо внимание и на най-малките изпълнители - с концерта \"Хоризонти\" пианистката Яна Мезеклиева - ученичка на Доротея Димитрова, се изявяват с палитра от творби на Бах, Карен Танака, Моцарт, Рахманинов и Юрума. А младите пианисти под ръководството на Албена Станчева представят широк спектър от клавирни пристрастия - от предкласиката, класиката и романтизма до автори като Гершуин, Нино Рота, Оскар Питърсън, Карлос Гардел, научи ДУМА от Елена Драгостинова, директорка на музея. \n     \n \t\n", "date": "2018.05.17", "title": "XIV фестивал на изкуствата \"Борис Христов\"    "}
