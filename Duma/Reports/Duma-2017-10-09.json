{"url": "http://duma.bg/node/153911", "text": "Министерският съвет се разграничи от себе си, след като Томислав Дончев порица разпространената на официална бланка на пресслужбата на кабинета позиция на Валери Симеонов. Не може да се допуска ситуация, в която представители на властта воюват с медии, напротив, те трябва да защитават правата и свободите на журналистите си, защото това е обществена ценност, заяви Дончев и допълни, че не може да се извинява от името на другия вицепремиер. \nПреди заседанието на КСНС днес Бойко Борисов заповядал на ГЕРБ да не споменават името на Румен Радев. С говоренето, което сме правили през всичките тези месеци, може би сме засегнали и държавния глава, призна Цветан Цветанов. Той обеща, че ГЕРБ ще изпълнят разпореждането и няма да говорят за него.     \n", "date": "2017.10.09", "title": " Министерският съвет се разграничи от себе си  "}
{"url": "http://duma.bg/node/153899", "text": "Пожарникарите отново излизат на национален протест. Това ще стане в събота - на 14 октомври. Недоволните ще направят шествие от МВР до Министерството на финансите, съобщиха от синдиката \"Огнеборец\". \nПротестът е против неадекватните политики, прилагани от политическото ръководство на МВР, водещи до закриване на районни и участъкови служби за пожарна безопасност и защита на населението. Пожарникарите се обявяват и срещу минималния ръст в бюджета на МВР за 2018 г. и недостатъчното финансиране на пожарната и дирекция \"Национална система 112\" за предстоящата година, както и срещу замразените доходи на служителите в системата. \n    \n", "date": "2017.10.09", "title": "Огнеборците отново излизат на протест"}
{"url": "http://duma.bg/node/153900", "text": "Частно училище и детска градина в София нарушават противопожарната безопасност. Това става ясно от писмен отговор на вътрешния министър Валентин Радев до депутата от \"БСП за България\" Румен Георгиев. Поводът за депутатския въпрос е сигнал на родители, че сградата, в която се помещават частната детска градина и училище, не отговаряла на изискванията за противопожарна безопасност. Става въпрос за Френския лицей \"Виктор Юго\". Затова на 28 септември пожарната е извършила проверка и е дала срок за отстраняване на констатираните нарушения - 30 октомври. \nОт сайта на частната детска градина и училище, разположени на столичния булевард \"Симеоновско шосе\", става ясно, че в тях би трябвало да се обучават 740 деца. Годишните такси за дете възлизат на около 12 000 лв. На интернет страницата на училището и градината е посочено още, че те се ползват със \"закрилата на Френското посолство в София\". \nВътрешният министър Валентин Радев пише до депутата Румен Георгиев, че частното училище и детската градина функционират от 2009 г., като през годините са извършени седем проверки. При една от тях не са установени нарушения на правилата и нормите на противопожарна безопасност. При останалите са връчвани констативни протоколи и разпореждания. Така се е случило и преди десет дни, когато по сигнал пожарната е извършила инспекция на обекта, при която са констатирани нарушения от \"режимен характер\". Оказало се, че част от монтираните евакуационни осветителни тела са с нарушена техническа изправност, част от димоуплътнителните врати, монтирани на стълбищните клетки, са технически изправни, подземният гараж на училището не е оборудван с достатъчен брой нормативно изискващи се уреди за първоначално гасене на пожари, в подземния гараж е установено наличие на складирани горими материали и оборудване. \nМеждувременно депутатите от БСП Дора Янкова и Радослав Стойчев са отправили въпрос към вътрешния министър във връзка със закриването на противопожарни служби в Пампорово и Боровец. Те настояват Валентин Радев да обяви становището на МВР за бъдещето на службите.  \n    \n", "date": "2017.10.09", "title": "Частно училище нарушава противопожарната безопасност"}
{"url": "http://duma.bg/node/153901", "text": "В Националния клуб на БСП продължават вечерите с филмите и книгите на Анжел Вагенщайн, свързани с неговата 95-годишнина. На 11 октомври 2017 г., сряда, от 18 ч. в кинозалата на ул. \"Позитано\" 20 ще бъде показан игралният филм \"Звезди\". \n    \"Звезди\" е коопродукция на ГДР и България, 1959 г. Сценарист Анжел Вагенщайн. Режисьор Конрад Волф/Рангел Вълчанов. Оператор Вернер Бергман. Музика Симеон Пиронков. В ролите: Саша Крушарска, Юрген Фрорип, Ерик Клайн, Стефан Пейчев, Георги Наумов, Иван Кондов, Милка Туйкова, Щилян Кънев, Найчо Петров, Елена Хранова, Лео Конфорти, Григор Вачков, Юрий Яковлев, Ицхак Финци и др. Филмът е отличен със Специалната награда на журито на филмовия фестивал в Кан през 1959 г.; Първа награда и почетен диплом от Единбург (1959); Златно копие на главата на воина от Паленке, Акапулко (1959); Златен медал на Световния фестивал на младежта и студентите, Виена (1959); Първа награда, Лил, (1960); Награда за най-добър филм, Аделаида (1961) и др. \n    \n", "date": "2017.10.09", "title": "ВЕЧЕРИ С ФИЛМИТЕ И КНИГИТЕ НА АНЖЕЛ ВАГЕНЩАЙН"}
{"url": "http://duma.bg/node/153902", "text": "Днес, 9 октомври, депутатът от \"БСП за България\" Донка Симеонова ще се срещне с учители и директори като част от инициативата \"За делника на образованието\", което организира комисията за образование и наука към НС на БСП. Дискусията в Кърджали ще е от 12 часа, а в Хасково от 16,30 часа. Утре, 10 октомври, от 15 до 17 часа, народният представител от \"БСП за България\" Христо Проданов и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86. \n  \n    \n", "date": "2017.10.09", "title": "ПРЕДСТОЯЩО"}
{"url": "http://duma.bg/node/153903", "text": "Има престрелки между отделни политици, които така и не можаха да свикнат, че Румен Радев е президентът на страната, колкото и това да не им се иска. Това заяви вицепрезидентът Илияна Йотова  по повод създалото се напрежение между институциите. Според нея част от тези политици все още не могат да изживеят комплекса, че са загубили лично и персонално тези избори, защото са отговаряли за тях в предизборната кампания. \nЙотова е на мнение, че се налива все повече масло в тоталното недоверие, което гражданите имат към политическата система в страната. Въпреки това тя не смята, че има напрежение между институциите. \"Лично аз не чувствам това напрежение. Работя добре с част от министрите, с които съм свързана по силата на правомощията ми. Не съм убедена, че има война на институциите. Вижте какво става в Испания, но България изобщо не е в тази ситуация\", обясни Илияна Йотова. Все пак тя изрази позицията си, че гражданите не са доволни от институциите и политиците, защото те не решават проблемите им. Според вицепрезидента не може в страна, която 10 години е в ЕС, минималната и средната заплата да са равни на заплатите в страни, които тепърва поемат по европейския път. \nПо повод бъдещия антикорупционен орган Йотова коментира, че трябва да се прецени дали механичното сливане на институции е добрият вариант. \"Идеята да има различни институции е техният взаимен контрол. Когато ги събереш под една шапка, не е ясно как ще функционира този взаимен контрол. Второ, не трябва да се изземат и преплитат дейности. Най-важно е този орган да бъде работещ\", каза вицепрезидентът. Според Йотова санкциите срещу Русия имат повече политическо значение, големите компании са намерили вратички да ги избегнат, страдат единствено малкият и средният бизнес.     \n", "date": "2017.10.09", "title": "Крайно време е някои политици да свикнат, че Румен Радев е държавният глава "}
{"url": "http://duma.bg/node/153904", "text": "Преди днешното заседание на КСНС Бойко Борисов заповядал на ГЕРБ да не споменават името на президента Румен Радев. Това обяви вчера на брифинг зам.-председателят на партията Цветан Цветанов. Премиерът настоя да говорим за нещата, които могат действително да водят до издигане авторитета на институциите и до намаляване на това противопоставяне, което е вредно както за институционалната същност на България и на българските институции, но така също и за бъдещето на страната, обясни Цветанов.  \nНие сме длъжни, въпреки наливането на масло за конфронтация от страна на БСП, да присъстваме и да вземем активно участие в този КСНС, заяви той. Цветанов каза, че Донякъде в говоренето, което сме правили през всичките тези месеци, може би сме засегнали и президента Радев, може би БСП наляха повече масло, за да стои този сблъсък чисто институционално между ПГ на ГЕРБ, президента, защото те възприеха, че една анкетна комисия е точно в тази посока\", оправда се той. \nЦветанов призна, че вчера е разговарял два часа с Борисов и темата за президента Радев е била част от него. \"И понеже има много спекулации в публичното пространство за това, че се бламират решенията на лидера на ГЕРБ, има някакви внушения за евентуален разкол в партията, мога да кажа, че от разговора, който проведохме и стигнахме до това общо заключение, ние ще изпълним това, което премиерът разпореди на членовете на Изпълнителната комисия. И смятам, че това е в интерес на държавата. Ние няма да си позволим да говорим за президентската институция\", обеща Цветанов.     \n", "date": "2017.10.09", "title": "Преди КСНС Борисов заповядал да не се споменава името на президента"}
{"url": "http://duma.bg/node/153905", "text": "Депутатът от ГЕРБ Снежана Дукова продължава да мълчи гузно за скандалното назначение на сина си Илиян Дуков за член на Съвета на директорите в \"Булгаргаз\". За поредната  шуробаджанащина на управляващите алармираха от БСП на брифинг в събота. Тогава от пресцентъра на ГЕРБ обявиха, че Дукова не може да бъде открита за коментар.  \nДали роднински и партийни връзки не стоят зад проблеми, които са свързани с приватизацията на единственото печелившо държавно дружество в енергетиката, попита депутатът от \"БСП за България\" Таско Ерменков. Той представи схема на роднинските връзки между \"Булгартрансгаз\", \"Булгаргаз\", Столичната община и КЗК.  \n\"Шефът на КЗК Юлия Ненкова, която е бивш зам.-кмет на Столичната община, е наследена от Ралица Стоянова, сестра на Стоян Стоянов, който е началник \"Правен отдел\" в КЗК. В същото време Георгица Стоянова, член на комисията, е съпруга на Владимир Малинов, който е началник \"Правен отдел\" на \"Булгартрансгаз\". Дали тази връзка не е причина за процедура на ЕК срещу България по делото \"Булгартрансгаз\", в която ЕК настоява той да бъде приватизиран, запита Ерменков.  \nОт БСП дават една седмица на премиера да събере Изпълнителната комисия на ГЕРБ, нещо като Светия конклав, за да реши кадровите проблеми. Ерменков обяви, че в БСП са получени вече над 100 сигнала от всички областни и общински градове за скандални роднински назначения. \"Имаме цялата информация за схеми, за хранилки в общински и държавни предприятия. Крайно време е да се сложи край на този октопод \"шуробаджанашките схеми\", с които се крадат пари\", категоричен е Ерменков. Той припомни, че всичко започна от Хасково, премина през Габрово и \"запали\" газовото дружество \"Булгартрансгаз\". Според Ерменков освен закони, в държавата има и морал. \"Не сме против роднини да работят, а против това да бъдат назначавани, като се заобикалят законовите изисквания. Те трябва да вършат и работата, за която са назначени, а не да бъдат използвани за консумиране на държавната баница\", категоричен е Ерменков. \n\"ГЕРБ посочват Брегово като порочна схема. Как можеш да сравниш длъжността на човек, който кара покойници цял месец за 300 лв, с човек, който отива на едно заседание в Борда на директорите и получа 5-цифрена сума?\", обърна се към управляващите Петър Витанов. Според него трябва да се направи разграничение. По повод обвиненията за Каварна той обясни, че там има спечелен конкурс. \nГеорги Свиленски:  ГЕРБ вече има нов лидер - този на парламентарната им група \"ГЕРБ вече си има нов лидер, този на парламентарната им група. Не е ли редно премиерът Борисов да поиска вот на доверие от парламента, за да види колко народни представители стоят зад него\", попита Георги Свиленски. Депутатът от БСП заяви, че след гласуването за Делян Добрев депутатът от БСП \"отписа\" подкрепата на 95 члена на ПГ на ГЕРБ. \"Този човек дали мисли, че си владее групата? Дали мисли, че ще събере 121 гласа да го подкрепят? След всичките тези сигнали, които излизат и които пристигат от цяла България, един министър-председател, който твърди, че може да управлява, че иска да управлява, че има доверието на България, би трябвало да поиска вот на доверие от българския парламент\", подчерта Свиленски.     \n", "date": "2017.10.09", "title": " Снежана Дукова гузно мълчи за сина си в \"Булгаргаз\"  "}
{"url": "http://duma.bg/node/153907", "text": "В Павликени празнуваха \"златни\" и \"диамантени\" сватби, съобщиха от общинската администрация. Традиционното отбелязване на кръглите годишнини на дълготрайните бракове е инициатива на кмета инж. Емануил Манолов. \nЦелта е да се даде положителен пример на младите хора и да ознаменува запазването на християнските ценности и брака като основа на българското общество, заяви в приветствието си към възрастните хора той. Монолов припомни, че когато е спечелил управлението на града, е поел ангажимент да работи за това всички хора да имат спокойствие, сигурност и справедливост. \n„Шест години по-късно съм сигурен, че в Павликени се дава равен шанс на всички, които искат да се образоват, да работят, да се развиват, да отглеждат децата си или да се радват на достойни старини. Осигурихме и достъп до социалните системи образование, здравеопазване, социални грижи“, подчерта кметът. \nМанолов сам ръководи ритуала по преподписването на гражданските бракове. В церемонията са участвали 38 семейства, които са се бракосъчетали преди 50 години, две семейства с шейсетгодишен съвместен живот и едно семейство, сключило брак през 1952 година. Двойките са се врекли във вярност отново и са положили подписите си на специално изработени за годишнините брачни свидетелства. За празника общинската администрация е организирала тържество, а съпрузите са получили паметни плакети, като подарък от общината.     \n", "date": "2017.10.09", "title": "В Павликени празнуваха \"златни\" и \"диамантени\" сватби"}
{"url": "http://duma.bg/node/153908", "text": "Младежките структури на БСП в област Пазарджик ще залесят дръвчета край паметник в района на Ракитово. По този начин те показват своята активна гражданска позиция против изсичането на горски площи в общината. Акцията е и в подкрепа на националната кампания по възстановяване на войнишките паметници в страната, провеждана от младежите на БСП. Заедно с това социалистите ще използват алтернативен начин за придвижване между градовете Септември и Ракитово чрез местната теснолинейка, която е туристическа атракция. \n\"Ценим историята си и ще се борим заедно за опазване и популяризиране на теснолинейката. Тя е национално богатство, завещано от дедите ни. Теснолинейката съществува вече 91 години, а идеята за нея датира от над 100 години. В ръцете на нас, младите, е съдбата на това чудо на колела! По този начин се надяваме да възвърнем интереса към нея и това да помогне за развиване на местния туризъм\", обясняват младите социалисти. \nЗа доброволческата кампания те спечелиха проект, който ще бъде финансиран от Фонда за инициативи на Националния съвет на БСП. За участие в кампанията са привлечени и членове от граждански организации и от ПК \"Екогласност\", от и Национално движение \"Русофили\". Проектът предвижда и обучение на младите хора по темите \"Предизборни кампании\" и \"Публично поведение“.   \n", "date": "2017.10.09", "title": "Млади социалисти облагородяват паметник в Пазарджик"}
{"url": "http://duma.bg/node/153909", "text": "Малко над 300 000 лв. излизат устните и писмените преводи за нуждата на НС за 24 месеца, или по 150 000 лв. на година. Това се разбира от процедура - публично състезание, която администрацията на парламента е открила в петък. \nЕдно от условията, които преводачите, които ще извършват устните преводи, трябва да спазват, е да пазят в тайна информация, станала известна по време на превода. За целта след всеки превод, тук или в чужбина, преводачите ще трябва да подписват декларация за конфиденциалност. \nКандидатите трябва да имат поне петгодишен професионален опит в областта. Услугите, от които Народното събрание има нужда, са преводи от и на английски, френски, немски, испански, полски, чешки, румънски, турски, арабски, иврит, китайски, японски, хинди и др. \n    \n", "date": "2017.10.09", "title": "Депутатите си търсят преводачи за 150 000 лв. на година"}
{"url": "http://duma.bg/node/153896", "text": "Министърът на културата Боил Банов връчи на скулптора Крум Дамянов най-високото отличие на Министерството на културата - \"Златен век\" с огърлие, информират от МК. Това се случи по време на официалното откриване на юбилейната изложба на видния скулптор в столичната галерия \"Райко Алексиев\". За автора говори проф. Валентин Старчев. Творбите на Крум Дамянов поставят множество въпроси, а изложба с въпроси е изложба-явление - така професорът обобщи експозицията по повод 80-ия юбилей на именития художник, която съвпадна и с 80-ия юбилей на галерията. Под бурните аплодисменти на препълнената с колеги, приятели и почитатели галерия \"Райко Алексиев\" акад. Дамянов сподели, че не си е подготвил специално слово за вечерта, но благодари на всички, които са го уважили, и изрази надежда изложбата да им хареса. \nСнимка Министерство на културата     \n", "date": "2017.10.09", "title": " Скулпторът акад. Крум Дамянов получи \"Златен век\""}
