{"url": "https://duma.bg/angelkova-obvini-simeonov-za-otliv-na-turisti-n185884", "text": "Има отлив между 30 и 40% на ранните записвания за почивка в България за тази година от младежите на възраст до 25 години, каза по Нова телевизия министърът на туризма Николина Ангелкова. Така тя отговори на въпрос дали това е в резултат на акциите на бившия вицепремиер Валери Симеонов срещу шума по морето миналото лято. После тя обясни, че всъщност не можело да се каже каква е причината, но такива били фактите. Всеки скандал обаче оказвал влияние върху туриста. По нейните думи ние сме били длъжни да се съобразяваме с всяко нещо и да пазим имиджа на дестинацията. През миналата година тя и Симеонов на няколко пъти стигаха до спорове през медиите, като имаше и обвинения в лобизъм.  Министърът призна, че има отлив от ранните записвания и на туристите от Русия, който е между 10 и 15%. Министерството обаче било набелязало мерки за насочване на вниманието към България. Ангелкова обаче не отговори на въпроса колко от номинираните за \"Оскар\" ще станат посланици на българския туризъм, с каквито мотиви тя се появи на наградите преди години. Коментирайки скандалите със строежите по морето тази зима, Ангелкова посочи, че това е неприятно, но почти нищо не може да се направи, защото ставало дума за заварени обекти, получили зелена светлина преди 2008 г., когато е приет Законът за черноморското крайбрежие. Най-сериозен отзвук предизвикаха строежите край къмпинг \"Арапя\" и местността Алепу, които временно бяха спрени след проверка на Дирекцията за национален строителен контрол. Ставало и въпрос за строежи в частни имоти, а когато законът е спазен, нямало как да се спре строителството. Ангелкова обеща по-подробна информация, като получи поисканите от общините по морето данни за издаваните разрешителните за строеж през годините в зони А и Б по закона. 17,6 на сто по-малко са били пътуванията на нашенци у нас и в чужбина през последното тримесечие на 2018 г. спрямо същия период на предходната година. За този период общо са пътували 1 млн. и 95,4 хил. български граждани. Това показват данните на НСИ. Преобладаващата част от тях - 84,1%, са пътували само в рамките на нашата страната, 14,5% - само в чужбина, докато 1,4% са пътували както в страната, така и зад граница.  Най-голям дял от разходите на пътувалите в страната са били за храна - 38,9%, докато в чужбина са разходите за транспорт - 41,9%. Средният разход при пътуване с един човек лична цел на възраст 15 и повече години е 161,57 лева в страната и 515,11 лева в чужбина. Същевременно разходите на човек за професионално пътуване са средно 154, 92 лева в страната и 1192,41 лева в чужбина.", "date": "2019.02.21", "title": " Ангелкова обвини Симеонов за отлив на туристи "}
{"url": "https://duma.bg/kuba-nepobedima-sotsialna-i-solidarna-n185864", "text": "Тази година Куба навлезе в седмото десетилетие на революцията. Бурните събития през януари 1959 г. развълнуваха човечеството, промениха съдбата не само на Куба, която въодушеви милиони хора на планетата с идеите на свободата, справедливостта, човешкото достойнство и солидарността, доказва, че е постижимо народ, който има воля да отстоява своята независимост и права, да бъде свободен и да съхрани социализма и своите традиционни ценности. Дори когато територията на страната е 11 хил. кв. км и населението й наброява 11 млн., а разстоянието до САЩ е само 90 мили. Днес, по примера на Куба, събитията във Венецуела очертават величието и високата цена на борбата за свобода, справедливост и независимост. Кубинската революция е продължение на националноосвободителното движение, на идеите  на националния герой на Куба, на апостола и идеолога на кубинската свобода и независимост - Хосе Марти. Революцията в Куба се подготвя и извършва срещу диктатурата на Батиста, срещу крещящата социална и национална несправедливост, наложена от американските монополи и техните местни сателити. В края на петдесетте години господарите от САЩ на приказния по красота остров Куба, успяват да го превърнат в казино и бордей за американските бизнесмени и неясни структури. Чудовищни са безработицата, нищетата, гладът, неграмотността и унижението на кубинците. По това време страната е в пълна зависимост от вноса на храни и на всичко необходимо за човешкото битие, притисната от произвол и безправие. На този фон американският капитал е проникнал във всички сфери на икономиката и всекидневното съществуване на прекрасния остров.   До 1959 г. Куба е в групата на страните от Латинска Америка, за които по това време съществува теорията за фатализма. Според нейните идеолози тези държави, поради \"географската близост със САЩ\" трябва да зависят от могъщия си съсед. По това време северноамериканските монополи  контролират в Куба 90% от телеграфната и електрическата мрежа, 90% от дървообработващата промишленост, 80% от услугите, 50% от железопътния транспорт, 30% от обработваемата земя, 25% от банковите депозити, 10% от нефтопреработващата промишленост. Фидел Кастро е личността, революционерът, идеологът, който обосновава стратегията на Кубинската революция, поема отговорността за подготовката и осъществяването й с младите хора, възмутени от произвола и крайната нужда при всенародната подкрепа. На няколко десетки мили от САЩ, Фидел Кастро организира въстание под лозунгите за свобода, равенство, справедливост, когато вече е натрупал революционен опит, слава, вяра, авторитет, уважение и обич сред сънародниците си. В края на 1958 г. въстаническата армия води успешни битки с правителствените войски и вече има решителен превес в борбата срещу диктатурата на Батиста. Така се стига до падането на режима на 1 януари 1959 г. Още в първите години след революцията в Куба успешно е проведена национализация и аграрна реформа (всички желаещи получават обработваема земя), реализирани са значими проекти в областта на енергетиката, металургията, производството на строителни материали, преработката на захарна тръстика; в селските райони започва благоустрояването им и превръщането им в селища от градски тип. Провъзгласено е расовото и етническо равноправие; въведено е безплатно училищно образование за всички деца и е разширена системата на висшето образование; безплатно е и здравеопазването за всички; предприемат се мерки за ликвидиране на безработицата... С предприетите от новата патриотична власт мерки Кубинската революция придобива социалистически характер. По думите на свидетели - чужденци от това време: \"През 60-те години Куба дишаше щастливо, и това се виждаше и сияеше навсякъде.\"  През всичките тези шест десетилетия и до днес, Куба живее в обстановката на жестока и с времето все по-затягаща се икономическа блокада от страна на САЩ с аргумента, че \"малкият остров Куба е заплаха за сигурността на САЩ и света\". Блокадата причинява на страната загуба за 1,9 трилиона долара. Най-големи са трудностите и проблемите за Куба след 1989 г., след рухването на СССР и световната социалистическа система.Тогава враговете на Куба и на социализма са в очакване, че всеки миг социалното общество в Куба ще се разпадне. Но разочарованието им е пълно - кубинското ръководство мобилизира всички сили и възможности на държавата, за да се съхранят най-съществените постижения на кубинското общество от времето на Революцията. В условията на пълен дефицит на всички ресурси, на електричество, горива, на храна и елементарни продукти, благодарение на най-прецизните форми и методи на работа на кубинското ръководство през този \"особен период\" за Куба се запазват моралът и културата на обществото, кадровият потенциал, високите стандарти на медицината и образованието.  Повече от 99% от децата са обхванати в училище - от предучилищна възраст до 12 клас. Дори и в най-тежкото време в тези години (в продължение на две десетилетия до 2012 г.), Куба продължава да приема на лечение и да извършва скъпоструващите операции по присаждане на костен мозък на хиляди деца, пострадали  от аварията в Чернобил в курортното градче Тарара. В анализа и списъка на ООН за развитието на човешкия потенциал, днес Куба е сред страните с висок индекс на човешкия потенциал - на 64 място от 189 страни в света. В тези трудни години кубинското ръководство и  Фидел Кастро сериозно изучават опита на братските довчера социалистически страни в уникалния преход от социализъм към капитализъм и разсъждава над опасностите от \"потребителския комунизъм\" в съревнованието с \"обществото на потреблението\". Фидел Кастро е категоричен, че Отечеството му трябва да съхрани своите идеи и ценности, усещането за справедливост и солидарност, чувството, че не си забравен, пренебрегнат и презрян от управляващите, работодателите и държавата, придържането към максимално равенство в обществото. Сплотеността в преодоляването на трудностите несъмнено помага на кубинците да понесат всички трудности, да запазят националното си достойнство. До края на живота си Фидел Кастро е убеден в правилността на социалистическия избор за Куба. За него \"обществото на потреблението\", заляло света, е нещо временно и преходно и е едно от най-зловещите изобретения на съвременния капитализъм, защото неолибералната глобализация е безпомощна в областта на идеите и етиката, където \"предстои и главната битка на нашето време\". За него най-ценното, благодатното и полезното качество в тези условия е притежаването на знания и култура, тъй като \"моралните стимули и ценности могат да променят и тласнат света напред\", без да се пренебрегва удовлетворяването на материалните потребности. За кубинската държава в тези десетилетия главното е увеличаването на \"инвестициите в човека\", разширяването на възможностите за участие в дейности, които носят духовно удовлетворение. Това е важна страна от опита на кубинската революция, която предложи алтернативен на глобалисткия път на развитие и успява въпреки всичко да отстои своите завоевания, да спести на народа си унижението от брутално отнетите права и човешки възможности от самодоволните и алчни новобогаташи, ужаса от унищожението на държавността, от чуждата зависимост и националното предателство. Тези постижения несъмнено даряват и зареждат народа на Венецуела и на другите страни в Латинска Америка и в света със силата и надеждата за по-добро бъдеще. През април т.г. Куба предстои да приеме с референдум новата си конституция, с която в новото време да потвърди социалистическия си път.   Преди години в. \"Таймс\" писа: \"Мнозина кубинци се страхуват, че ще стане връщане в 1959 г... ...Кубинският народ има три преимущества, които позволяват да се построи бъдещето: системата на образованието и здравеопазването и гордостта от културата, която може да се види в процъфтяващите изкуства и музика.\" А ние изпитваме години вече жестока потребност от точно тези преимущества!     ", "date": "2019.02.21", "title": " Куба - непобедима, социална и солидарна"}
{"url": "https://duma.bg/yunker-orban-ne-prinadlezhi-kam-enp-n185873", "text": "Унгарският премиер Витор Орбан и неговата партия \"Фидес\" не принадлежат към Европейската народна партия. Трябва да я напуснат. Това заяви председателят на Европейската комисия Жан-Клод Юнкер, цитиран от Polltico. Той направи изявлението в Щутгарт, Германия. По думите му тази партия не представлява християнските демократични ценности. Юнкер е убеден, че водещият кандидат на ЕНП на изборите за Европейски парламент Манфред Вебер ще се запита дали има нужда от гласа на такава партия. Припомняме, че по-рано Унгария и Брюксел за пореден път размениха остри реплики. Европейската комисия обвини правителството на премиера Виктор Орбан в разпространение на \"шокираща\" и \"нелепа конспиративна теория\", след като Унгария започна кампания срещу председателя на Комисията Жан-Клод Юнкер. Откривайки нов фронт срещу Брюксел няколко месеца преди европейските избори, Будапеща обвинява унгарско-американския милиардер Джордж Сорос и Юнкер в подкрепа на незаконната миграция, но от Брюксел заявиха, че това е \"фалшива новина\". Според фейсбук страницата на унгарското правителство медийната кампания, която е платена с пари на данъкоплатците, ще включва билборди със снимките на Сорос и Юнкер, който се усмихва, като над тях ще пише \"Ти имаш правото да знаеш какво подготвя Брюксел\". \"Те искат да въведат задължителна квота за настаняване, да отслабят правата на държавите-членки да защитават границите си и да улеснят имиграцията с мигрантска виза\", продължава в съобщението. Юнкер и Орбан отдавна са в обтегнати отношения. През 2014 г. Орбан и тогавашният британски премиер Дейвид Камерън безуспешно се опитаха да блокират кандидатурата на Юнкер за председател на Европейската комисия. Веднъж Юнкер се пошегува по време на среща с Орбан и го посрещна с думите: \"Здравей, диктаторе\". Унгария и Брюксел влязоха в сблъсък за задължителните мигрантски квоти. Будапеща отказва да приеме бежанци. Европейската комисия се закани да вземе мерки срещу Полша, пише в същото време Евронюз. Заместник-председателят на комисията Франс Тимерманс каза, че няма да бъде позволено на правителството на Полша да оказва натиск върху съдии в страната. Тимерманс, който е отговорен за наблюдението дали страните от ЕС спазват върховенството на закона, реагира на новина от Полша, че правителството е искало обяснения от съдии, които се консултирали със Съда на Европейския съюз в Люксембург, дали промените в законите на Полша, които искат политиците, не противоречат на правилата на ЕС. \"Всеки полски съдия е и европейски съдия. Никой няма право да му пречи да направи такава консултация\", каза Тимерманс на среща на министри в Брюксел. \"Ако съдии са подложени на дисциплинарни мерки, защото са питали в Люксембург, комисията ще се намеси\", казва още Франс Тимерманс. В момента срещу Полша тече процедура, започната от Европейската комисия, за неспазване на върховенството на закона. Подобна процедура не е водена срещу нито една страна от ЕС. Резултатът от нея може да бъде отнемане на правото на глас на Полша в Европейския съюз.", "date": "2019.02.21", "title": " Юнкер: Орбан не принадлежи към ЕНП"}
{"url": "https://duma.bg/stalin-ni-vaorazhava-zalivayki-se-ot-smyah-n185866", "text": "В навечерието на 23 февруари, Деня на защитника на отечеството в Русия, наследник на Деня на Съветската армия, има още какво да научим за онова, което СССР прави за България и което й дава безвъзмездно след Втората световна война. Особено държавните ни слънчогледови глави, които днес послушно следват всяка евроатлантическа заповед... Най-добре въоръжената си армия България създава след 1947 г. с помощта на Съветския съюз и въпреки ограниченията, които Мирният договор ни налага като на победена държава. И тогава, както след Първата световна война, Турция, Гърция и Югославия са настръхнали срещу нас, въоръжени са от американците и британците до зъби. Сега всичко е зорлем забравено, но тогава, в края на 40-те и началото на 50-те години, са стотици случаите, когато въоръжени банди (сега ги наричат борци за свобода), добре обучени в американските центрове в Гърция, пресичат едва оцелялата ни държавна граница, за да окажели \"помощ при идването на английските и американските войски в България.\" Десетки са загиналите ни граничари. Най-трагична е съдбата на отец Димитър Господинов Киров - бандитска група го отвлича през 1949 г. в Гърция и връща отрязаната му глава, която слага върху Михал чешма до Ивайловград.  Българска военна делегация, водена от ген. Иван Кинов (1893-1967), зам.-министър на Министерството на войната, пристига в Москва през 1947 г., за да преговаря със съветското ръководство за въоръжаването на новата българска народна армия. Представител на военноморските ни сили е неговият командир капитан I ранг Кирил Халачев (1900-1972). Случилото се в Кремъл той скрива дълбоко в паметта си и не го споделя с никого, защото Сталин е предупредил взетите решения да се запазят в дълбока тайна. Едва малко преди смъртта си Халачев разказва пред микрофон какво се е случило. Това са напълно неизвестни, изключително важни, макар и комични на моменти, страници от нашата нова история, които адмирал Иван Добрев описва накратко в мемоарната си книга \"Смяна на вахтите\". Изповедта на кап. Халачев днес се публикува за първи път с неизбежни съкращения.  Споменът ни e предоставен от адмирал Иван Добрев, от личния му архив (препис, оригиналът е предаден във Военноморския музей във Варна). Москва 1947  ЕВ 5.30 кацаме на централното Московско летище... Др. Георги Димитров ни посрещна в двора на вилата си и ни настани на една малка веранда. Разговорът ни беше кратък и делови. Бай Георги ни разпита за състоянието на кадрите, с които разполагаме, за това какво трябва да се направи, за да станат нашите армия и флот съвременни и отговарящи на нашите възможности и задачи. Уточнихме се още веднъж за границите на нашите искания и бай Георги ни пое лично в своята кола, за да ни заведе при съветския министър на народната отбрана др. маршал Булганин. Булганин ни прие веднага в своя кабинет, където се бяха събрали началник щаба на С{ъветската}армия генерал Антонов, началник танковите войски генерал Савин, адмиралът на флотата Юмишев и други. Представяме се, както му е редът, насядаме около голяма маса и, след като Булганин ни подава цигари, започва веднага делови разговор. Булганин слуша най-внимателно, задава въпроси, уточнява и записва. След Кинов дават думата и на мене и аз излагам уточнените вече с Кинов и др. Димитров наши флотски претенции. Димитров каза: \"Голяма война днес и в близко бъдеще е невъзможна, но малките войни съвсем не са изключени, ето защо, продължава той, ние трябва да сме готови да пресечем опитите на Турция и Гърция да ни провокират. Техните провокации по границите ни стават все по-чести и се сгъстяват и могат да приемат формата на едно внезапно нападение. Ние сме длъжни да го отблъснем още в неговото начало, за да не се стига до усложнения и намеси\". ...Когато става дума за темповете на това ново изграждане, някой спомена 5-6 години, но Димитров живо възрази и определи само 2-3! В края Булганин заяви, че ще докладва за всичко това на правителството и след това всичко ще трябва да се оформи в надлежен порядък. ...Но работите се развиха така, както въобще не съм могъл нито да предполагам, нито даже и да мечтая. Още преди назначения час, в 20.30 часа дойде нашият посланик др. Найден Найденов с колата на др. Димитров, слезе от колата, каза ни \"Довиждане\" и без никакви обяснения си отиде. Качихме се в колата и питаме шофьора, но той ни каза само, че отиваме \"Здесь недалеко\" (тук недалече)... Колата ни поведе по нощните московски улици, всички в колата мълчаха и аз се губех в догадки, като не смеех да попитам къде отиваме. Скоро обаче се оказахме пред Никитинската врата на Кремъл. Тук ни спряха, но изглежда охраната беше предупредена, защото щом телохранителят на Димитров си показа главата от прозорчето на колата и каза: \"Георги Михалич\" - вратите се отвориха и хората от охраната се изпънаха, отдавайки чест на др. Димитров. ...Димитров ни поведе и ни заведе в една зала на втория етаж на зданието. В залата влезе Вишински, станахме и му се представихме, но докато трая това представяне, ниският генерал, който беше излезъл нанякъде, влезе и ни покани да влезем в друга една зала, където бяха насядали около една грамадна маса членовете на правителството. Между тях разпознах Маленков, Берия, Вишински, Зверев и някои други, които не можах да разпозная. Тук бяха и нашите стари познайници Булганин, Антонов, Василевски. Но освен тях имаше десетина военни, които стояха прави до предната страна на масата. Димитров отиде и седна на специално отредено за него място, където беше поставен само един стол. Започна ръкуване и представяне, но в това време в дъното на залата, където беше потънало в полумрак, се отвори една врата и се показа сам Сталин. Сталин видя Димитров, приближи се до него и се ръкува, в това време Кинов излезе напред и му се представи, както повелява уставът, след Кинов пристъпих и аз. Сталин изслуша внимателно рапортите ни с Кинов и се ръкува с нас, след което пристъпи към масата. Той нямаше никакъв стол и през всичкото време на срещата Сталин не седна. Докато рапортувах и се ръкувах със Сталин, аз го разглеждах внимателно и се уплаших от неговия отпаднал и болезнен вид - беше слаб, сив, тъмен, малко по-нисък от мен и ми изглеждаше в сивите си дочени дрешки, приличащи на някаква болнична пижама. Неволно възкликнах в себе си: \"О, той старикът е свършил вече!\".  Но Сталин само след миг ме опроверга. Веднага, след като прие нашия рапорт, той отиде на своето място до масата и каза: \"Ну, начинаем, кто будет докладывать? (е, започваме, кой ще докладва - преводът от руски е на редактора). Сега вече, когато Сталин беше влязъл в работа, той се беше променил, или по-скоро беше станал истинският Сталин - човек бодър, изпълнен с жизнени сили, блестящ и динамичен. Булганин докладва с няколко думи същината на работата. След това Сталин поиска сведения за личния състав на нашата армия, за това, което имаме, и за ограниченията на мирния договор. Кинов и след него аз дадохме исканите сведения. Започна подробно разглеждане на програмата, която бяхме изработили с Булганин. Утвърдено беше превъоръжаването на съществуващите наши дивизии и създаването на нови. Ние се бяхме спрели на създаването на танкова бригада и когато стана дума за нея, Сталин се противопостави решително, като заяви, че ние трябва да имаме танкова дивизия: \"Бригадата е тежка, но много маневрена формация, защото няма свой самостоятелен тил, а дивизията е силен юмрук, мощен, маневрен и самостоятелен -  има си свой тил, свое командване и свое хозяйство. (стопанство).  Димитров кимна с глава и Сталин отсече: \"Будет дивизия\" (ще бъде дивизия). Не зная защо, когато се разглеждаха отделните наши искания, някои от военните искаха да внасят корекции в наша вреда, но в тези случаи се намесваха и Жданов, и Маленков, и най-вече Берия, а Сталин слушаше внимателно и едните, и другите, а понякога отправяше въпрос към Кинов или към мен и обикновено отсичаше: \"Ладно, дадим\" (добре, ще дадем). Такъв беше случаят с влекачите, камионите и особено полутонките, количеството на които, кой знае защо, бе силно оспорено от заинтересованите генерали, завърза се спор между нас с Кинов и съветските генерали, при който Берия ме попита: \"В чем дело? (за какво става въпрос). Обясних му, че исканите от нас полутонки камиони са за бързо придвижване на войски по планинските гранични полоси и казах накрая: \"Если вспыхнет что-нибудь на границе, волами поедем?\" (ако избухне нещо на границата, с волове ли ще се движим).  Сталин, който внимателно се вслушваше в думите на генералите, се обърна към тях\": \"Е, просчитайте, просчитайте!\" (пресметнете, пресметнете). Пресметнаха на листче хартия, дадоха му го, той погледна и отсече: \"Пусть! Дадим конечно\". (Нека! Ще ги дадем, разбира се). Въпросът се приключи. Когато стана дума за следването на нашите хора в съветските военни академии, Сталин се обърна към нас и попита: \"А защо трябва да идват вашите хора да учат тук, нямате ли си ваши школи и академии?\". Приемайки нашите обяснения, Сталин все пак забеляза: \"Пускай приходят, мы люди не чужие, но надо понять, что свое надо, свое. Потому что свое лучше будет учиться. (нека идват, ние не сме си чужди хора, но трябва да се разбере, че трябва и свое, защото своето ще се учи по-добре). Сталин не спря на това, а продължи: \"Трябва да си създадете свои собствени учебни заведения, свои собствени кадри. Има кадри, има държава! - каза той, - Вие трябва да имате своя собствена държава, а без кадри, без въоръжение, без опит, това не може да бъде - свои хора, свои кадри - възпитавайте, създавайте, колкото по-скоро, толкова по-добре. Стъпете на свои собствени нозе. Ние ще ви помагаме, но никой не може да ви помогне, освен самите вие!\". При обсъждането на въпроса за нашата брегова охрана ние разгънахме на масата голяма карта на цялото Черно море и аз посочих на Юмашов местата на съществуващите наши стари брегови артилерийски батареи. Сталин не се сдържа на мястото си, а заобиколи и дойде да ги види лично. Разбрахме се, че това, което имахме, е не само остаряло, но и недостатъчно, и се реши да инсталираме и повече, и съвършено модерни, мощни брегови батареи... Когато стигнахме до мястото на нашата Главна морска база, между мен и Юмашов се яви остро различие. Верен на своята мечта да изтегля нашия военен флот от акваторията на варненското пристанище, което според мен трябваше да се отстъпи изцяло на търговския флот, предложих да се построи нова Военноморска база на южния край на Бургаския залив, в местността Атлиман. Юмашов намери това място за много близко до Турция и затова изложено на удари. От своя страна, аз отстоявах енергично своето предложение.  Сталин, който слушаше нашия спор внимателно, прескочи втори път при нас и като ни разбута, тласкайки с лакти Юмашов и мене, се надвеси над разстланата карта и ми каза: \"Покажи, покажи!\" Показах му на картата Варна и предполагаемото място на бъдещата база при Атлиман и той, като измери разстоянията от Варна, Севастопол и Атлиман до Цариград, каза: \"Во всяком случае меньше, чем от Севастополя до Константинополя - надо посмотреть ближе, пошлем комиссию\" (във всички случаи е по-малко, отколкото от Севастопол до Константинопол, трябва да погледнем отблизо, ще пратим комисия). Изглежда, че моето свободно държание и активно участие в разискванията направиха впечатление на Сталин и той поиска да ме постави в затруднение, за да се посмеем за моя сметка, защото трябва да кажа, че Сталин водеше разискванията не само умело, но и извънредно духовито. Той обичаше да се смее и сам довеждаше нещата до весел, безобиден смях. Та в един момент, когато се реши по негово лично указание да ни се даде полк \"Г.К.\", Есминец, в този момент Сталин реши, че е време да се даде разрядка (отпускане) на напрежението във водените разговори и се отправи към мене с приятелски провокационни въпроси: \"Ну, а чем будешь бороться, если в Черное море войдет \"Мисури\"?\" (а с какво ще се бориш, ако в Черно море влезе \"Мисури\"). Без да се смущавам и губя минута, отговорих начаса: \"А вы дадите нам торпедную авиацию и подлодки\" (вие ще ни дадете торпедна авиация и подводници). Сталин веднага подхвана: \"А какая авиация?\" \"А это вы лучше знаете (това вие по-добре го знаете) - беше моят бърз отговор. Сталин се обърна към всички и, като се смееше, каза: \"Дадим им \"Бостон\", а потом обвиним американцев, что вооружают болгар\". (ще им дадем \"Бостън\", а после ще обвиним американците, че въоръжават българите). Но след като се посмя за момент, продължи със сериозен тон: \"Дадим, конечно, свои отечественные \"Ту-2\". (ще дадем, разбира се, наши отечествени Ту-2). И отново се обърна към мене: \"А сколько подлодок тебе нужно?\" (колко подводници ти трябват). Позамислих се за момент - да искам много, ще дадат, но как ще се справим с тях и реших: \"на первое время хватит нам три\" (на първо време ще ни стигнат три). Тука Сталин реши да ме хване и, като покашляше и пълнеше лулата си, хвърли към мене лукав поглед и подхвърли: \"Зачем так мало?\" (защо тъй малко). Обясних, че ние нямаме още съответна обстановка, а най-вече обучени кадри и докато създадем нужните ни кадри и обучим екипажи, три са напълно достатъчни. Сталин погледна към другите, като да ги вика за свидетели как ще ме постави в шише, и ме попита строго: \"А как же вы по первой получаете такое оружие, у вас были союзники, они вам не дали?\" (как така вие за пръв път получавате такова оръжие, имахте съюзници, те не ви ли дадоха). Той правеше намек за германските съюзници на нашите фашисти, искаше да види как ще се измъкна от поставения ми капан. Схванах веднага номера и като извърнах глава настрани и се намусих, отговорих в неговия тон и почти с неговия акцент: \"Они не были нам союзники, они были фашистам союзники!\" (те не бяха на нас съюзници, те бяха на фашистите съюзници). Излизаше, че аз се обиждам и сърдя от въпроса на Сталин, а той беше в момента в отлично весело настроение, моят отговор не само че му допадна, но го и развесели още повече и той започна гръмко и весело да се смее, който смях бе подхванат и от другите. (На другия ден, като отидохме с Кинов да се прощаваме с др. Г. Димитров в \"Боровики\", където Димитров ни посрещна с доволна и весела усмивка, разбрах, че съм усетил вярно психологическия момент и, че съм реагирал удачно и вярно. Засмях се и аз и го запитах: \"Какво има?\" А Димитров отговори: \"Пита откъде имате този командир? Казах му, казах му що за чешит си!\" - и продължи да се смее още по-весело...) Засегнахме въпроса за ограниченията във въоръжаването, наложени от Мирния договор, но Сталин каза, че ние можем да базираме нашите \"ТК\" и нашите подводници в Одеса или Севастопол и във Варна могат да се базират съветски подводници - така че тези ограничения не са непреодолими. Още веднъж Сталин показа разположението си и любовта си към нас, българите, а заедно с това прояви своя дипломатически похват към въпросите, когато именно стана дума за цената на всичкото това въоръжение. Зверев - министърът на финансите на Съветския съюз, обяви ориентировъчната цифра - Сталин каза: \"Е, дадим 10 лет на разсрочку, а начнем с 56-го года!\" (ще дадем 10 години за разсрочване, а ще започнем от 56-та година). Зверев не се стърпя и попита как да се разбира това, уж 10 години разсрочка, а започвайки от 56-а г., то се получава повече от 15. Сталин се обърна към него и му обясни: \"А бывает в жизни, что то было 15\" (случва се в живота и 15 да бъдат).\"Бывает\" (случва се), - каза Зверев. \"А вот и это такой случай сейчас!\" (ето и сега е такъв случай). И като се смееше на своята диалектика, той прибави: \"А тогда еще увидим\" (а след това пак ще видим).  В края на краищата всички наши въпроси бяха изчерпани.  Нашият бай Георги остана там на мястото си, а ние с Кинов, използвайки неговата кола, си отидохме зашеметени и доволни в хотела. Съмваше се, но макар че не бях спал цялата тази нощ, не можеше и дума да става за спане и аз не се и опитах да лягам, а направо взех и нахвърлях в един блокнот това, което бях преживял тази паметна нощ, която никога не щях да забравя! Помъчих се да си обясня какво ми бе направило най-голямо впечатление от Сталин и дойдох до заключение, че той не само е приятен, умен и интересен събеседник, който умее да води разговорите и преговорите към желаната от него цел, но че той влиза в тези преговори, след като се е запознал с всички подробности на въпроса. Второто беше това, че Сталин умее не само да приказва, но и да слуша и така да разположи събеседника си, че той да не се чувства стеснен и подавен от неговия огромен авторитет и власт, а да се чувства едва ли не на една дъска с него. И наистина, анализирайки своето държание пред Сталин, трябваше да констатирам, че аз не бих могъл да се чувствам така свободен и откровен в разговор например с нашите варненски партийни големци. Сталин умееше да разположи човека така, че той да се чувства свободен и напълно откровен, пред него човек не можеше да хитрува. Освен това, той умееше да прокарва своето гледище във всички подробности на разглеждания въпрос, така че човек го приемаше като свое собствено и като единствено правилно и възможно. На другия ден ние трябваше да се простим с др. Георги Димитров. Това беше последната ми среща с него... Същият ден отлетяхме за София. 3 август 1972 г. Правителствена болница, гр. София. Заснето по магнитофонен запис от о.з. кап. лейт. Цв. Иванчев и собственоръчно написано от капитан т ранг о.з. Кирил Халачев", "date": "2019.02.21", "title": "Сталин ни въоръжава, заливайки се от смях "}
{"url": "https://duma.bg/ot-dogodina-spira-smyanata-na-vremeto-n185881", "text": "Комисията по земеделие на Европейския парламент (ЕП) е одобрила смяната на астрономическото с лятно часово време да спре през 2020 година. Обществена консултация с eвропейските граждани, проведена миналата година, показа, че мнозинството предпочита местенето на стрелките два пъти годишно тази практика да спре.  През септември 2018 г. Европейската комисия (ЕК) предложи ЕС да сложи край на смяната на часовото време още през март 2019 г. Проблеми, свързани с разписанията на влаковете и самолетите, обаче отложиха вземането на окончателно решение.   Затова евродепутатите прецениха, че най-реалистично би било краят на лятното часово време да бъде обявен през пролетта на 2020 г. Предложението за директива дава възможност на държавите членки да сменят своята часова зона, ако преценят, че изборът им създава неудобство. За целта те ще трябва да изпратят предизвестие към ЕК.  \"Има редица сектори и сфери на живота, където смяната на времето води до умора, намалена производителност и крие рискове за редица групи граждани. Селското стопанство също ще бъде пряко засегнато. По оценки на животновъди годишно в продължение на около 6 седмици, лактацията на овцете намалява, а това води до намалена продукция\", обясни евродепутатът от Групата на социалистите и демократите Момчил Неков. Той цитира български учени, според които часовата зона, в която се намира сега България - 2 часа преди Гринуичко време, са естествената часова зона за страната ни и трябва да останем в нея.  В гласуваното от комисията становище има и препоръка държавите да проведат проучване кое би било най-подходящото за самите тях време, както и да хармонизират решенията помежду си, за да се избегнат нелогични времеви зони и нарушения на единния пазар.", "date": "2019.02.21", "title": "От догодина спира смяната на времето "}
{"url": "https://duma.bg/datata-n185863", "text": "МЕЖДУНАРОДЕН ДЕН НА МАЙЧИНИЯ ЕЗИК. За първи път се отбелязва през 2000 г. Чества се по инициатива на 30-ата Генерална конференция на ЮНЕСКО (1999) с цел да се съхранят застрашените езици на малките нации и народности. В света съществуват около 7000 езика, като почти 96% от тях се използват от малка група хора (около 4% от населението на планетата). 1677 - УМИРА БАРУХ СПИНОЗА, НИДЕРЛАНДСКИ ФИЛОСОФ (Р. 1632 Г.). Заедно с Рене Декарт и Готфрид Лайбниц е един от великите рационалисти във философията на ХVII в. Смята се за основател на съвременния библейски критицизъм. Неговият магнум опус е \"Етика\". 1848 - КАРЛ МАРКС И ФРИДРИХ ЕНГЕЛС ПУБЛИКУВАТ КОМУНИСТИЧЕСКИЯ МАНИФЕСТ. Едно от най-значимите политически философски произведения. В предговор към немското издание от 1883 г. Енгелс заявява, че манифестът е дело основно на Маркс. В него философът изказва и твърдения относно Втория райх и възможността от евентуална война на народите. 1911 - В ДУПНИЦА СЕ РАЖДА ЛЕО КОНФОРТИ, ДРАМАТИЧЕН АРТИСТ (УМИРА 1970 Г.). Един от първите ни изявени естрадни изпълнители. Заедно с Димитър Бочев създава първата оригинална творба на българския телевизионен театър - \"Последна нощ\", излъчена на 15.X.1960 г. Участва във филмите \"Хитър Петър\", \"Любимец 13\", \"На всеки километър\" и др. 1916 - НАЧАЛО НА БИТКАТА ПРИ ВЕРДЮН, ЗАВЪРШИЛА С НАД ЕДИН МИЛИОН ЖЕРТВИ. Сражението между армиите на Франция и Германия е едно от най-продължителните и кръвопролитните, известно като \"месомелачката\", през Първата световна война (1914-1918). Завършва без някоя от страните да получи надмощие. 1974 - УМИРА ЛАМАР, БЪЛГАРСКИ ПОЕТ (Р. 1898 Г.). Истинското му име е Лалю Маринов Пончев. Председател на Печатарския съюз, основател и пръв главен редактор на в. \"Ехо\". Автор е на стихосбирки, сборници със стихотворения, книги за деца и юноши и поеми. 1984 - УМИРА МИХАИЛ ШОЛОХОВ, РУСКИ ПИСАТЕЛ (Р. 1905 Г.). Най-популярните му произведения са романите \"Разораната целина\" и \"Тихият Дон\". С втория става лауреат на Нобелова награда през 1965 г. По време на Втората световна война е военен кореспондент на в. \"Правда\", публикува и глави от новия си роман \"Те се сражаваха за Родината\". След войната излиза разказът му \"Съдбата на човека\". 2014 - УМИРА ДЖОКО РОСИЧ, БЪЛГАРСКИ АКТЬОР ОТ СРЪБСКИ ПРОИЗХОД (Р. 1932 Г.). Играл е в над 110 филма - български и чужди продукции: \"Смърт няма\", \"Осмият\", \"Баща ми бояджията\", \"Зарево над Драва\", \"Сватбите на Йоан Асен\", \"Войната на таралежите\", \"Адаптация\", \"Капитан Петко войвода\", \"Хан Аспарух\" и др. Носител на много отличия и награди.", "date": "2019.02.21", "title": "Датата"}
{"url": "https://duma.bg/moldovskiyat-prezident-privika-poslanika-na-sasht-n185870", "text": "Предстоящите на 24 февруари парламентарни избори в Молдова трябва да се проведат със спазване на международните стандарти за съхранение на политическата стабилност в страната. Това заяви президентът Игор Додон на среща с US посланика в Кишинев Дерек Хоугън. \"Обсъдихме въпроси на двустранните отношения, подчертахме необходимостта от по-нататъшното им развитие. Изразихме надежда, че парламентарните избори ще приключат със спазване на международните стандарти, което ще позволи изборите да бъдат признати за легитимни. Такова развитие на събитията ще позволи да се съхрани политическата стабилност в Република Молдова\", написа Додон във фейсбук. Той предупреди наскоро, че проевропейското правителство ще се опита да отстрани от надпреварата партията на социалистите, която подкрепя президента. Според анкетите тя може да получи половината от местата в парламента. ", "date": "2019.02.21", "title": "Молдовският президент  привика посланика на САЩ"}
{"url": "https://duma.bg/kratki-novini-n185869", "text": "Това заяви президентът Реджеп Ердоган в Истанбул. Той посочи, че предложеното от страната му създаване на зони на сигурност в Сирия е най-практичният метод за връщане на бежанците. По-рано този месец Ердоган предложи в Сирия да бъде създаден град за бежанци с помещения от контейнерен тип, припомня ТАСС. Западът грубо тласка страните от Балканите към членство в НАТО, без да обръща внимание на мнението на народите на тези страни, заяви руският външен министър Сергей Лавров на конференция в Москва в памет на починалия посланик на Русия в ООН Виталий Чуркин. По думите му Западът игнорира и уроците от историята или обикновена дипломатическа учтивост. Най-малко 130 станаха жертвите на атентата в северозападната част на Нигерия, извършен миналата седмица в щата Кадуна. Атаката бе извършена в деня, в който трябваше да се проведат избори, но те бяха отложени заради \"логистични проблеми\". Няма данни атаката да е свързана пряко с вота. Подобни нападения обаче са чести, те са дело на джихадистката групировката \"Боко Харам\" Пакистанец стои зад убийството на 27-те ирански военни миналата седмица, предаде \"Ал Джазира\". Атентатът бе извършен в южния район Систан-Балуджистан, който граничи с Пакистан. Сунитската група \"Армията на правосъдието\" пое отговорност за атаката, тя твърди, че се бори за по-големи права за малцинствата в района. Шиитски Иран обвинява сунитската Саудитска Арабия, че подкрепя сунитските групи в тази част на Иран.  Италианската финансова полиция иззе над 700 млн. евро при операция срещу незаконни продажби на диаманти, в които са замесени четирите най-големи банки в Италия. Става дума за Банко БМП, Монте деи Паски, УниКредит и Интеса Санпаоло, пише в. \"Кориере дела сера\". Заповеди за конфискация са издадени и срещу две брокерски фирми на диаманти. Всички те са заподозрени в продажбата на диаманти на двойно по-висока цена от реалната.", "date": "2019.02.21", "title": "Кратки новини"}
{"url": "https://duma.bg/armiyata-na-venetsuela-predupredi-opozitsiyata-n185872", "text": "Венецуелският министър на отбраната Владимир Лопес предупреди, че опозицията в страната ще трябва да премине през \"труповете ни\", ако се опита да сформира \"марионетно правителство\", информират медиите. Лопес подчерта, че армията на Венецуела остава \"покорна и подчинена\" на президента Николас Мадуро, а също така ще продължи да защитава границите на страната срещу териториални заплахи. Междувременно експерти на германския парламент са констатирали, че решението на правителството да признае опозиционния лидер Хуан Гуайдо за временeн президент на Венецуела не съответства на приетата в Германия практика и има спорен характер от гледна точка на международното право. Това съобщи германската телевизия ARD. Според аналитиците Берлин не просто се е отклонил от традицията да се признават само държавите, а не лидерите им, но и се отнесъл \"съмнително\" към принципа за ненамеса във вътрешните работи.", "date": "2019.02.21", "title": "Армията на Венецуела  предупреди опозицията"}
{"url": "https://duma.bg/shel-dava-na-repsol-20-ot-pravata-za-tarsene-na-neft-v-han-kubrat-n185877", "text": "Министрите разрешиха на \"Шел интернешънъл експлорейшън енд дивелъпмънт Италия С.П.А.\" да прехвърли 20% от правата за търсене и проучване на нефт и природен газ в \"Блок 1-14 Кубрат\" на \"Репсол България Хан Кубрат С.А.\".  През декември 2018 г. Министерският съвет даде разрешение за прехвърляне на 30% от правата и задълженията по предоставеното разрешение от \"Шел интернешънъл експлорейшън енд дивелъпмънт Италия С.П.А.\" на \"Уудсайд енерджи (България) лимитид\". Вчера властта упълномощи министъра на енергетиката да сключи допълнително споразумение към договора за търсене и проучване на нефт и природен газ с трите компании. Разходите по прехвърлянето на правата и задълженията са за сметка на \"Шел\". През октомври 2015 г. бе дадено разрешение на \"Шел експлорейшън енд прадакшън (LIX) Б.В.\", да извърши търсене и проучване на нефт и природен газ в площ \"Блок 1-14 Силистар\", разположена в континенталния шелф на България в Черно море. Договорът за търсене и проучване беше подписан през 2016 г. През април 2017 г. Министерският съвет даде съгласие правата и задълженията по предоставеното разрешение до бъдат прехвърлени изцяло от \"Шел експлорейшън енд прадакшън (LIX) Б.В.\" на \"Шел интернешънъл експлорейшън енд дивелъпмънт Италия С.П.А.\". Тогава е променено и наименованието на проучвателната площ - \"Блок 1-14 Хан Кубрат\".", "date": "2019.02.21", "title": " \"Шел\" дава на \"Репсол\" 20% от правата за търсене на нефт в \"Хан Кубрат\""}
{"url": "https://duma.bg/kim-shte-patuva-s-vlak-za-sreshtata-s-tramp-n185871", "text": "Севернокорейският вожд Ким Чен Ун ще пътува с влак до виетнамската столица Ханой за втората му среща с US президента Доналд Тръмп идната седмица. Това разкриха двама източници, пряко запознати с планирането на мерките за сигурност и логистиката, съобщиха медиите. На Ким ще му трябват най-малко два дни и половина, за да пропътува хиляди километри през Китай с влак, тръгвайки от столицата Пхенян. Това означава, че ще трябва да тръгне по-късно тази седмица, за да пристигне на 25 февруари, както е планирано. Влакът на Ким ще спре на виетнамската гранична станция Донг Данг, където ще слезе и останалите 170 км до Ханой ще бъде извозен с кола, уточняват източниците. Самият Тръмп пък каза, че разоръжаването на КНДР не е неотложна задача: \"В момента Северна Корея не прави ядрени опити. Докато няма опити, аз не бързам за никъде. Ако ядрените тестове се подновят, това е друго нещо\", цитират го медиите.", "date": "2019.02.21", "title": "Ким ще пътува с влак   за срещата с Тръмп"}
{"url": "https://duma.bg/shte-vnasyame-gaz-ot-sasht-prez-gartsiya-n185878", "text": "С реализацията на връзката между газовите мрежи на България и Гърция и планираното участие на държавния газов оператор \"Булгартрансгаз\" в строежа на терминал за регазификация на втечнен природен газ край Александруполис, страната ни ще може да осигурява доставки от по-далечни дестинации, дори и от САЩ. Това коментира енергийният министър Теменужка Петкова пред участниците в петото заседание на Консултативния съвет за Южния газов коридор, което се провежда в азерската столица Баку. Именно през Южния газов коридор и интерконектора между България и Гърция се предвижда да доставя у нас \"Булгаргаз\" от края на 2020 г. 1 млрд. куб. м азерски газ от находището \"Шах Дениз ІІ\". Още над 500 млн. куб. м от годишния капацитет от 3 млрд.  куб. м на връзката са резервирани от други доставчици България разполага с изключителното предимство, че през региона на Югоизточна Европа преминава Южният газов коридор - четвъртият коридор за газови доставки за Европа. Той укрепва енергийната сигурност не само на нашата страна, а и на целия Европейски съюз, заяви още Петкова, цитирана от пресцентъра на енергийното министерство. Като ключово условие за гарантиране на енергийната сигурност на страната тя е посочила завършването на междусистемната свързаност в региона, част от която е и газовата връзка с Гърция. Бъдещото завършване на междусистемната връзка с Гърция ще е исторически момент за целия Европейски съюз, заявила по време на форума Сандра Удкирк, заместник помощник секретар в Бюрото за международно енергийни въпроси към Държавния департамент на САЩ.", "date": "2019.02.21", "title": " Ще внасяме газ от САЩ през Гърция "}
{"url": "https://duma.bg/shifrin-pak-vze-sk-v-slaloma-n185912", "text": "Микаела Шифрин отново се окичи със Световната купа в слалома. Два кръга преди края на сезона 23-годишната американка води с 960 т., а втора остава Петра Влъхова (Слвк) със 757, пред Уенди Холденер (Швейц) 521 и др. Шифрин взе шести малък Кристален глобус в последните 7 г., след като беше най-бърза на паралелния слалом в Стокхолм. На финала тя победи Кристина Гайгер (Гер), а преди това отстрани Анна Свен Ларсон (Шв) само с 0,01 сек. В малкия финал Ларсон изпревари сънародничката си Фрида Хансдотeр. При мъжете най-бърз беше Рамон Ценхойзерн (Швейц), който в последното спускане изпревари Андре Мюрер (Шв). Битката беше повторение на финала в дисциплината от Олимпиадата в Пьонгчанг 2018, но тогава шведът победи. Бронза заслужи Марко Шварц (Ав), който се възползва от падането накрая на Даниел Юл (Швейц). При мъжете в ранните етапи Марсел Хиршер се справи с първия си съперник Виктор Мюфа-Жанде (Фр), но на 1/4-финала отстъпи на бъдещия шампион Ценхойзерн, който по най-добрия начин се възползва от вятъра. В класирането води Хиршер със 708 т., пред Юл 446, Клемен Ноел (Фр) 419, а Алберт Попов, който не участва в Стокхолм, а тренира в Банско за стартовете през уикенда, е 20-и с 95.  В генералното класиране води Хиршер с 1248 т., пред Алекси Пентюро (Фр) 768, Хенрик Кристоферсен (Нор) 693, а Попов е 55-и с 95 т.  \"Белият керван\" се мести в Банско от петък до неделя за стартовете под връх \"Тодорка\".", "date": "2019.02.21", "title": "Шифрин пак взе СК в слалома"}
{"url": "https://duma.bg/prekratiha-kontsesiyata-na-mina-obrochishte-n185876", "text": "Министерство на енергетиката е прекратило договора за концесия на мина \"Оброчище\" заради неизплатени концесионни задължения. На 15 май м.г. в рудника е извършена проверка от експерти на ведомството, които дали срок от 30 дни на фирмата собственик да изплати дължимите плащания за концесията в размер на 130 000 лева. До този момент обаче плащане не е постъпило.   Договорът е влязъл в сила на 1 юни 1999 г. С него фирмата \"Евроманган\" е получила правото да добива манганови руди от находище \"Оброчище - Северен участък\". Въпреки, че той е прекратен от \"Евроманган\" трябва да изплатят дължимата сума. За служителите на рудника остава нерешен проблемът с неизплатените заплати.  По информация от служители не са изплатени заплатите от юли 2018 г., а дължимите суми за електроенергията се заплащат със закъснение. В края на януари на среща между представители на Министерството на енергетиката и Национален синдикат \"Защита\" е имало уверение от ръководството на \"Евроманган\", че ще започне изплащане. През 2017 г. концесията бе временно прекратена заради неизплатено концесионно възнаграждение. Същата година имаше и протести на миньори заради неизплатени заплати.", "date": "2019.02.21", "title": "Прекратиха концесията на мина \"Оброчище\""}
{"url": "https://duma.bg/narusheniya-v-porachki-i-upravlenie-na-imoti-v-bdzh-tovarni-prevozi-n185883", "text": "Нарушения в управлението на имоти и провеждането на обществени поръчки са открили одитори на Сметната палата при прегледа на \"БДЖ - Товарни превози\" за периода 2015-2016 г. Във всяка от двете години дружеството е добавило по нови 100 хил. лв. към задълженията си и те нарастват до 57 млн. лв. през 2017 г.  В доклада се посочва, че за част от имотите дружеството не разполага с документи за собственост, а пък други, включени в баланса му, са публична държавна собственост и не би трябвало да са там. Одиторите са засекли отдаване под наем на недвижими имоти на хора, които не са на трудов договор в компанията. Последното се отнася до отдаване под наем на ведомствени жилища. Пропуски са установени и при оценяването на имоти. По оценки на палатата дружеството към момента на одита е притежавало 831 имота за общо 17,1 млн. лв. Проверката на възлагането на обществени поръчки е показала в някои случаи ограничаване на кръга на потенциалните участници, допускане на участници до следващ етап, въпреки че подадени от тях документи не съответстват на условията избран участник, който не отговаря на предварително поставените изисквания на възложителя, предава dnevnik.bg. Освен това са направени разходи за доставки и услуги, без да е проведена обществена поръчка, макар че това се налага. Разходите са за доставка на гориво, ремонт, поддръжка и резервни части, доставка, монтаж, финансови и застрахователни услуги. В частта за приходите и разходите одиторите отчитат, че през 2016 г. спрямо предходната има повишение съобразно плана за годината, но спрямо заложеното в стратегията за оздравяване, която обхваща периода 2015-2022 г., се наблюдава спад. Данните показват, че общите приходи през 2017 г., сравнени с общите приходи през 2014 г., намаляват с 18,67 на сто. За същия период общите разходи намаляват с 25,65 на сто. От съществено значение е фактът, че през показания период темпът на намаляване на разходите изпреварва темпа на намаляване на приходите на дружеството, посочват одиторите. И през двете разглеждани години задълженията нарастват с 100 хил. лв. годишно, като най-големите от тях са към свързани дружества. Към 2017 г. общо дълговете достигат 57,1 млн. лв.", "date": "2019.02.21", "title": " Нарушения в поръчки и управление на имоти в \"БДЖ - Товарни превози\""}
{"url": "https://duma.bg/balgariya-chetvarta-po-medali-v-70-iya-turnir-%E2%80%9Cstrandzha%E2%80%9D-n185911", "text": "Българските боксьори спечелиха общо 6 медала на юбилейното 70-о издание на купа \"Странджа\". Това им отреди 4-то място в класирането по отличия. Най-добре се представиха Станимира Петрова и Даниел Асенов, които получиха и купите за най-добри състезатели при жените и мъжете.  Станимира Петрова (57) срази с 5:0 гласа Лакрамиоара Перижок (Рум) и грабна купата за трети път. Даниел Асенов (52) надигра с 4:1 гласа Худойназар Файзов (Узб). При най-тежките Петър Белберов загуби на финала от Ричард Торес-младши (САЩ) и остана със сребърен медал, а бронзови медали заслужиха Кирил Русинов (60), Еми-Мари Тодорова (48) и Севда Асенова (48). Руснаците спечелиха най-много отличия в турнира - 9 (5 златни и 4 бронзови), следва САЩ 8 (2, 1, 5) и Индия 7 (3, 1, 3). Отличия взеха още Узбекистан 5 (2, 2, 1) и Казахстан - 5 сребърни.", "date": "2019.02.21", "title": "България четвърта по медали в 70-ия турнир “Странджа”"}
{"url": "https://duma.bg/za-preminavane-s-avtomobil-prez-dyuni-shte-badat-nalagani-globi-n185882", "text": "В Закона за устройство на Черноморското крайбрежие ще бъдат записани нови санкции, свързани включително с опазването на дюните. Проектът бе одобрен на вчерашното правителствено заседание, съобщиха от Министерския съвет. Предвиждат се санкции за поставяне на преместваем обект върху неохраняем морски плаж в нарушение на закона, за поставяне на плажни принадлежности и преминаване или спиране с пътно превозно средство върху подвижни: (бели) дюни, неподвижни дюни с тревна растителност (сиви дюни) и облесени дюни. Включени са и санкции за плажни оператори, ако не осигурят равностоен достъп за свободно разполагане на плажни принадлежности от посетителите. Ще се налагат и санкции за субект, който в нарушение на закона ограничава правото на гражданите за свободен и безплатен достъп до морските плажове.", "date": "2019.02.21", "title": "За преминаване с автомобил през дюни ще бъдат налагани глоби"}
{"url": "https://duma.bg/zapochva-zastudyavane-utre-snyag-n185923", "text": "Пролетните температури от последните дни бързо ще отстъпят място на завърналата се зима. Още днес температурите започват да падат, ще бъде слънчево, но по-хладно, ще продължи да духа умерен вятър от запад-северозапад. Максималните температури ще бъдат между 9 и 14 градуса. Над Черноморието ще бъде предимно слънчево с временни увеличения на облачността. Ще духа до умерен вятър от запад-северозапад. Максималните температури ще са 9° - 11°. Температурата на морската вода е около 7 - 8°. Вълнението на морето ще е 1 - 2 бала. От петък застудяването ще е сериозно. Още от сутринта ще завали дъжд, който до вечерта ще премине в сняг почти в цялата страна. Минималните температури ще са под нулата, а максималните няма да прескочат 5 градуса. В събота валежите  ще спрат, но температурите ще продължат за падат. В нощта срещу неделя се очакват температури до минус 10-12 градуса. ", "date": "2019.02.21", "title": "Започва застудяване, утре - сняг"}
{"url": "https://duma.bg/stanishev-kam-levite-lideri-da-dadem-nov-sotsialen-dogovor-na-evropa-n185924", "text": "Дни преди предизборния конгрес на ПЕС на 22 и 23 феруари в Мадрид, лидерът на европейските социалисти Сергей Станишев се обърна с писмо до левите лидери, в което очерта посланията на кампанията за евровота. В него той посочва, че пред левицата отново се изправя историческа задача: подобно на социалдемократическия консенсус, който вдига на крака Стария континент след Втората световна война, днес отново е на дневен ред възстановяването на Европа на равенството и справедливостта. „Вярвам, че ние, европейските социалисти, имаме историческата мисия да върнем вярата на хората в мечтата за споделена свобода, мир и просперитет – основополагащите ценности на Европейския съюз. Нашата мисия е да дадем силно лидерство и посока на Съюз, който е загубил социалната си физиономия. Европейският съюз не може да има бъдеще, в което се отнася към гражданите като към потребители; заменя свободи в името на недоказана сигурност; подменя демокрацията и върховенството на закона заради политическа стабилност; третира здравеопазването като стока, а не като основно право; вижда кохезионните фондове като инвестиции за големи компании; съди гражданите на базата на това колко имат, а не какво правят. Европейският съюз не може да има бъдеще, ако хората продължават да работят денонощно, но не могат да си позволят отопление на домовете си; децата нямат достъп до добро образование, здравеопазване или здравословно хранене. Модерното робство има много лица – не е научна фантастика, а нещо съвсем истинско и осезаемо за много европейски граждани в 21-ви век. Няма как да приемем всичко това. Хората не са и не могат да бъдат „ресурс“, а личности с право на работа и достоен живот. Ето защо, нашата мисия е историческа. Предстоящите избори са исторически. На карта са поставени основите на политиката, възприятията за добро и зло, справедливост и несправедливост.“, пише Станишев в писмото си. „На форума ще приемем предизборния манифест на ПЕС - Нов социален договор за Европа – политическата платформа, която ще преобрази Европа след изборите през месец май. В Мадрид ще стартираме и кампанията на общия ни кандидат Франс Тимерманс. С този силен манифест, а и с нашия кандидат, вярвам, че влизаме в предизборната битка добре подготвени. Ние, социалистите и демократите, сме политическата сила, която може да постигне радикална промяна на европейско ниво. Ние сме тези, които работят за променена Европа, за подобряването на условията на всички, а не само за привилегированите. Оставаме верни на ценностите, като морален пътеводител в бързо променящия се свят. Ние сме от една страна на барикадата с мечтата за свобода, мир и просперитет, със стремежите и правата на хората. Ние се обявяваме против националния егоизъм, разделенията и популизма. Против страха и лъжите. Не сме за справедливост, солидарност и надежда.“, заявява лидерът на европейската левица и посочва разделителните линии с десницата: „На фона на нарастващото обществено недоволство, ЕНП прегърна популизма и амбицията на крайнодесните да достигнат властта. Коалициите между традиционната десница и националистите в Европа са абсолютно неприемливи. Класическата десница хвърли тежестта на икономическото възстановяване върху обикновените граждани, обърна гръб на хората, като пренебрегна техните нужди и облагодетелства привилегированите. Всичко това е благоприятна почва за националисти и крайнодесни. Но те само посочват проблемите, без да предлагат решения. Концепцията за Европа на нациите е всъщност Европа на агресивните национализми и всички добре знаем накъде води този път. От друга страна, десницата предлага Европа на няколко скорости, което служи като извинение за неравенствата между държавите членки и в крайна сметка между хората. За нас това е задънена улица.“ Президентът на ПЕС пише до левите лидери, че в Мадрид ще бъде дадено началото „на една тежка и вълнуваща кампания.“ „Залогът няма как да бъде по-голям. Вярвам, че ще изпълним успешно задачата да се преборим за социална Европа, такава, каквато всички искаме да бъде.“", "date": "2019.02.21", "title": "Станишев към левите лидери: Да дадем нов социален договор на Европа"}
{"url": "https://duma.bg/gerb-promenyat-i-pravilnika-na-ns-zaradi-bsp-n185926", "text": "За да \"накажат\" депутатите от БСП, които напуснаха парламента, от ГЕРБ планират да пренапишат и правилника на Народното събрание. \"Острието\" Данаил Кирилов обяви днес, че групата му обмисля евентуални промени в правилника, с които да завиши санкциите при отсъствше на депутати от работа, когато става въпрос за цялата парламентарна група. Припомняме, че лидерът на левицата Корнелия Нинова обяви, че народните представители ще си понесат санкциите по правилник, че няма да ползват командировъчни и коли на парламента.  Въпреки това на ГЕРБ им се струва, че социалистите трябва да бъдат санкционирани повече. Кирилов обяви, че новото му предложение ще бъде обсъдено на правна комисия. Той нарече спекулации твърденията, че депутатите на БСП не получават нищо, докато не са в парламента. Всъщност от левицата не са твърдели подобно нещо. По правилник те получават една трета от възнаграждението си, а им се удържат надниците за присъствие в пленарна зала. Според Кирилов, отсъствието на цялата парламентарна група предполага по-големи наказания. ", "date": "2019.02.21", "title": "ГЕРБ променят и правилника на НС заради БСП"}
{"url": "https://duma.bg/bayern-udarzha-livarpul-v-shampionskata-liga-n185913", "text": "Байерн удържа домакина Ливърпул за 0:0 в първи мач от 1/8-финалите в Шампионската лига. Пред 52 250 души на митичния \"Анфийлд\" германският колос направи решителна крачка към следващата фаза, защото този сезон тимът на Юрген Клоп е загубил и трите си гостувания в турнира. Срещата на Албиона беше доста биткаджийска, но зрелищните моменти липсваха. Отделно гостите играха превъзходно в защита, а хладнокръвният им вратар Мануел Нойер направи личен рекорд, след като направи 70 докосвания на топката с крака в 101-вия си мач в турнира (79 за Байерн и 22 за Шалке). Сблъсъкът пък беше под №100 за клуба за легендата на \"ФК Холивуд\" Франк Рибери. Равенството остави немците непобедени като гост за девети пореден път. Последното поражение на тима при гостуване е било през септември 2017 г., когато паднаха на \"Парк де Пренс\" от ПСЖ (0:3). Сега обаче Байерн не успя да отбележи първия си гол на \"Анфийлд\" в четвъртото си гостуване на Ливърпул. \"Не мога да си спомня много клубове да не са губели или получавали голове тук. Играхме компактно и на високо ниво, както тактически, така и ментално. Домакинските мачове носят предимство, защото когато играеш пред 75 000 собствени фенове, нещата придобиват друго отражение\", обяви треньорът на Байерн Нико Ковач. \"Имахме положения първата част, през втората не мога да си спомня нито едно положение и за двата отбора, все едно не беше мач от Шампионска лига. Защитавахме се добре, не съм на седмото небе от щастие, но този резултат ме устройва. Имахме положения, но трябваше да ги реализираме. Получи се интензивен мач\", каза германският мениджър на Ливърпул Юрген Клоп. Тимът му остана непобеден в последните 20 домакински евромачове. В другия 1/8-финал бойкият тим на Лион спря фаворита Барселона (0:0), воден от Лео Меси и Луис Суарес, които така и не успяха да преодолеят Антони Лопеш. От другата страна и напречната греда спаси гостите след удар отдалеч на Мартен Терие (9). Марк-Андре Тер Стеген пък беше като стена, защото спаси 80% от точните удари към вратата му. Германецът спря 17 от общо 20 удара досега в турнира, а тимът му, както и Лион остават непобедени този сезон. Пред 57 889 души на \"Групама Стейдиъм\" слабо представление пък изнесе Суарес, който в 16-и пореден мач навън отново не успя да порази противниковата врата. Иначе Суарес играе 4-ти сезон в Барса и има 168 гола в 231 мача във всички турнири. Статистиката пък сочи, че за втори път в историята два 1/8-финала в една вечер завършват 0:0. Подобна голова \"суша\" не е често срещана във фазата на елиминациите. На 1/8-финалите това се е случвало само веднъж. На 15 март 2016 г. така завършиха мачовете Атлетико М - ПСВ и Ман. Сити - Динамо К.", "date": "2019.02.21", "title": "Байерн удържа Ливърпул в Шампионската лига"}
{"url": "https://duma.bg/pusnaha-bileti-za-evroviziya-po-317-dolara-n185858", "text": "Най-евтиният билет за финала на \"Евровизия 2019\" струва $317, а най-скъпите пропуски във ВИП сектора се предлагат на цена от 550 долара. Феновете на песенния конкурс отсега трябва да започнат да пестят, ако искат да си купят билет за телевизионната музикална надпревара, предава ДПА. За сравнение, миналата година, когато \"Евровизия\" се проведе в Португалия, билетите за финала варираха между 35 и 300 евро. В Тел Авив на репетициите за полуфиналите на надпреварата пропуските ще се продават между 96 и 343 долара. Подобни цени на билетите се обуславят от високите разходи за издръжка в страната и на възникналия спор между правителството и организаторите относно финансирането на конкурса. Израелската обществена телевизия бе принудена да тегли заем, който след това ще трябва да изплати със свои средства.", "date": "2019.02.21", "title": "Пуснаха билети за \"Евровизия\" по 317 долара"}
{"url": "https://duma.bg/nirvana-predstavya-albino-piti-n185886", "text": "Изложба на световноизвестния абстракционист Албино Пити под наслов \"Postнас. Отсега нататък\" се открива днес, 21 февруари, от 18.30 ч. в столичната галерия \"Нирвана\". Творбите ще останат в престижния арт салон на ул. \"Ангел Кънчев\" 1 до 21 март.", "date": "2019.02.21", "title": " \"Нирвана\" представя Албино Пити"}
{"url": "https://duma.bg/pamet-za-levski-n185887", "text": "Ученици на ФСГ \"Васил Левски\" почетоха паметта на патрона си в Художествената галерия в Добрич. С презентацията \"Памет за Левски\", подготвена от екипа на галерията, те си припомниха най-важните моменти от неговата биография, приноса му за освобождението на България от турско робство, чуха цитати от негови писма. Акцентът беше поставен върху произведения на изобразителното изкуството, посветени на Левски.", "date": "2019.02.21", "title": "\"Памет за Левски\""}
{"url": "https://duma.bg/sinite-s-parva-pobeda-pri-dermendzhiev-n185917", "text": "Левски записа първа победа при Георги Дерменджиев. В мач от XXII междинен кръг на Първа лига \"сините\" биха Витоша Б с 2:0 след голове на Паулиньо (22) и Станислав Костов (42). Така тимът от \"Герена\" остана на 3 т. от втория ЦСКА-Сф преди дербито между двата тима в неделя. На Националния стадион левскарите изиграха силно първо полувреме, а през второто пазеха сили. И двата гола обаче паднаха след индивидуални грешки в защитата на символичния домакин. За първия гол Давиде Мариани пресече подаване на Юлиян Попев и тръгна в атака, след което майсторски изведе Паулиньо. Връхлитащият бразилец с едно докосване прати топката в мрежата за първия си шампионатен гол за сезона. В края на частта вратарят Християн Василев сбърка с изнасянето на топката, която стигна до Паулиньо. Бразилецът подаде към Костов, защитник опита да пресече топката, но тя остана в краката на нападателя, който финтира Василев и вкара 16-ия си гол. Голмайсторът на Левски се изравни на върха при реализаторите в Първа лига. На \"Васил Левски\" \"сините\" дадоха и жертва, след като в последните минути Валери Божинов получи контузия.", "date": "2019.02.21", "title": "\"Сините\" с първа победа при Дерменджиев"}
{"url": "https://duma.bg/rezultati-n185914", "text": "Витоша Б - Левски 0:2 0:1 Паулиньо (22) 0:2 Костов (42); Локо Пд - Септември 0:2 0:1 Чандъров (30-д) 0:2 Галчев (87); Дунав - Верея 1:0 Ковачев (57); ЦСКА-Сф - Ботев Вр 2:1 Джеси (48) 2:0 Соу (56) 2:1 Стоев (89); Лудогорец - Ботев Пд 1:1; Славия - Черно море 3:2; днес, 17.30: Берое - Етър (Диема спорт).  1. Лудогорец 22 16  5  1  43:13  53  2. ЦСКА-Сф  22  15  3  4  37:11 48  3. Левски  22  14  3  5  43:19  45  4. Ботев Пд  22  12  3  7  33:19 39  5. Берое  21  10  6  5  29:16  36  6. Черно море  22  10  4  8  32:33  34  .................................  7. Етър  21  10  3  8  25:22  33  8. Ботев Вр  22  8  3  11  24:34  27  9. Славия  22  7  6  9  23:25  27 10. Локо Пд  22  7  5  10  21:24   26 11. Витоша Б  22  6  2  14  15:35   20 12. Септември  22  6  2  14  21:39  20 13. Дунав  22  5  3  14  22:40 18 14. Верея  21  0  6  15  9:46   6 Футбол по Диема спорт 17.30 Берое - Етър Лига Европа по БНТ 1 22.00 Челси - Малмьо по БНТ 3 19.50 Зенит - Фенербахче 21.55 Байер Л - Краснодар по БТВ Екшън 19.55 Арсенал - БАТЕ Борисов 22.00 Интер - Рапид В по Ринг 19.40 Виляреал - Спортинг Л 22.00 Бетис - Рен по Макс спорт 4 2.30 Либертад - Атлетико Насионал по БНТ 3 Баскетбол 17.50 България - Русия по Макс спорт 1 Тенис 21.30 Турнир в Рио (мъже) по Евроспорт 1 Ски-бягане 12.45 и 15.00 СП в Зеефелд Колоездене 17.45 Обиколка на Алгарве (II етап) по Евроспорт 2 16.00 Обиколка на Андалусия (II етап)", "date": "2019.02.21", "title": "Резултати"}
{"url": "https://duma.bg/pavel-kolev-bozhkov-veche-e-dal-nad-3-mln-lv-na-levski-n185918", "text": "Васил Божков ще бъде реалният собственик на Левски скоро, обяви изпълнителният директор на клуба Павел Колев пред бТВ. По думите му бизнесменът само за десет дни е платил малко над 3 млн. лева. \"Голяма част от тези задължения, които УЕФА смята за дължими по финансовия феърплей, са платени. И те са платени от Васил Божков. Няколко милиона само за последните десет дни. Малко повече от 3 милиона, ако трябва да съм конкретен\", каза Колев и уточни, че предстои много важно плащане на дългове към НАП. Божков обяви преди седмица, че ще финансира и оздравява футболния клуб. \"Васил Божков е прагматичен човек, който развива различни бизнеси. Неговото завръщане във футбола може да бъде само в полза на футбола и най-вече на Левски по простата причина, че от това, което аз заварих в клуба, той на практика беше във фалит\", заяви изпълнителният директор и поясни, че предстои много тежък оздравителен процес, но отборът няма право да се отказва да преследва спортни резултати. \"Одитът показа дългове малко над 32 млн. лева, натрупани от некомпетентно управление и, меко казано, странни решения с привличането на играчи с нереално високи заплати за българския футбол и със систематично неплащане на данъци, което УЕФА не толерира. Левски е марка, която може да носи приходи, ако се управлява правилно\", каза Колев и призна за близките си отношения с Наско Сираков, на когото помогна в написването на автобиографията \"Вълкът\". Според него Наско е надраснал да бъде изпълнителен директор в Левски и можел да се завърне само като президент на клуба. ", "date": "2019.02.21", "title": "Павел Колев:  Божков вече е дал над 3 млн. лв. на Левски"}
{"url": "https://duma.bg/kotkata-na-karl-lagerfeld-nasledyava-bogatstvoto-mu-n185859", "text": "Любимата котка Шупет на починалия във вторник моден дизайнер Карл Лагерфелд може да наследи част от богатството му, пише \"Фигаро\". Ексцентричният творчески директор на \"Шанел\" се сдоби с бялата писана през 2011 г. Тя веднага се превърна в светска знаменитост, като си спечели много последователи в инстаграм и участва в безброй фотосесии. \"Шупет си има свое състояние, тя ми е наследница. И ако се случи нещо с мен, човекът, който ще се грижи за нея, няма да има нужда от нищо\", беше споделил дизайнерът в свое интервю. Чисто фактически, във Франция животните не могат да станат наследници, тъй като от правна гледна точка не се явяват нито физически, нито юридически лица. Но това е възможно в Германия, а Карл Лагерфелд има немско гражданство. При споровете за наследство се взима предвид страната на постоянно пребиваване (в случая за дизайнера е Франция) и се предполага, че Лагерфелд е завещал на домашния си любимец средства или чрез фонд, или чрез физическо лице.", "date": "2019.02.21", "title": "Котката на Карл Лагерфелд  наследява богатството му?"}
{"url": "https://duma.bg/malinov-i-lyaskov-aut-za-derbito-s-levski-n185916", "text": "Националите на ЦСКА-Сф Кристиян Малинов и Ангел Лясков изгоряха за \"вечното дерби\" с Левски в неделя. 24-годишният Малинов получи 5-о официално предупреждение при домакинския успех с 2:1 над Ботев Вр, след като фаулира в центъра Даниел Гаджев и ще бъде наказан за 1 мач. Лясков се опази от 5-и жълт картон, но е аут за 10 дни, след като бе ударен в окото от Виктор Генев и бе откаран с линейка в болница. Пред около 1350 зрители на \"Армията\" реферът Станислав Ставров не отсъди дузпа за гостите, когато след удар на Емил Стоев топката срещна ръката на Лясков. Едвин Джеси (48) и Али Соу (56) осигуриха първата пролетна победа на \"червените\", а Стоев (89) вкара почетно от воле за гостите. В добавеното време Ставров не свири дузпа и при удар в гърба на Мауридес, който се свлече в наказателното поле. ", "date": "2019.02.21", "title": "Малинов и Лясков аут за \"дербито\" с  Левски"}
{"url": "https://duma.bg/mitko-shterev-zaintriguva-vtoroklasnitsi-n185860", "text": "Митко Щерев изнесе интригуваща 40-минутна лекция за изкуството в класа на внучката си Мишел. Чрез въпроси към малчуганите известният музикант се опита да обясни какво представляват, театърът, операта и оперетата, както и каква е специфичната дейност на композитора, художника писателя и скулптора. Когато стана въпрос за кино, Митко Щерев помоли едно момиче да застане до прозореца и да погледне навън, а маестрото импровизира на пианото филмова музика. След това каза на децата: \"Ето това вече е кино.\" Второкласниците му задаваха изненадващи за възрастта си въпроси, които на няколко пъти доста го смутиха. Стигна се до момента, когато Митко Щерев каза, че е \"много трудно 73-годишен човек да комуникира с 8-годишни деца\". Композиторът призна, че през последните 5 години, връщайки се от концерти на \"Диана Експрес\", винаги е носел подаръци на Мишел и внука си Денис. По време на лекцията композиторът изсвири фрагменти от филмите \"Дубльорът\", \"Мъж за милиони\", \"Адаптация\" и \"Осъдени души\". Накрая класната - г-жа Цочева, благодари за посещението на Митко Щерев и отбеляза, че не е виждала отдавна учениците от II \"б\" толкова тихи и заинтригувани. А композиторът подари на всяко дете по един диск с музика.", "date": "2019.02.21", "title": "Митко Щерев заинтригува второкласници"}
{"url": "https://duma.bg/srednoshten-etyud-za-stari-glupatsi-n185888", "text": "Това е заглавието на новата книга с разкази на Златимир Коларов. Нейната премиера ще бъде на 26 февруари т.г., вторник, от 18.30 ч. в Българския културен център в София, ул. \"Веслец\" 13. Седем загадъчни съдби, седем новели с непредсказуем край, седем късчета брилянтна литература - така определя накратко книгата Румяна Захариева, писателка, поетеса и преводачка. А поетът Димитър Христов отбелязва, че в нея се разказва за скършени съдби на непрекършени хора.", "date": "2019.02.21", "title": " Среднощен етюд за стари глупаци"}
{"url": "https://duma.bg/kamionite-tryabva-da-namalyat-s-13-vaglerodnite-si-emisii-n185879", "text": "Тежкотоварните камиони в Европа също ще трябва да намалят изхвърляните въглеродни емисии с 30 процента до 2030 г. За това се споразумяха европейските институции, вкарвайки за пръв път този вид транспорт в ограниченията, чиято цел е намаляване на замърсяването на въздуха и борбата с климатичните промени. \"Европа е световен шампион в производството на най-добрите камиони и автобуси. С тава споразумение сме заложили реалистични цели за производителите в процеса на трансформация към ниски емисии в транспортния сектор\", казва Кристофер Феллнер, евродепутат от групата на ЕНП по случая, цитиран от пресцентъра на политическата сила.  Камионите пренасят около 70% от превозваните товари по суша и са от решаващо значение за развитието на търговията в Европа. Въпреки това дори това необходимо транспортиране води до емисии. Тежкотоварните превозни средства представляват 6% от общите емисии на ЕС, се посочва в съобщението. \"Ограничаването на емисиите от транспортирането е от съществено значение, ако искаме да постигнем целта на ЕС за намаляване на емисиите с 40% до 2030 г. и да изпълним ангажиментите на Европа към Парижкото споразумение за климата\", каза Феленер.", "date": "2019.02.21", "title": "Камионите трябва да намалят с 1/3 въглеродните си емисии"}
{"url": "https://duma.bg/%E2%80%9Evinariya-2019%E2%80%9C-n185880", "text": "Специализираното изложение „Винария 2019“ бе открито вчера в Международния панаир в Пловдив. В него се представят 127 български и чуждестранни изби. Изложбата ще продължи до 24 февруари.", "date": "2019.02.21", "title": "„Винария 2019“"}
{"url": "https://duma.bg/1001-strasti-po-chehov-bushuvat-v-natfiz-n185889", "text": "През последните седмици студентите на доц. Александра Хонг танцуват и репетират по 10 часа на ден, за да излязат навреме с премиерата на \"1001 страсти\". Специално за постановката на спектакъла, преди месец, от Русия пристигна младият Олег Лабозин. Проектът е създаден по разказа \"1001 страсти\" от Антон Павлович Чехов, който е специално преведен от доц. Александра Хонг за постановката в Театър НАТФИЗ, научи ДУМА от Десислава Димитрова, гл. експерт ВО на академията. Младите актьори се впускат в образите на Страстта, Страха, Похотта, Смъртта и Любовта във въображението на една несъстояла се женитба. Оплитат с бедра, шии и китки копнежа на споделянето. Отдръпват го в резките подскоци на танца, подплашени от утаените в сенките призраци. Замират нищожни в окаяната самота на страхливец, преди да родят в съзнанието му последната илюзия за щастие. Сценичният образ на имагинерното бълнуване/бленуване е поверен на две от възпитаничките на доц. Марина Райчинова - Никол Трендафилова и Ясмин Манделли. На 22 февруари, на камерната Сцена 47 в Театър НАТФИЗ, за първата си среща с публиката ще застанат седмината студенти на доц. Александра Хонг - Вероника Манчева, Гергана Ценова, Мелинда Терзийска, Николай Йорданов, Паолина Попова, Росица Кирилова, Цветан Русев и двама от първокурсниците на проф. д-р Александър Илиев - Александър Будуров и Велизар Груев.", "date": "2019.02.21", "title": " 1001 страсти по Чехов бушуват в НАТФИЗ"}
{"url": "https://duma.bg/abo-gostuva-v-peroto-s-debyutnata-si-kniga-n185885", "text": "Издателство \"Рива\" организира премиера на дебютната книга \"Поводи за връщане\" на Або - днес, 21 февруари, от 18.30 ч. в литературния клуб \"Перото\". За творбата на младия автор ще говорят Даниел Ненчев, водещ и автор на радио- и телевизионни предавания за култура, и Оля Стоянова, писателка и журналистка. \"Имал съм късмета да живея на четири континента и да обиколя над 40 държави, преди да стана на 27 години. Обичам да се запознавам с нови култури, да научавам езиците им и да чета литературата им в оригинал. Винаги се сприятелявам с местните и винаги си оставям повод да се върна\", разказва Або.", "date": "2019.02.21", "title": "Або гостува в \"Перото\" с дебютната си книга"}
