{"url": "https://duma.bg/rabotim-kato-bedni-n198960", "text": "Застанахме на почетната стълбичка като шампиони по заработени часове в рамките на ЕС за година. Заедно с гърците  . Но докато гърците знаят защо работят, ние нямаме много поводи за гордост от този факт. Защото това ни на йота не личи от заплатите ни, напротив, само ни изнервя допълнително. Защото работодателите никак, ама никак не обичат да плащат за извънреден труд, избягват го едва ли не гнусливо. Само и само да не се бръкнат за някой лев повече. А ние работим повече, защото сме бедни, по принуда се потим яко за благото на тоя, който духа. По-точно - за благото на сайбиите, които плюнчат калема и изчисляват сумираното работно време както на тях им отърва. Часовете извънреден труд над това сумирано време спестяват за джоба си.  Не се плаща както трябва и нощният труд - 25 стотинки на час. Борбата на синдикалисти за повече заплащане не доведе доникъде. Трудът у нас излиза най-евтино, никой не го смята за важен, нито пък работодателите го стимулират. Сумираното изчисляване на труда не е изключение, то се превърна в правило. А работодателите най-често само това и правят - заобикалят правилата. И вечно търсят вратички за измъкване.  Ту с промени в Кодекса на труда, ту с решения за гъвкаво работно време, за работа на повикване, \"служители под наем\", работа \"по нужда\", споделяне на длъжност, нулеви трудови договори, за които бленува и социалният министър Бисер Петков. И ненапразно в скорошно проучване на един център по икономическо развитие се видя, че едва 8 на сто от запитаните биха опитали нови форми на работа в България. Повечето наети от горчивия си опит вече знаят, че новите форми биха им донесли нова несигурност, ново обедняване, нова експлоатация. Някои от формите са показали точно това в някои страни по света. Те не носят повече свобода на избор за работа и самостоятелност, повече свободно време за личен живот, за семейството, за самоусъвършенстване и квалификация. Напротив - 82 процента от анкетираните в споменатото изследване отхвърлят възможността да преминат на подобен тип заетост. А това говори за ограничения потенциал за развитие на форми, които, меко казано, са екзотика в България при нашата икономика, алчността, преобладаващата изгода за работодателите и лош контрол. Нещо повече - те нарушават и отдавна извоювани трудови и социални права на работещите. Само за сравнение - в Испания допреди време имаше 13 вида договори само за журналисти и никой не се оплакваше. Защото там има истинска защита на правата на наетите. А у нас заплашват и правото ни да ни се плаща, когато работим. Това, че носим шампионската лента за най-работна нация, въобще не ни топли! Напротив - увеличава и физическата, и духовната ни бедност. Остана само да си плащаме, че работим.  ", "date": "2019.09.03", "title": "Работим като... бедни "}
{"url": "https://duma.bg/bsp-otkaza-fandakova-ot-prechupenite-petolachki-n198954", "text": "Натискът от страна на БСП в София принуди столичния кмет Йорданка Фандъкова да спре срамната инициатива за поставяне на пречупени петолъчки на знакови места в града, свързани с комунизма. Инсталациите бяха обявени като част от проекта \"Памет за утре\" на едноименния Инициативен комитет, одобрен на 15 юли от художествено-експертния съвет на Столичната община. Петолъчките щяха да бъдат поставени на 1 септември, а на 9 септември да се проведе обиколка на 99 младежи, родени след 1990 г., която да завърши пред Мемориала на жертвите на комунистическия режим пред НДК. В протестно писмо до медиите обаче столичната организация на БСП алармира, че готвената акция цели да раздели обществото, да всее омраза и ненавист към другомислещите. Надяваме се, че на 9 септември Столичната община няма да допусне провокации, заяви вчера зам.-председателят на БСП в София Ваня Добрева. Тя изрази надежда, че оттук нататък управляващите в София няма да допускат прояви, които разделят обществото. Настояваме кметът Фандъкова да потърси отговорност от хората в екипа си, разрешили провеждането на подобна акция, подчерта Добрева. Според нея всеки има право на свой прочит на събитията, но никой не може да си позволява да изкривява, зачерква или игнорира факти и да налага цензура.  На 9 септември България ще отбележи 75-годишнината от присъединяването си към Антихитлеристката коалиция, в която са САЩ, Англия и СССР. \"Нека да спрем с разделението и с възпитанието в омраза. Длъжни сме пред идните поколения да започнем да строим мостове\", призова Добрева. ", "date": "2019.09.03", "title": "БСП отказа Фандъкова от пречупените петолъчки"}
{"url": "https://duma.bg/sportat-po-televiziyata-dnes-n198980", "text": "15.20 САЩ - Турция 17.30 Балканиада в Правец 16.00 Обиколка на Испания (X етап) 19.05 и 1.50 US Open 19,30 Мейджър Лийг Сокър (обзор) по Диема спорт 2 19.00 \"Премиър лийг Токшоу\"", "date": "2019.09.03", "title": "Спортът по телевизията днес"}
{"url": "https://duma.bg/polovinata-ot-plashtaniyata-v-bolnitsite-sa-ot-patsientite-n198956", "text": "Над 50% от парите за здравеопазване в България излизат от джоба на пациентите - някои от тях са регламентирани, но голяма част не са, заяви шефът на УМБАЛ \"Света Екатерина\" проф. Генчо Начев. Коментарът му идва, след като прокуратурата констатира хиляди нарушения в болници в страната, а глобите надхвърлят 700 000 лв. Според него прокуратурата е започнала проверка в тази посока, защото НЗОК не може да направи предварителен контрол за тези плащания. \"Липсва контрол. Бих препоръчал на прокуратурата да провери плащанията от страна на болници за привличане на пациенти, което също не е регламентирано и е противозаконно. Също трябва да се проверят и документите за невярно съдържание, каквото е отчитането на болниците към касата на пациенти, на които не е извършена услуга\", добави той. Начев е убеден, че ако има електронна здравна карта, измамите с плащанията ще намалеят драстично.  Основен проблем е липсата на реална оценка на стойността на медицинските услуги, вече има изкривена статистика на заболеваемостта на населението, защото се водят за болни, но реално не са ползвали услуги, а \"с химикала може да се изкарат повече пари, отколкото със слушалка и скалпел\", каза проф. Начев.", "date": "2019.09.03", "title": "Половината от плащанията в болниците са от пациентите"}
{"url": "https://duma.bg/i-sofiysko-selo-protestira-zaradi-voden-rezhim-n198955", "text": "Жителите на софийското село Владо Тричков излязоха на протест заради продължаващия два месеца воден режим. През 3-4 дни пускали водата за по няколко часа, но от чешмите течала кал, която не ставала нито за пиене, нито за пране и поливане. \"Основната причина е трайното засушаване от 2-3 месеца. Такова е положението в селата Владо Тричков, Реброво и Томпсън. В момента сме в кризисна ситуация. Всички аварии са отстранени, но просто няма вода\", обясни зам.-кметът на община Своге Илия Богданов. Втора седмица с нарушено водоподаване са и селата в община Брацигово. Водните запаси са намалени заради сушата и безразборното използване на водата за поливане. Зам.-кметът на общината Йордан Павлов издаде заповед за воден режим, който ще влиза в сила при необходимост.  Много добрички села на режим протестират от месеци срещу ВиК. Аварии оставиха без вода и 12 пловдивски села. воден режим има в шуменското село Лозево, половината села в община Бобов дол, много села в Габровско и Ямболско.", "date": "2019.09.03", "title": "И софийско село протестира заради воден режим"}
{"url": "https://duma.bg/balgarite-rabotyat-nay-mnogo-v-es-n198959", "text": "\"Шампиони сме по заработени часове в рамките на ЕС за година. Не твърдя, че сме най-трудолюбиви, но работим най-много. Това най-често се случва по принуда, а не по желание\". Така президентът на КТ \"Подкрепа\" Димитър Манолов коментира данните, според които българите и гърците имат най-много заработени часове в ЕС. Според статистиката делът на извънредния труд у нас също е най-голям. Ние превърнахме сумираното изчисляване на работното време от изключение в правило, което не е добре, смята Манолов. \"Специален извънреден труд е този в събота и неделя и още по-специален - на национални празници. Единият се заплаща с 50% повече, а другият - два пъти по-високо\", поясни той. По думите му \"тук са възникнали някакви обстоятелства да работим повече и после ще компенсираме хората. Това се е превърнало в практика. Има го в транспорта и производствени дейности като шиенето. Не се случва извънредно плащане след това. Работната седмица е петдневна, а часовете са 8.\" Според Манолов трябва да се ограничи обемът на сумираното изчисляване на работното време и всичко над това да се доплаща като извънреден труд, както е редът. Синдикалистът е на мнение, че трудът у нас не се цени и е най-евтиният ресурс, не се уважава и нощният труд, който е най-вредният за здравето и социалния живот на работещите. Припомняме, че нощният труд от 23 до 6 ч. се плаща по 25 ст. на час от 2007 г. Според конфедерацията ставката трябва да стане 1 лев. Преди година синдикатът започна кампания за достойно плащане на нощния труд и имаше предложение той да стане поне 0,5% от минималната заплата. Зад искането на синдиката застанаха БЛС, Асоциацията на професионалистите по здравни грижи, Синдикалната федерация на служителите в МВР.", "date": "2019.09.03", "title": "Българите работят най-много в ЕС"}
{"url": "https://duma.bg/evdokiya-asenova-e-nominirana-za-kandidat-kmet-na-radomir-n198957", "text": "БСП в Радомир издигна кандидатурата на бившия депутат Евдокия Асенова за кмет на Радомир. Тя има магистърска степен по начална педагогика и публична администрация в СУ \"Св. Климент Охридски\". \"Във време, когато ни задушават проблеми като достъп до здравно обслужване, разбити улици, липса на улично осветление, достъп до вода и т.н., трябва да погледнем към утрешния ден, да начертаем планове за следващите поколения. Нека всички го направим заедно с \"Визия за Радомир - Единни за добър и достоен живот днес и утре!\". Социалистите в Радомир утвърдиха и кандидатурата на Снежана Стефанова за кмет на село Извор. Общинската конференция на БСП в Симеоновград номинира Никола Ангелов Георгиев за кмет на общината. Той е председател на общинския съвет на партията.  Общинският лидер на БСП в Шумен Веселин Пенчев ще води листата за общински съветници. В нея са определени места и за представители на гражданската квота, както и коалиционните партньори. Делегатите единодушно гласуваха 9-ото място в бюлетината да бъде за представител на АБВ. Социалистите решиха партията да се яви като коалиция \"БСП за България\". Делегатите упълномощиха Пенчев да води преговори и да сключи споразумения с АБВ, Движение за радикална промяна \"Българска пролет\" и партия \"Български социалдемократи\".", "date": "2019.09.03", "title": "Евдокия Асенова е номинирана за кандидат-кмет на Радомир"}
{"url": "https://duma.bg/chumata-porazi-ryadka-poroda-svine-n198951", "text": "Африканската чума по свинете направи нов пробив, като проникна в две регистрирани стада от ценната българска автохтонна порода източнобалканска свиня в община Смядово, стана ясно от съобщения на БАБХ. Породата е пред изчезване, а фермите, които отглеждат такива животни, вече са единици. Породата е включена в Червената книга - в официалния Списък на застрашените от изчезване редки породи в България, още преди настъплението на чумата. Особеността при тази порода е свободното пасищно отглеждане и така животните набавят 70-80% от храната си. Потвърдени са положителни проби на африканска чума в две регистрирани стада в гр. Смядово и с. Веселиново, след като заради висока смъртност стопаните на стадото в Смядово са потърсили специалистите от БАБХ, съобщи Асоциацията за развъждане и съхранение на източнобалканската свиня (АРСИС). В огнището в Смядово са ликвидирани и загробени 103 прасета. Вчера до обяд са били загробени и 58 животни от село Веселиново. Данните от инвентаризацията на свиневъдните обекти в областта сочат, че в региона се отглеждат 16 стада от породата с общо 1440 броя свине. Новият пробив се случва, след като в продължение на почти месец нямаше случаи на африканска чума при домашни свине и в регистрирани животновъдни обекти.", "date": "2019.09.03", "title": "Чумата порази рядка порода свине"}
{"url": "https://duma.bg/nyakolko-darzhavi-spreli-da-obmenyat-danni-s-nap-n198952", "text": "Германия и Сингапур са спрели временно част от автоматичния обмен на данни с България, след като в края на юни бе направен пробив в сървър на Националната агенция за приходите (НАП) и данните на над 5 млн. българи станаха публично достояние, съобщава capital.bg. Мярката на двете страни засяга и обмена до поискване. По информация на \"Сега\" и Белгия е спряла да обменя данни с НАП. При хакерската атака бяха свалени не само лични данни на над 5 млн. българи, но и на чуждестранни граждани и фирми.  Пробивът в системата на НАП беше направен точно през електронната услуга за възстановяване на ДДС, платен в чужбина. Тогава българската приходна агенция е уведомила партньорските данъчни служби (общо 300) за временното спиране на услугата, както и за проблема с хакерската атака. Мярката означава, че ако в момента НАП има нужда от бърза справка за данъчно задължено лице от България, вероятно няма да може да разчита на колегите си от тези държави. От НАП казват, че Германия е спряла временно обмена на информация за получени доходи от трудови правоотношения на български данъчно задължени лица в Германия, на изплатени директорски възнаграждения, пенсии, собственост и доходи от недвижимо имущество. Пред capital.bg от германското финансово министерство определят случая като сериозен инцидент и обясниха, че чакат мерки от страна на България. От НАП допълват, че до този момент са получили официално уведомление и от Сингапур - спрени са обменът на информация при поискване и автоматичният обмен. Тук вероятно става въпрос за взаимодействието по линия на инициативите на Организацията за икономическо сътрудничество и развитие (ОИСР), т.е. за справките с данъчна и банкова информация за лица и фирми, както и за отчетите на големи мултинационални компании, посочва изданието.", "date": "2019.09.03", "title": "Няколко държави спрели да обменят данни с НАП  "}
{"url": "https://duma.bg/grisho-pak-otkaza-da-igrae-za-balgariya-za-kupa-deyvis-n198987", "text": "Григор Димитров пак отказа да играе за България в турнира за Купа \"Дейвис\". Това стана ясно, след като капитанът на тима Тодор Енев обяви състава за плейофа срещу Южна Африка за изкачване в I група на световното отборно първенство за мъже. За гостуването в Кейптаун (13-14 септември) Енев ще разчита на Димитър Кузманов (№294 в света), Александър Лазаров (№540), Александър Донски (№797), Габриел Донев (№800) и Адриан Андреев (№955). Треньорът беше изпратил повиквателна и на първата ни ракета (№78), но той я е отклонил. Григор не е играл за националния отбор от 2015 г., когато изпълни изискването за участие на Олимпиадата в Рио 2016. За да получи квота за Токио 2020, Димитров трябва да има поне един изигран мач за Купа \"Дейвис\" през 2019 или 2020 г. Което означава, че ако иска да играе на Игрите в Япония, той ще трябва да се включи в поне една среща на България в началото на олимпийската година. Тази нощ след 3.30 часа Димитров ще играе 1/4-финал на US Open срещу Роджър Федерер (Швейц). Следващото участие на 28-годишния хасковлия е на АТП 250 турнира в Чънду, Китай, от 23 септември.", "date": "2019.09.03", "title": "Гришо пак отказа да играе за България за Купа \"Дейвис\""}
{"url": "https://duma.bg/yordanka-fandakova-zaryazva-ekipa-si-n198958", "text": "Йорданка Фандъкова обяви решението си да се кандидатира отново за кмет на София. Заради допуснатите грешки в управлението си в резултат на \"предоверяване\" тя е решила да смени екипа си - и в общината, и в Общинския съвет. От листата на ГЕРБ ще извади знакови общинари като Андрей Иванов, Орлин Алексиев и Орлин Иванов, потвърди кметицата. Новите имена ще са изявени личности и експерти, обяви Фандъкова. Омбудсманът Мая Манолова вчера съобщи, че \"до часове\" ще обяви решението си дали се кандидатира за кмет на София. Очаква се кандидатурата й да бъде издигната от инициативен комитет на 4 септември. Манолова има намерение да подаде оставка като омбудсман, ако се включи в кметската надпревара, \"за да постъпи морално\", тъй като е избрана и с гласове на ГЕРБ. Партийната заместничка на Бойко Борисов избра да съобщи новината по време на инспекция на строителството на отсечка от третия лъч на метрото. Фандъкова щяла да покани \"изявени личности и експерти\" за общински съветници. От листата на ГЕРБ ще бъдат извадени знакови общинари от ГЕРБ като Андрей Иванов, Орлин Алексиев и Орлин Иванов, потвърди тя.  Фандъкова призна, че през 10-годишното си управление била допуснала грешки, защото се предоверявала на хората. Кметицата бе категорична, че няма да променя стила си на работа. В бъдеще ще разчита на експерти в различни сфери, както и на тези, които до момента не са я подлъгали.  Малко по-късно от ГЕРБ обявиха, че Изпълнителната комисия на партията е утвърдила кандидатурата й. Фандъкова е кмет на София от 2009 г. В последната година тя търпи негативи заради проблеми с ремонтите в центъра на града. Според социолози е много вероятно да се стигне до балотаж в столицата.  Омбудсманът Мая Манолова пък заяви вчера, че до часове ще обяви решението си дали се кандидатира за кмет на София. Тя възнамерява да подаде оставка като омбудсман, за да влезе в предизборната надпревара за столицата. Кандидатурата й ще бъде издигната от инициативен комитет на 4 септември. Той щял да бъде оглавен от правозащитник и в него няма да участват социалисти. Миналата седмица на сайта на омбудсмана бе качен отчет на Манолова за четирите години на поста, в който посочва, че 122 000 граждани са потърсили помощ от нея. По закон Манолова има право да излезе в неплатен отпуск за времето на предизборната кампания и ако не спечели, да се върне на поста. Тя обаче решила да играе по правилата на морала, защото няма как да води кампания срещу сегашното управление, с чиито гласове също е била избрана. От екипа й обясниха, че битката за кметския пост за Манолова е кауза и шанс да се промени моделът на управление в страната, а не мисъл за лично устройване.", "date": "2019.09.03", "title": "Йорданка Фандъкова зарязва екипа си"}
{"url": "https://duma.bg/targat-za-detskata-bolnitsa-e-spryan-n198953", "text": "Здравният министър Кирил Ананиев е спрял търга за проектирането и строителството на националната детска болница заради жалбата на Камарата на архитектите пред Комисията за защита на конкуренцията. В жалбата си архитектите поискаха временна мярка спиране на търга. Процедурата е спряна на 28 август, докато КЗК не остави без уважение искането за временната мярка или до окончателното произнасяне по жалбата. Както ДУМА писа, срокът за събирането на офертите беше удължен от 20 август на 11 септември още преди жалбите на архитектите и на инженерите.", "date": "2019.09.03", "title": "Търгът за детската болница е спрян"}
{"url": "https://duma.bg/monasite-ot-shaolin-idvat-v-sofiya-i-varna-n198938", "text": "Монасите от Шаолин ще демонстрират в София и Варна магията на уменията си. Представлението на 22 февруари е в зала 1 на НДК, а в морската ни столица ще се състои на 24 февруари в ДКС. Двата спектакъла ще покажат историята на Шаолин чрез майсторски изпълнени физически упражнения. Група от 18 монаси, водени от своя възрастен учител, ще демонстрира ненадминатото си кунг фу и ки гонг майсторство, което е резултат на дългогодишен труд. Българската публика ще се потопи в тайните на китайската философия и митове, мъдростта на Дзен будизма и изумителни сцени, постигнати благодарение на овладяването на вътрешната Ки енергия. Над 1500 години легендарните монаси от Шаолин кунг фу са Майстори на енергията. Вътрешната енергия на човека - Ки, и нейното овладяване, води до невероятни постижения, които изглеждат невъзможни за обикновените хора. Тя може да бъде блокирана или стимулирана чрез медитация и техники на дишане така, че да се изолира болка или нараняване за кратък период от време, а също така може да бъде използвана и за лечение. В манастира Шаолин, в близост до свещената планина Суншан, Дзен будистите започват да практикуват физическо и духовно усъвършенстване още от най-ранна възраст. Интерактивните спектакли ще помогнат на присъстващите да надникнат в тайнствения свят на китайските монаси и тяхната мистична енергия. Повече от 25 години те пътуват по света и демонстрират своите изключителни умения. Школата на Шаолин е безспорно явление, което всеки път впечатлява публиката с невероятните постижения на човешкия дух и природа. Билетите за спектаклите вече се продават в мрежата на Eventim в цялата страна. Ценовите категории за София са от 35 до 85 лева, а за Варна - от 25 до 60 лева, в зависимост от местоположението в залите. Всеки фен може да използва и опцията на Eventim Print at Home, която дава възможност да се отпечатва закупеният електронен билет вкъщи. Гостуването на монасите от Шаолин в България се организира от Loud Concerts.", "date": "2019.09.03", "title": "Монасите от Шаолин идват в София и Варна"}
{"url": "https://duma.bg/avtorat-na-ruski-superhit-gostuva-v-balgarskata-stolitsa-n198937", "text": "Авторът на световноизвестния суперхит \"Черная пантера\" - Nebezao, ще гостува в българската столица. Шоуто ще събере ценители на 19 октомври, събота, в клуб Music Jam. Руската сензация превзе класациите и доминира летния ефир като цунами с парчето \"Черная пантера\". А и доказа с изпълненията си на живо, че може да забавлява публиката с високооктанова смес от хаус, поп и денс ритми и експлозивна хореография. Зад загадъчното име Nebezao се крие... Влад - 22-годишен музикант от Курск. Ентусиастът прави изненадващ фурор с парчето си, излязло през 2018-а, а тазгодишният ремикс Black Panther (feat. Rafal) буквално изкъртва класациите и чупи рекорди в интернет. Nebezao вече прераства в \"творчески колектив\" и така Влад и приятели се впускат в музикалния бизнес на пълно работно време. През юли руската команда изнесе страхотно шоу в топ клуба на Пловдив и бе отлично приета от българската публика. Сега е време да взриви и най-актуалното столично музикално заведение. Билети за шоуто на Nebezao в София са на цени от 20 и 30 лева и вече са в продажба на eventim.bg, ticketportal.bg, офиса на Sofia Music Enterprises, на място от касата на клуба (включително в деня на концерта).", "date": "2019.09.03", "title": "Авторът на руски суперхит гостува в българската столица"}
{"url": "https://duma.bg/vnuchkite-na-guna-ivanova-s-parva-nagrada-na-pirin-folk-n198940", "text": "Галавечерта на XXVII издание на Международния фестивал за авторска македонска песен и изпълнителско изкуство е в историята. Тя ще се запомни със силни емоции сред участниците, много красота на сцената, сълзи на радост и надежда. Общо 15 композиции на млади и утвърдени автори се бориха за призовете. Тази година фестивалното жури и публиката в Летния театър  отличиха една и съща авторска песен. Първа награда взе песента \"България в сърцето\" в изпълнение на Ива и Велислава Костадинови; втора - \"Мария, моя севдия\" в изпълнение на Павле Витанов; трета - \"Ей, судбо\" в изпълнение на Васил Вълканов; трета - \"Ай, да ми запееш, Македонийо\" на дует \"Пирин\". Наградата на журналистическото жури отиде при песента \"Пирински орли\" в изпълнение на Валентин Велчев. Призът на тв зрителите - при песента \"Родна стряха\" в изпълнение на дует \"Рилско цвете\". Наградата на публиката в Летния театър отиде при  \"България в сърцето\" в изпълнение на Ива и Велислава Костадинови. Радио Благоевград отличи \"Мария, моя севдия\" в изпълнение на Павле Витанов. В конкурса за изпълнителско изкуство първа награда взе Павле Витанов за \"Костадине, сине\"; втора - Радостина Стефанова за \"Лиляна, пиле шарено\"; трета - за Николай Кирчев за изпълнението на \"Дойди, майко\", научи ДУМА от Валя Ненова, пиар на \"Пирин фолк\". ", "date": "2019.09.03", "title": "Внучките на Гуна Иванова с първа награда на \"Пирин фолк\""}
{"url": "https://duma.bg/datata-n198943", "text": "1658 - УМИРА ОЛИВЪР КРОМУЕЛ, АНГЛИЙСКИ ПОЛИТИК И ДЪРЖАВНИК (Р. 1599 Г.). Водач на Английската революция (1642-1651), от 1653 до 1658 г. е лорд-протектор на Англия, Шотландия и Ирландия. Слага край на управлението на монарха и на неговата абсолютна власт. Установява диктатура, разрешава да бъде избран парламент и отказва короната. До неговата смърт Англия остава република. Две години след смъртта му тялото му е изровено от гроба, обесено на \"бесилката на позора\", обезглавено и захвърлено в общ гроб, което било традиционно наказание за изменниците на Англия по онова време. 1875 - РАЖДА СЕ ФЕРДИНАНД ПОРШЕ, НЕМСКИ КОНСТРУКТОР НА АВТОМОБИЛИ (УМИРА 1951 Г.). За разработка на военна техника през годините на Първата световна война е удостоен с титлата \"професор\" на Виенския технически университет, без да има висше образование. През 1931 г. в Щутгарт се открива конструкторско бюро \"Порше\", скоро са построени три автомобила марка \"Фолксауто\", които стават прототип на легендарния Фолксваген \"Бръмбар\", известен у нас повече като \"Костенурка\". През 1938 г. хиляди коли с марката VW тръгват по пътищата на Германия. 1883 - УМИРА ИВАН ТУРГЕНЕВ, РУСКИ ПИСАТЕЛ (Р. 1818 Г.). Един от най-авторитетните творци от втората половина на XIX в. Тургенев е първият голям романист на руската литература - създава поредица от романи, между които \"Рудин\", \"Дворянско гнездо\", \"В навечерието\" и \"Бащи и деца\". Прекарва по-голяма част от творческия си живот в Западна Европа, но никога не забравя своята родина и народ. 1944 - АНЕ ФРАНК Е ИЗПРАТЕНА В АУШВИЦ. Еврейското момиче, което води дневник за Втората световна война, е родено през 1929 г. във Франкфурт на Майн. Укрива се от нацистите със своето семейство в Амстердам. Убежището е разкрито и Ане е екстрадирана със семейството си. Умира в концентрационния лагер Берген-Белзен край Хановер. Дневникът й е публикуван след края на войната. 1970 - УМИРА ВАСИЛ ГЕНДОВ, ПЪРВИЯТ БЪЛГАРСКИ КИНОРЕЖИСЬОР (Р. 1891 Г.). Автор е на първия български филм \"Българан е галант\" (прожектиран на 13 януари 1915 г.), в който изпълнява и главната роля. Завършва висша театрална школа във Виена, специализира в Берлин. Директор, режисьор и актьор в Софийския пътуващ театър. Създател на първата българска филмопроизводствена кооперация \"Янтра филм\". Инициатор за създаване на Съюза на кинодейците в България (1931), както и на Музея на българската кинематография (1948). 1976 - ПЪРВИ ЦВЕТНИ СНИМКИ НА ПОВЪРХНОСТТА НА МАРС. През 1975 г. НАСА изстрелва две сонди по програма \"Викинг\". Тя включва два летателни апарата и две спускаеми сонди, които се приземяват на планетата през 1976 г. Сондите правят първите цветни снимки на Марс и картографират повърхността на планетата толкова добре, че и сега тези снимки се използват.", "date": "2019.09.03", "title": "Датата"}
{"url": "https://duma.bg/operata-se-mesti-na-bunardzhika-prez-septemvri-n198941", "text": "Децата на Пловдив също ще имат своя музикален фестивал \"Opera Open\" през септември на сцена-кораб край новия фонтан на Бунарджика (акведукта с мечката), където ще ги очаква Госпожа Опера с четири представления от 5 до 8 септември. Обновеното място в подножието на тепето ще служи за естествен декор на музикалните приказки, които симпатичната дама ще разказва със солистите и хора на Опера Пловдив. Програмата включва детския мюзикъл \"Пиратите от Пензанс\" на 5-и от 18 ч., \"Вълшебната флейта за деца\" от Моцарт на 6-и от 17.30 ч., мюзикъла \"Червената Шапчица\" на 7-и от 17.30 ч. и интерактивния джаз концерт \"Седемте Биг Бенд Самураи\" в неделя на 8 септември от 17.30 ч. Билети за детските спектакли от 5 лв. се продават на касата на операта, а на място преди спектаклите цената е 6 лв. За най-верните почитатели са предвидени и отстъпки. \"Opera Open за деца\" е поредната инициатива на Опера Пловдив за възпитание и приобщаване на децата към изкуството. В \"Академията на Госпожа Опера\" се провеждат занимания по пеене, актьорско майсторство и танци, а малките таланти сами участват в детските спектакли. Програмата през септември предлага и премиера на мюзикъла \"Книга за джунглата\" на 11-и от 18 ч. в Дом на културата, а за най-малките е концертът \"Академия за бебета на Госпожа Опера\", който е безплатен и ще се състои на 4-и от 11 ч. край Виенския павилион в Цар Симеоновата градина.", "date": "2019.09.03", "title": "Операта се мести на Бунарджика през септември  "}
{"url": "https://duma.bg/doplashtane-li-n198944", "text": "Поредният лекар направи култово откритие: 50% от парите в българското здравеопазване идват от джоба на пациента. Да, представете си: точно както констатират от години и Световната банка, и Еврокомисията, та дори и българските здравноосигурени пациенти, които трябва да доплащат под различни форми. Значи - нищо ново под слънцето! И едва ли пациентите, плащали стриктно осигуровките си, се натискат да доплащат.  Остава да бъде поставена правилната диагноза на родното здравеопазване и да бъде приложено адекватно лечение. Очевидно най-вероятната диагноза е недохранване (клинична пътека 82) с минимален болничен престой 3 дни. Само дето недохранването на българското здравеопазване стана хронично, а болничният му престой продължава повече от 20 години, повечето от които - в реанимация. Най-вероятно заради неадекватното лечение, прилагано от политиците.  Парите в здравеопазването ни не са малко, макар недостатъчни. Но за да стигнат, едва ли е необходимо чак такова доплащане. Достатъчно е държавата да плаща коректно пълната вноска на хората, които се е наела да осигурява, да спре да плаща осигуровките на държавни служители, магистрати и пр., чиито месечни доходи навярно надхвърлят от 5 до 10 пъти размера на минималната заплата, и да се ангажира само с плащането за бедните. И да: контролът. Той очевидно е най-неизгоден за мнозина. Все се говори за електронна здравна карта, за електронна информационна система в сектора поне от 20-25 години. Колко проекти са представени, на колко фирми е плащано да опитат да направят такава система... И да: здравната ни статистика е изкривена, защото с \"химикала може да се изкарат повече пари, отколкото със слушалка и скалпел\".  И не: системата оцелява въпреки уродливите правила, налагани от управляващите и от \"големите\". Защото във водовъртежа й всекидневно се борят за човешкия живот хиляди лекари и сестри, за които правилните инструменти остават скалпелът и спринцовката, а не химикалката.", "date": "2019.09.03", "title": "Доплащане ли?"}
{"url": "https://duma.bg/teatarat-i-nie-sabira-ruski-i-balgarski-tvortsi-n198939", "text": "В годината на театъра в Русия 2019 руски и български художници представят остроумни и вдъхновени рисунки, изпълнени с искрящ колорит. Публиката може да се развесели или замисли мъдро над изящния хумор в творбите, изложени в Столичната библиотека от 3 до 9 септември. За това са се погрижили Секция \"Карикатура\" към Съюза на българските художници, Гилдията на карикатуристите към Руската художествена академия, Медийният съюз на Русия и Руският център в Столичната библиотека. Откриването е днес, вторник, от 18 ч. в зала \"София\", Столична библиотека, етаж I.", "date": "2019.09.03", "title": "\"Театърът и ние\" събира руски и български творци"}
{"url": "https://duma.bg/kakvi-i-kolko-chuzhdi-hrani-yadem-n198945", "text": "България е страната членка на ЕС, която притежава най-голяма използвана земеделска площ на човек от населението - повече от 7 дка. От тях орната земя (нивите), трайните насаждения и семейните градини са повече от 5 дка. Какво да кажат холандците и белгийците, които имат съответно само по 1,1 и 1,2 дка земеделска земя. Дори големите по територия държави Франция (4,2), Испания (5,0), Германия (2,1), Италия (2,2), Великобритания (2,6), Полша (3,7) разполагат с по-малък ресурс от земеделска земя на човек. По качество на земеделска земя и нейното разнообразие ние също сме по-облагодетелствани от европейските страни. Имаме си законодателна власт със знайно колко депутати. Изпълнителната власт бъка от министерства и агенции с огромен административен персонал, които пряко или косвено отговарят за земеделското производство. Подчертавам ролята (отговорността) на Министерствата на земеделието, храните и горите, на икономиката и на финансите за развитие на отрасъла. Не ни липсва и аграрна наука. През последните години ежегодните субсидии за земеделието и животновъдството надхвърлят 2 млрд. лв. Ние имаме всички обективни и субективни условия да произвеждаме достатъчно хранителни продукти за прехраната на намалялото с 2 млн. население. Да, било е. Наскоро телевизия \"Евроком\" излъчи филм за селското стопанство през периода 1939-1989 г. Добре е управляващите, опозицията и особено младите хора да видят този филм и добият представа какво е било и какво е сега. Стигнахме до положение, че превърнахме земеделието от многоотраслово в монокултурно - главно зърно и маслодайни семена, по-голямата част от които изнасяме.  и съседни страни. В същото време се превърнахме в благоприятен пазар за внос на хранителни продукти главно от европейски страни. Нека видим конкретните числа за основните видове, количества и стойности на хранителните продукти, които сме внесли през 2017 г.* Знае се, че годишната консумация на животновъдните продукти от човек е един от важните критерии за стандарта на живот на всеки народ. За съжаление, по този показател сме в жалко състояние. Търговското салдо е отрицателно и възлиза на 259 млн. евро, или над 500 млн. лв. Всеки български жител консумира годишно чужди животновъдни продукти за повече от 70 лв. Най-голям е вносът на свинското месо - 111 хил. тона за 208 млн. евро. Собственото производство на свинско възлиза на 70-75 хил. тона. Това означава, че консумацията на този продукт от внос е 60%. Сега, когато поради африканската чума се ликвидират над 100 хил. свине, вносът ще се увеличи. Интересни са данните за производството, износа и вноса на птиче месо (заедно със субпродуктите). Вече не е изненада, че птичето месо, което произвеждаме (105-110 хил. тона), е повече от общия сбор на т.нар. червени меса - всичко около 102-105 хил. тона. Въпреки това ежегодно внасяме повече от 110 хил. тона птиче месо за над 100 млн. евро, изнасяме годишно над 40 хил. тона. Сметките показват, че и тук консумираме близо 60% вносни продукти. При говеждото месо картината е същата - произвеждаме около 17 хил. тона и толкова внасяме. За овчето и козето какво да кажем, когато на човек произвеждаме 1,5 кг. И разбираме колко сме зле около великденските празници и Гергьовден, когато се интензифицира вносът откъде ли не - Нова Зеландия, Австралия, Румъния, Гърция и Северна Македония. Тогава се дават мъдри указания как да познаем дали месото е било дълбоко замразявано.  При рибите, продуктите от тях  и други аквакултури търговското салдо също е отрицателно и възлиза на около 50 млн. евро. На минус сме и при млякото и млечните продукти, яйцата с около 40 млн. евро. На хранителните продукти от животински произход, неупоменати по-горе, вносът превишава износа с няколко милиона евро. За животновъдството и неговите продукти има и един положителен факт. Износът на живи животни превишава вноса с повече от 22 млн. евро (средно за 2016 и 2017 г.). Не знам дали това е за голяма радост, тъй като внасяме животни (главно овце) за около 30 млн. евро. Когато се запознаем с числата за производството и търговията с растениевъдни продукти и техните производни, ще констатираме, че рязкото увеличение е чрез интензификация на производството на зърно (хлебно и фуражно) и на маслодайни семена (слънчоглед и рапица). За 2017 г. количествата са съответно 9,5 и 2,5 млн. тона. Зърното, семената и техните продукти допринасят най-много за положителното валутно салдо на аграрни стоки - повече от 1 млрд. евро. Износът на зърно през различните години е 5,5 млн. тона, като пшеницата е повече от 4 млн. тона, царевицата - около 1 млн. тона, маслодайните семена - 1,2 млн. тона. Тенденцията е тези количества да се увеличат.  Тук се наблюдава  Производството се увеличава, цените за износа намаляват и обратно, при спад на производството цените на износа нарастват и брутната продукция от отрасъла се задържа на едно постоянно ниво - 7,5-8 млрд. лв. Зле изглеждат нещата със зеленчуците и плодовете, където вносът превишава износа. При зеленчуците ежегодният внос надвишава износа с 40 млн. евро. При плодовете тази разлика е по-голяма - 60 млн. евро, което се дължи на големия внос на цитрусови плодове. Известно е, че боб \"Добруджански\" е главно внос от различни страни и най-малко български. На българския консуматор е добре известен консервираният зрял боб в различни разфасовки, внасян от Италия. Подобно е положението с лука (кромид и праз), пипера, доматите, картофите, плодовете (главно ябълките), десертното грозде и др. Няма кой да чуе нашите зеленчукопроизводители и овощари, които са потиснати и трудно издържат на добре дотиран внос на тези продукти. Тук се изкушавам да припомня за катастрофата преди години на турски камион, натоварен с магданоз. Ето няколко \"дребни\" неща, отнасящи се за вноса на хранителни продукти. Най-качествени (и разнообразни) макаронени изделия се произвеждат в Италия, Франция, Испания и Гърция. В тези страни се произвеждат над 97% от количеството на твърдата пшеница в ЕС. От общото производство твърдата пшеница в Гърция е над 70%, в Италия - около 55%, в Испания и Франция - по над 6%. В България не се води точна статистика за нейното производство. Една наша фирма беше станала новатор чрез производството на макаронени изделия от мека пшеница. Докарани на цвят, сравнително по-ниски цени и на етикета беше написано \"съдържа глутен\", което звучеше като предупреждение, продължителност на варене 4-5 минути, при което се получава някаква каша, но не и сварени макарони. От магазините макаронените изделия на тази фирма изчезнаха. Останаха вносните от Италия, Гърция, Румъния и от други български фирми, произведени от твърда пшеница. По-горе стана дума, че изнасяме около 1 млн. тона царевично зърно. Но  (и грис) от Гърция. Царевица имаме, добре е развита мелничната ни промишленост, но царевично брашно внасяме. Да се чуди човек. Известни сме с огромното производство и износ на слънчогледови семена, но белени семки внасяме. Внасяме и овесени ядки. Известно е, че сме големи консуматори на боза. Всеки хранителен магазин, сладкарница и баничарница предлага боза. Най-добрата боза се прави от просо, но ние я правим от пшеничено брашно. България търгува с аграрни стоки с всички страни членки на ЕС. Търговското ни салдо е положително и ежегодно възлиза на около 500 млн. евро, дължащо се главно на износ на суровини. Подобна е търговията и с балканските страни. При половината от страните членки на ЕС търговското ни салдо е отрицателно - Полша около 150 млн. евро, Германия близо 90 млн., Унгария над 80 млн. Австрия и Чехия по над 20 млн. Дори такива малки страни като балтийските републики, Словакия, Словения, Нидерландия и Ирландия внасят повече хранителни стоки у нас, отколкото ние изнасяме за тях. Вносът от Сърбия превишава нашия износ с повече от 50 млн. евро. Основният извод, който може да се направи, е, че българската земя не ни храни. Тя прави това косвено - чрез износ главно на суровини и внос на хранителни стоки с висока добавена стойност. Тази печална истина се илюстрира най-добре с брутната стойност, която получаваме от декар земеделска земя. За България тя е извънредно ниска, едва 80-85 евро годишно. По този показател сме  Първите страни (15) членки на съюза получават средно над 270 евро, новоприетите (13) по 137 евро. Ето числата за челниците: Холандия - 1458, Белгия - 628, Дания - 449, Италия - 388, Германия - 319, Люксембург - 352, Франция - 264, и др. От новоприетите: Словения - 242, Хърватия - 186, Унгария - 161, Полша - 156, Чехия - 140, Румъния - 137. Оставям на читателите да направят своите изводи за състоянието на нашето земеделие.  Очаквам с нетърпение времето, когато нашите управляващи, заедно с опозицията, ще направят реална оценка на използването на земята и на производството на хранителни продукти за изхранване на българския народ. Учудвам се на тяхното самочувствие и предложения, че ще сътрудничим с арабските страни и Китай в областта на селското стопанство. Ние не можем да осигурим достатъчно хранителни продукти на 7 млн. българи, а камо ли за арабите и китайците.  Господа управляващи, замислете се!", "date": "2019.09.03", "title": "Какви и колко чужди храни ядем?"}
{"url": "https://duma.bg/bankite-masovo-vdigat-taksi-n198950", "text": "Банките у нас, чиято печалба удари 1 млрд. лв. към края на юли, масово планират вдигане на такси през септември и октомври по често използвани и чувствителни за гражданите услуги, предаде \"Мдиапул\". Това се случва на фона на усилията на ЕС да осигури лесен и евтин достъп до банкова сметка на всеки европейски гражданин. Освен това от 15 декември се очаква рязко поевтиняване на трансграничните плащания в евро в ЕС.  Нарастващите постъпления от такси не са основният, но са все по-важен компонент в печалбата на родната банкова система, която е на рекордни нива в последните години въпреки ниските, близки до нула, лихви. От данните на БНБ към 31 юли се вижда, че нетният доход от такси на банковата система към 31 юли тази година е 640 млн. лв., което е с 30 млн. лв. повече от миналата година. Нетният доход от лихви пък е 1,616 млн. лв., което е с 35 млн. лв. повече в сравнение с юли 2018 г. Разходите за обезценка са намалели с 50 млн. лв., а печалбата на банките се е увеличила с 95 млн. лв., което е ръст от 10% на годишна база.", "date": "2019.09.03", "title": "Банките масово вдигат такси"}
{"url": "https://duma.bg/rusofobite-ni-sa-stanali-balgaromraztsi-n198946", "text": "Нашенските русофоби за сетен път демонстрираха, че мразят Русия по-силно, отколкото милеят за България. Тази омраза ги дрогира дотам, че отричат дори оцеляването на страната си от ураганите на историята, стоварили се върху нашите земи. Превръщат се не просто във вандали, а направо в българомразци.   Повод за тези заключения е Паметникът на съветската армия в София. Наскоро той за пореден път бе осквернен. Преди това предизборно се вихреха предложения за демонтиране на паметника и пасквили срещу него. Защо отрицанието на паметника е антибългарщина? Документи и мемоаристика доказват, че към края на Втората световна война Великобритания и САЩ са готвели териториалната касапница на България като съюзничка на губещата хитлеристка Германия. През последните 30 години това старателно се укриваше от широката ни общественост. Най-общо казано, те са гласели два варианта за страната ни. Единият е бил тя да отстъпи своята част от Родопите и южната ни граница да минава малко под Пловдив. Това всъщност е териториално искане на Гърция, а Вашингтон и Лондон са били готови да го задоволят като възнаграждение за гърците, които са воювали срещу Хитлер. Страната ни щяла да бъде орязана териториално до горе-долу някогашното Княжество България. И сега Пампорово или Смолянско щяха да са гръцки. Другият вариант е бил предложението да влезем в Балканска федерация во главе с Турция. Анкара трябвало да бъде възнаградена заpади неутралитета си по време на войната. По този вариант дори е започнала подготовка и Турция бе струпала 12 дивизии в Тракия, готови да влязат в страната ни, чиято южна граница съзнателно е била оголена за турското нахлуване.   Така \"цивилизованият Запад\" е кроял да ни затрие като държава, да погребе независимостта ни, която тогава е наброявала едва 66 години. И при това да върне историята назад, като ни натика при този, който ни е гнетял и газил пет века. Е, всичко това е спряно от Съветския съюз. След като разузнаването му надушило пъклените планове срещу страната ни, Москва обяви война на България на 5 септември, а на 8 септември Съветската армия влезе в България. Обективният прочит на историята показва, че точно появата ни съветските части у нас спира например нахлуването на турските части през Странджанския край. Без да воюва на наша земя, съветският воин е спасил страната ни от разпарчетосване. Впоследствие на Парижката конференция през 1947 г. съветската дипломация довършва това, което бе започнала съветската армия - съхранява днешната територия на България. Разбира се, че Москва е действала най-вече заради националния си интерес - да изгради защитен вал със съюзни държави по цялата си западна граница от Балтийско до Черно море, след като винаги е била нападана именно от западна посока. Но този интерес изцяло е съвпаднал с българския.  Замисълът на мемориала в София, както и на паметника на Альоша в Пловдив е бил да увековечат решаващата и победна роля на СССР във Втората световна война. Но от рентгена на историческия прочит откриваме и друг, чисто нашенски смисъл. Това са паметници на една държава и една политика, които са спасили страната ни от разчленяване в края на Втората световна война. Това всъщност са паметници и на оцелялата България. Те се родеят и с мемориала на Шипка. Времето е извело следния алгоритъм на историческата ни участ: ако през 1877-1878 г. Русия ни е освободила от турското иго, през 1944-1947 г. Съветският съюз измъква България от англосаксонското й окасапване. Ако първия път руската страна е освободителка, втория път тя е спасителка. И след като сме неспособни сами да извоюваме националното си освобождение или сами да се спасим, поне да бъдем почтени към онези, които са направили това вместо нас. Виждаме обаче, че между нас се намират и такива, които не мислят с помътнения си мозък, надрусан с дрогата на чужди интереси и внушения. Само че те правят ето какво. Когато хулят паметника (или на Альошата), те oхулват, че страната им се оказа опазена в сегашните й граници. Май им е по-мило тя да е била окастрена до размера на Княжество България, а вместо българско населението от Петричко до Малко Търново да се води гръцко, турско и вече северномакедонско. Когато оскверняват тези монументи, те явно предпочитат държавата ни да е била затрита отново под турско управление, макар и федеративно. Когато врещят за демонтаж на тези паметници, те не врещят ли за демонтиране на днешната българска територия? Във всеки случай явно врещят за демонтиране на историческата ни участ и памет. За тях явно е по-ценно българският етнос за пореден път да е бил осакатен и разкостен, но пък да бе попаднал в западната сфера на влияние, за да се \"радва\" на нейната демокрация  и правата й на човека. Иконата на днешните ни западнофили Уинстън Чърчил не е криел, че ни мрази - не на последно място, защото сме били \"племе със склонност към предателства\". Опасявам се, че на нашенските русофоби не им стига акъл да се разпознаят в тази констатация. С отрицанието си към съветските паметници у нас те всъщност се отричат от историческата съдба на страната си. Опасявам се също, че не са дорасли да проумеят, че са станали българомразци.  ", "date": "2019.09.03", "title": "Русофобите ни са станали българомразци"}
{"url": "https://duma.bg/otlichie-za-veteran-ot-saprotivata-n198947", "text": "Това е чудесно! За този човек с побеляла глава и на върха на своите 93 години, с бастун, който едва удържа походката му, но с поглед все така дързък и с ясна мисъл - за този човек отличието на Българската социалистическа партия е хубаво признание за неговия живот и неговото творчество.  В навечерието на Бузлуджанския събор тази година Националният съвет на БСП отличи Тотю Бакалов с Почетния знак на партията за неговата антифашистка и обществено-политическа дейност, за литературното му творчество на антифашистка тема и по обществени и правни въпроси.  От 1943 г. е член на РМС - Работнически младежки съюз - пояснение за тези, за които това е само понятие от миналото, а за Тотю Бакалов то е неговата младост. Гордостта му за цял живот и пожизнената тъга по убити и обесени от фашистите другари като Иванка Терзиева, Ленко Пенев, Славчо Дишлянов, Иванчо Бесарабчето... И неговите преживявания в преизподнята на фашистката полиция.  Пред Народния съд за Тотю Бакалов полицейският агент Иван Мухов говори: \"... На Тотю Бакалов му се приписваше, че организирал ремсова група и че имал връзки с нелегалните и че вербувал за Балкана, и че той ще избяга в Балкана.  На тези му обвинения той категорично отказваше да отговори и беше подложен на побоища. Беше бит няколко пъти с тояга и гума, вързан и повалян на пода. Аз участвах, като му запушвах устата да не издава глас.  Също веднъж беше съблечен гол, аз и другите полицаи се гаврехме с него.  При побоищата Пандов му скубеше косата и с тоягата го мушкаше по тялото.   На всички тези побоища изтрая и не даде нищо...\"  Тотю Бакалов е председател на Окръжния съд в Стара Загора и член на Върховния съд на Народна република България - той не само е завършил право, той е юрист и прави сериозна разлика между двете правни понятия. Той е юрист, оставил диря в българското право и в българската правораздавателна система.  Член е на Българската социалистическа партия и цялото му същество е отдадено на нея - на младини и днес, на достолепна възраст.  Дългогодишен председател е на Българския антифашистки съюз в Стара Загора. Общественик. Мъж с характер - за мнозина труден, но с достойнство.  През целия си живот твори - ранни ученически стихове и разкази, зрели статии и книги. В Стара Загора е редактор на правно списание. Много са вестникарските страници в столицата и извън нея с негови статии - повече от триста на брой... Главна тема в тях е антифашистката съпротива - с документи, спомени, факти. Истината и само истината! - както сам казва - за Народния съд, за нашите жертви в борбата против фашизма и за лудите опити днес на псевдоисторици и писачи да оневиняват фашизма и фашистите...  За това творчество получава Почетния знак на Българската социалистическа партия. Заслужено.  Него най-често ще го видите в старозагорския парк \"5 октомври\" на пейка до Братската могила - там води мълчалив разговор с погребаните под нея антифашисти - разстреляни и обесени... С някои от тях е лежал в Старозагорския затвор и заедно с тях там изтраял фашистките издевателства. И пак замисля статия за героите от каменната плоча - да се знаят имената им и да се помни делото им...", "date": "2019.09.03", "title": "Отличие за ветеран от съпротивата"}
{"url": "https://duma.bg/alternativa-stava-opasno-silna-n198967", "text": "Крайнодясната партия Алтернатива за Германия (АзГ) постигна силни резултати в двете регионални гласувания в Източна Германия в неделя. Управляващите партии обаче спечелиха и двата вота, спасявайки позициите си и осигурявайки известно облекчение за федералното правителство. Избирателите в Саксония, регион с около 4,1 милиона души, граничещ с Полша и Чехия, и съседният Бранденбург, който има 2,5 милиона жители и заобикаля Берлин, избраха нови законодателни регионални органи. Всички погледи бяха насочени към представянето на крайнодясната партия (АзГ), която е най-силна в бившия комунистически изток. Символично важната победа, която АзГ постигна във всяка от двете области, може допълнително да дестабилизира националното правителство. Съпредседателят на АзГ Йорг Мойтен се обяви за \"изключително доволен\" от резултата. Опонентите обаче изразиха известно облекчение, че партията му стигна до второ класиране. \"Добрият сигнал и в двата района е, че преди няколко седмици крайната десница беше напред, а днес имаше ясен сигнал срещу АзГ\", заяви Ларс Клингбейл - генерален секретар на лявоцентристките социалдемократи и младши партньори на Меркел в Берлин. Управляващите партии се представиха по-добре от предвидените предизборни проучвания. И двете обаче загубиха позиция в сравнение с последните регионални избори през 2014 г. Християндемократическият съюз на Меркел спечели 32,1% от гласовете в Саксония, която той управлява след обединението на Германия през 1990 г., спрямо 39% преди 5 години. АзГ взе 27,5%, което беше най-доброто й представяне досега във всички регионални избори, в сравнение с 9,7% преди 5 години. В Бранденбург социалдемократите спечелиха 26,2% от гласовете, което е по-малко от 31,9% преди 5 години. Подобно на представлението на ХДС в Саксония това беше най-лошото им представяне там за 29 г. демокрация. Социалдемократите ръководят Бранденбург от обединението. АзГ спечели 23,5% спрямо 12,2% при изборите през 2014 г. Зелените, които имаха висока подкрепа в проучванията през последните месеци, в неделя постигнаха доста скромни резултати, като взеха 8,6% в Саксония и 10,8% в Бранденбург. Очаква се преговорите за сформиране на местните правителства да са трудни както в Саксония, така и в Бранденбург. Тъй като всички партии изключват коалиция с участието на АзГ, популистите вероятно ще останат в опозиция.", "date": "2019.09.03", "title": " \"Алтернатива\" става опасно силна"}
{"url": "https://duma.bg/protestirashtite-v-honkong-spirat-vlakovete-n198966", "text": "В последната акция протестиращите в Хонконг, облечени в черно, пречеха на вратите на влакове в метрото да се затворят, което доведе до големи забавяния в транспортната мрежа, съобщиха медиите. В понеделник те призоваха за обща стачка днес, а следобед организираха митинг. Това е ново изостряне на обстановката в автономния град на Китай, който е бивша британска колония. Протестите пламнаха заради плановете на властите в града да приемат закон за екстрадиция, който според демонстрантите ще позволи на Пекин да изисква от Хонконг предаването на дисиденти. Впоследствие исканията на демонстрантите се увеличиха - разследване на полицейските действия и пряко избиране на Законодателното събрание. На свой ред Пекин обвинява САЩ и Великобритания, че организират \"цветна революция\". ", "date": "2019.09.03", "title": "Протестиращите в Хонконг   спират влаковете "}
{"url": "https://duma.bg/dorian-vze-zhertva-n198965", "text": "Ураганът \"Дориан\" погуби 7-годишно момче на Бахамските острови, сестра му е в неизвестност. Чудовищната буря от най-високата 5-а категория на опасност е разрушила и повредела 13 000 къщи.  От Бахамите стихията се насочва към САЩ. Там губернаторът на щата Флорида Рон де Сантис обяви евакуация в повечето крайбрежни райони. Според медиите засегнати са 830 000 души. Евакуацията бе обявена и в щатите Джорджия и Южна Каролина, северно от Флорида. Там тя ще засегне 1,4 млн. души. В Северна Каролина пък бе въведено извънредно положение. Във вторник няма да работят училищата и държавните институции. Максималната скорост на вятъра достига около 300 км/час. Очаква се \"Дориан\" да стане най-мощният ураган от десетилетия. ", "date": "2019.09.03", "title": "\"Дориан\" взе жертва"}
{"url": "https://duma.bg/rezultati-n198928", "text": "VIII кръг: ЦСКА Сф - Левски 2:2 0:1 Иванов (12) 0:2 Робърта (18) 1:2 Евандро (73) 2:2 Албентоса (88), ЧК: Петрович (Ц-90); Ботев Вр - Лудогорец 0:1 Манолев (21); Витоша Б - Царско село 3:2; Черно море - Дунав 1:1; Славия - Арда 2:3; Локо Пд - Ботев Пд 1:1; Етър - Берое 2:1.  1. Лудогорец 8 5 3 0 12:4 18  2. Левски 8 5 2 1 17:7 17  3. Локо Пд 8 4 2 2 18:12 14  4. ЦСКА-Сф 8 3 4 1 12:11 13  5. Берое 8 4 0 4 15:13 12  6. Арда 8 3 3 2 13:12 12  7. Черно море 8 2 5 1 10:7 11  8. Славия 8 2 3 3 12:13  9  9. Ботев Пд 8 2 3 3 9:12  9 10. Етър 8 1 5 2 10:11  8 11. Ботев Вр 8 2 2 4 9:13  8 12. Царско село 8 2 2 4 8:12  8 13. Дунав 8 2 2 4 10:15  8 14. Витоша Б 8 1 0 7 7:20  3 IX кръг: 13.09 (петък), 17.30: Царско село - Локо Пд (Нова спорт); 20.00: Арда - Ботев Вр (Диема спорт); събота, 17.30: Ботев Пд - ЦСКА-Сф (Диема спорт); 20.00: Лудогорец - Етър (Диема спорт); неделя, 17.45: Дунав - Славия (Диема спорт); 20.15: Левски - Черно море (Диема спорт); понеделник, 20.00: Берое - Витоша Б (Диема спорт). по БНТ 3 Баскетбол, СП в Китай 15.20 САЩ - Турция Лека атлетика 17.30 Балканиада в Правец по Евроспорт 1 Колоездене 16.00 Обиколка на Испания (X етап) Тенис 19.05 и 1.50 US Open по Макс спорт 4 Футбол 19,30 Мейджър Лийг Сокър (обзор) по Диема спорт 2 19.00 \"Премиър лийг Токшоу\"", "date": "2019.09.03", "title": "Резултати"}
{"url": "https://duma.bg/akrapovich-se-maha-ot-loko-pd-n198930", "text": "Бруно Акрапович се маха от Локо Пд. Босненецът е пред завръщане в Шкендия Тетово, твърдят медии в Северна Македония. Именно в този клуб работеше треньорът, преди да дойде на \"Лаута\" през февруари 2017 г. Сайтът \"Спортмедиа\" се позовава на свои източници от клуба, който е един от най-богатите в Югоизточна Европа, но не ги назовава. Акрапович има договор със \"смърфовете\" до края на годината. Наскоро той обяви, че се е разбрал с президента на клуба Христо Крушарски и ще парафира нов договор на емблематичната дата 9 септември. \"Не, не, няма нищо вярно в информацията за Шкендия. Категорично това не отговаря на истината\", обяви пред PlovdivDerby Акрапович.", "date": "2019.09.03", "title": "Акрапович се маха от Локо Пд"}
{"url": "https://duma.bg/transferat-na-bozhinov-v-turtsiya-propadna-n198929", "text": "Валери Божинов не успя да си уреди трансфер в турския Бурсаспор. Българинът даже се беше договорил и за личните си условия с елитния тим, като щеше да взима по 600 000 лв. на сезон. Също така Божинов атакува Петър Хубчев, който го изгони от Левски и държи резерва близкия му приятел Ники Михайлов. \"Не е нормално национален вратар да не пази. Хубчев го викаше в националния отбор, а сега не залага на него. Не съм сигурен, но според мен това е някакво лично отношение\", каза Божинов.", "date": "2019.09.03", "title": "Трансферът на Божинов в Турция пропадна"}
{"url": "https://duma.bg/iznenadvashtite-likove-na-poznatata-sofiya-n198942", "text": "София има и немалко привлекателни места, стига да имаш око да ги съзреш. Каквото несъмнено има именитият ни дизайнер Велизар Димитров, който открива днес от 18 ч. изложба на художествена дигитална фотография в галериите при Триъгълната кула на Сердика. Експозицията носи наслова \"София - 140 години столица на България\" и принос за реализирането й има Регионалният исторически музей-София.  Ценителите могат да видят 34 платна на съвременната ни столица и 6 на стара София, включително още от края на XIX век. Тези 34 платна са създадени чрез дълбок печат върху текстилен материал (канаваца). За разлика от обичайните фотоизложби Велизар Димитров майсторски използва дигитални технологии и така извайва цвета, светлината, светлосенките и контрастите, така подбира ракурса и перспективата, че фотокомпозииците му звучат като живописни платна, без да са художествена измислица. Благодарение на това сградите \"цъфват\" и не стоят \"сухи\" като на обикновени фотоси. Те изпъкват било с монументалността си, било с очарованието и одухотвореността си, които ние, столичани, по различни причини не забелязваме, минавайки покрай тях. Навсякъде личи майсторството на естета да хване художествения ъгъл. Заснетите отдолу кули на \"Милениум център\" зад НДК в комбинация с модерни съседни сгради звучат като от глобален финансов център - сякаш не са от София. Подобни са ракурсите за катедралата \"Александър Невски\", Руската църква и Синагогата, които се извисяват към Бога и вечността на духа, включително заради подсиления син фон на небето.  Това, че Велизар Димитров е на \"ти\" с цветността, се вижда и в други платна. Примерно в засилената брикова багра на столичното архитектурно бижу - бившия Тетевенски хан на \"Дондуков\". Заради нея то не просто се откроява, но и \"се запечатва\" в съзнанието. Вещата му пък \"игра\" със светлини и светлосенки се усеща от фотосите на заснетите вечер булевард \"Витоша\" и пространството пред НДК, метростанцията при Централната гара или новите сгради по булевард \"Тодор Александров\". Композицията също е стихията на този творец. Сградата на профсъюзите и модерният остъклен бизнес център в съседство са хванати така, че сякаш са леко наклонени една към друга и търсят близост, макар да са от различни епохи. Заснетият откъм централната банка дворец напомня лайнер, който тържествено акостира в еклектичната иначе архитектура на българската столица.  Уникалността на експозицията е, че за пръв път е подредена изложба на изцяло дигитална художествена фотография. Подобен тип фотография има в отделни реклами, но не и в такава цялостност на естетическото оформление.  79-годишният Велизар Димитров е включен в сборника \"Живите легенди\" на Международния биографичен център в Кеймбридж и в сборника за изявени личности на Американския биографичен институт. През годините твори в градската естетизация, промишления дизайн, музейното дело, логота и запазените марки. ", "date": "2019.09.03", "title": "Изненадващите ликове на познатата София"}
{"url": "https://duma.bg/roboti-tantsuvat-na-pilon-n198934", "text": "Две роботизирани танцьорки на пилон следващата седмица ще направят дебюта си в SC-Club във френския град Нант. Изявата им по случай 5-годишнината на заведението ще продължи цял месец. Танцуващите роботи с насложени върху металните тела части от пластмасови женски манекени са дело на британския артист Джайлс Уокър. Собственикът на клуба Лоран Ру признава, че секторът е необичаен за изява на машини. И допълва, че роботизираните танцьорки няма да заменят истинските, заедно с които ще се вият около пилоните в рамките на изявата си.", "date": "2019.09.03", "title": "Роботи танцуват на пилон"}
{"url": "https://duma.bg/7-v-aresta-sled-tsska-sf-levski-n198931", "text": "Седем души са арестувани около дербито на VIII кръг между ЦСКА-Сф и Левски (2:2). От МВР съобщиха, че трима са задържани с наркотици, двама със забранени предмети, един за неизпълнение на полицейско разпореждане и един за хулиганство. До мелета между агитките и на двата тима не се стигна, а на Националния стадион влязоха около 22 000 души. Преди мача в центъра на София фен на един от отборите е нанесъл лека телесна повреда на жена и на едно от трите деца, с които тя е била. Предполагаемият извършител е задържан. На ст. \"Васил Левски\" ЦСКА-Сф измъкна точката под носа на Левски. \"Червените\" изиграха невероятно второ полувреме, с което заличиха два гола пасив. Символичните гости дръпнаха набързо чрез Станислав Иванов (12) и на Найджъл Робърта (18), но през втората част футболистите на Петър Хубчев предимно се бранеха и избягваха да играят с топката. Точни за тима на Люпко Петрович бяха Еванрдо (73) и защитникът Раул Албентоса (88). В осмия си мач за тима испанецът дори беше с капитанската лента. Той пристигна на \"Армията\" през лятото, а сега с глава изкова точката на тима си. Петрович пък успя да реорганизира тима си, защото в началото на втората част изкара Петър Занев и Тиаго Родригес, като на местата им влязоха Брадли Мазику и Греъм Кери. Именно двамата бяха перфектни в предни позиции. В края на срещата реферът Георги Кабаков изгони Петрович, който блъсна четвъртия съдия Ивайло Стоянов-Сватбата, който му направи забележка. \"Първото полувреме Левски беше по-добрият отбор. Поправихме грешките си през втората част. Бяхме много по-добри от техния тим. Не паднахме, което е най-хубавото, защото губехме с 0:2. Сега спечелихме точка. Първото полувреме играхме по-добре до техния първи гол. Левски вкара при първата си атака и това направи проблем за нас. Извличаме си поуките и се надявам в бъдеще да сме много по-добри. Публиката има право да критикува. Може и утре да се махна - няма проблеми\", каза Петрович. На полувремето той беше освиркван от феновете на \"червените\". \"Ако имахме техните шансове, щяхме да им вкараме пет-шест гола. Някои от играчите обаче не дават стимул за игра. Няма как да има успехи така, а трябва да се работи и да има естествени футболисти\", каза почетният президент Димитър Пенев. \"Разочарованието е повече. Това, което обаче видях, е заслужено. В най-тежките моменти отстъпихме инициативата в средата на терена. Отпаднахме към края. Не е физически проблемът, друг е. Ние си го знаем, всеки ден тренирам с тези момчета. Видях, че всички играха на предела си. В никакъв случай тактически указанията не бяха да се прибираме, а точно обратното. Левски трябва да надгражда. Хората, които имаме, трябва да стават по-добри\",  обяви треньорът Петър Хубчев.", "date": "2019.09.03", "title": "7 в ареста след ЦСКА-Сф - Левски"}
{"url": "https://duma.bg/voleybolistkite-v-top-8-na-evropeyskoto-n198932", "text": "Женският национален отбор на България победи Азербайджан с 3:0 гейма (12, 16, 23) и се класира за 1/4-финалите на Европейското първенство по волейбол. В Будапеща българският състав имаше сериозно превъзходство над съперника и стигна тази фаза за пръв път от 10 г. За място в голямата четворка \"лъвиците\" излизат утре в зала \"Ататюрк\" в Анкара срещу световния и европейски шампион Сърбия. В груповата фаза българките паднаха от сръбкините с 1:3 гейма. Пред 1000 зрители в \"Пап Ласло Спорт Арена\" топреализатор стана Нася Димитрова с 14 т., а Гергана Димитрова добави 12. За Азербайджан двуметровата Полина Рахимова завърши с 12. \"Момичетата играха добре, спазиха всички тактически указания. Бяхме по-добрият тим и закономерно записахме тази победа. Имаше по-голяма оспорваност в третата част, но това е нормално след тези два бързи гейма в наша полза. Тимът на Азербайджан е добър, има млади състезателки с бъдеще, които играят в чужбина, не е толкова лесно да бъде победен. Но нашите момичета показаха, че взимат много на сериозно този мач. Ще направим всичко възможно да възстановим състезателките и да излезем по-най-добрия начин в 1/4-финалния двубой\", каза пред BGvolleyball.com селекционерът на \"лъвиците\" Иван Петков.", "date": "2019.09.03", "title": "Волейболистките в топ 8 на европейското"}
{"url": "https://duma.bg/zhenite-imat-po-dobra-epizodichna-pamet-n198935", "text": "Представителките на нежния пол имат по-добре развита епизодична памет, установиха експерти от Каролинския институт в Швеция. Специалистите проучиха резултатите от над 600 проучвания, проведени между 1973 и 2003 г. и засягащи повече от 1,2 милиона души. Жените много по-добре запомнят подробностите от събитията от живота си като детайли от разговори. А също така по-бързо могат да си спомнят какво се е случило в определен момент миналата седмица. Освен това дамите помнят лица и имат завидна сензорна памет, поради което притежават по-чувствително обоняние. Мъжете пък по-лесно запомнят пространствената информация. Това би ги улеснило по-бързо да стигнат до мястото, на което са паркирали колата си. Учените подчертават, че епизодичната памет е сред най-чувствителните видове, поради което е по-податлива на негативни фактори като липсата на сън, стреса и стареенето.", "date": "2019.09.03", "title": "Жените имат по-добра епизодична памет"}
{"url": "https://duma.bg/grisho-za-osmi-pat-sreshtu-federer-n198933", "text": "Григор Димитров (№78 в света) излиза за осми път срещу великия Роджър Федерер (Швейц, №3). Двамата ще спорят довечера за място на 1/2-финал на US Open. Маестрото се очертава като изявен фаворит, защото е спечелил всичките седем двубоя с българина. В тях хасковлията е взел едва два сета. За последно двамата се срещнаха миналата зима на финала в Ротердам, където Гришо беше с настинка и падна с 2:6, 2:6. Димитров пък стигна до 1/4-финал в Ню Йорк за първи път в кариерата си, след като разби Алекс де Минор (Авл, №38) със 7:5, 6:3, 6:4. Той затвори мача срещу 20-годишния австралиец за 2.07 часа, като и в трите сета направи по един пробив. Хасковлията допусна само една точка за пробив, която отрази. С успеха Гришо заслужи 500 000 долара и 350 т. за ранглистата, с които ще прогресира с 36 места до №42 с 1072 т. \"Няма какво повече да кажа, освен че съм доволен да бъда отново на корта без никакви болки. Наистина съм щастлив в момента. Натрупах доста километри на корта, много часове и тренировки. Вълнувам се. Това ми е първото класиране за 1/4-финалите. Започвам да мисля за следващия мач. Ще седна и ще опитам да преосмисля какво постигнах тази седмица. Първо трябва да се порадвам, а после да се завърна на корта. Ще се опитам да постигна максимума. Затова тренирам, за да играя такива мачове\", обяви Григор. Той ще срещне Федерер на ниво Голям шлем за трети път. \"Познавам Григор много добре. Той е мой добър приятел. Беше изпаднал в нещо като дупка. 1/4-финалите тук са голяма работа за него, очевидно предвид възможността да играе с мен. Наясно съм, че това е голям мач за него. Справял съм се добре в миналото. Това обаче ще бъде нов двубой, срещу нов Григор, а и аз самият съм променен. Харесва ми да го наблюдавам. Харесва ми и да играя срещу него. Когато играем, едва ли бихме могли да бъдем по-близки откъм игрови стил\", каза Федерер.", "date": "2019.09.03", "title": "Гришо за осми път срещу Федерер"}
{"url": "https://duma.bg/mihaela-marinova-e-vavlechena-vav-virtualna-lyubov-n198936", "text": "Около виртуална любов се върти новият клип към най-актуалната песен на Михаела Маринова. Видеото към \"Само теб\" е заснето майсторски от оператора Радослав Гочев под режисурата на Виктор Антонов-Рик. \"Любов отдалече е спорт, който практикувам и аз напоследък\", усмихва се талантливата изпълнителка. И добавя: \"Най-трудната част по време на снимките беше в края, когато трябваше да направим сцените с дъжда. Изляха 10 кубика ледено студена вода върху мен и екранния ми партньор, а ние не трябваше да показваме колко ни е студено всъщност, даже обратното: задачата за тази сцена беше страст. Това е любимото ми видео.\" Михаела Маринова безспорно е най-добрият женски вокал сред младите ни изпълнители. Кариерата й тръгва шеметно след Х Factor, където става финалист в третия сезон на предаването. Върви нагоре с успешни парчета като \"Стъпка напред\", \"Не ти ли стига\", \"Един срещу друг\", \"Листата падат\"... А видеото на Tiempo й спечелва място в плейлистата на един от най-популярните международни телевизионни канали - MTV Dance. Парчето е и първата й среща с румънския хитмейкър Крис Тарчеа-Monoir. Втората ражда \"Само теб\", което ще излезе и в английска версия със заглавие Now or Never. Михаела е автор на по-голямата част от текста на песента, а в написването му участват и Любо Киров, и Павел Николов от хип-хоп дуото Pavell & Venci Venc. http://www.instagram.com/mixaelamarinova/  http://www.facebook.com/mihaela.marinova.officialpage/ http://open.spotify.com/artist/4Rk73iQDoHfnOteViniXY1    http://goo.gl/Vdxk0N  http://virginiarecords.com/ http://www.facebook.com/virginiarecordsbulgaria/ http://www.instagram.com/virginiarecords/", "date": "2019.09.03", "title": "Михаела Маринова е въвлечена във виртуална любов"}
{"url": "https://duma.bg/vitosha-bistritsa-s-obidi-kam-tsarsko-selo-i-nikola-spasov-n198921", "text": "От Витоша Бистрица излязоха с изявление във фейсбук, в което нападат жестоко Царско село и неговият треньор Никола Спасов. Двата отбора се срещнаха в последния кръг от efbet Лига, като \"тигрите\" биха с 3:2. След мача треньорът на Царско село направи коментар за домакините от Бистрица, а отговорът на Витоша не закъсня. \"Ах, колко жалко е да си от околовръстното... Уважаеми г-н Спасов, Четири години след като стигнахте своя връх в кариерата си, печелейки Купата и Суперкупата на България с Черно море, сега, както много често се случва в живота, стигнахте и своето дъно. Внимателно изслушахме коментарите ви след края на двубоя в Бистрица и на база изречените от вас думи, че е \"нещастие за родния футбол, щом този отбор на Витоша е взел трите точки\", спокойно можем да заявим следното:  Нещастие за родния футбол е не фактът, че Витоша Бистрица ви победи. Нещастие за родния футбол е, че изобщо се стигна до такъв мач с ваше присъствие в майсторската ни група. Нещастие е, че говорите за съдийство, след като вие и вашият клуб най-малко имате право да коментира мъжете в черно на база миналия ви сезон във Втора лига. Нещастие е, че уж уважаван като вас представител на треньорската гилдия, не може достойно да приеме поражението си и за да замаже очите на \"богопомазания\" си шеф, гонещ фенове по централните улици на София, хвърля вината върху всеки друг, но не и върху себе си и играчите си. Нещастие е, че след 20 години треньорска кариера нямате възможност сам да избирате играчите си, да определяте състава си, да правите разборите си и пр., и пр. Нещастие е, че уж трябва да бъдете пример за поведение на по-младите ви колеги. Но най-голямото нещастие на вас и на вашия клуб, г-н Спасов, е, че колкото и нагоре да се опитате да стигнете, Бистрица винаги ще е над вас, а вие ще сте просто едно самозвано село, там долу, на неслучайно място - на околовръстното...\", пише в официалната страница на Витоша Б. Тимът от Бистрица е познат, като премиерския - често Бойко Борисов играе за ветераните на Витоша, като носейки фланеклата на клуба, рекламира компания за спортни залози.", "date": "2019.09.03", "title": "Витоша Бистрица с обиди към Царско село и Никола Спасов"}
{"url": "https://duma.bg/tramp-podmamva-britantsite-ot-es-s-obeshtanie-za-sdelka-n198968", "text": "Би Би Си  Президентът на САЩ Доналд Тръмп обеща на Великобритания изгодно търговско споразумение, щом кралството отхвърли тежките окови на членството в Евросъюза. Бъдещата сделка със САЩ вдъхновява привържениците на Брекзит, възможна ли е обаче тя? Британия излиза от ЕС на 31 октомври, но и до днес не са съгласувани условията за развода. След Брекзита Британия ще загуби достъпа до пазара на ЕС - втората най-голяма икономика в света с население от половин милиард души. Лондон се надява да компенсира щетите за сметка на споразумения за свободна търговия с конкурентите на европейците, преди всичко със САЩ - най-богатата страна в света. Оптимизмът обаче не се споделя от всички. Едни не вярват на обещанията на Тръмп, напомняйки любовта му към протекционизма: той дойде на власт с лозунга \"Америка преди всичко\" и започна търговски войни с целия свят, в това число със съседите си, Европа и Китай. Други се опасяват, че САЩ ще накарат кралството да смекчи строгите изисквания на ЕС към качеството на храните и като цяло да дерегулира икономиката си, изоставяйки европейския модел на социална държава в посока на дивия капитализъм по американски. И пътьом да жертват свещените крави - селското стопанство, финансовия сектор и безплатната медицина, пускайки в защитените отрасли американските конкуренти. Икономистите подчертават най-малко четири причини, които карат да се съмняваме в скорошен щастлив съюз на САЩ с Великобритания, освободена от оковите на ЕС. От идването си на власт Тръмп не е подписал нито едно голямо търговско споразумение. Точно обратното. Той прекрати преговорите за търговско споразумение с ЕС, започна пълномащабна търговска война с Китай и саботира работата на Световната търговска организация (СТО). Тръмп многократно обявяваше, че едва ли не всеки момент ще подпише сделката на века - ту с една страна, ту с друга. И също толкова пъти премисляше в последния момент. И дори вече договорил се - както в случая с Мексико през май - той предявяваше нови условия вече след подписването. Във всички тези преговори Тръмп действаше от позиция на силата, диктувайки условия. Особено ако партньорът е по-слаб и е в нужда. \"САЩ действат агресивно при търговските преговори: те заемат твърда позиция и наблягат на собствените си интереси. Без съмнение те ще се възползват от факта, че след Брекзит Великобритания ще има нужда от търговско споразумение\", казва пред Би Би Си Чарлз Грант, директор на британския изследователски Център за европейски реформи. Лондон твърди, че напуска ЕС именно заради това да се избави от ролята на васал на Брюксел в търговската политика. Но за определянето на тази политика Великобритания има непосредствено отношение като един от главните членове на блока. А за САЩ малка Британия в най-добрия случай е сателит, но не и равноправен партньор. Лондон не може да се надява на снизходителността, отстъпчивостта и постоянството на Тръмп. Той вече показа, че не възнамерява да се церемони с бившата метрополия, като фактически уволни британския посланик във Вашингтон, наричайки го при това луд и тъп. Всички търговски споразумения трябва да се ратифицират от Конгреса на САЩ. Тръмп е във война с демократите, но и в неговия републикански лагер има доста потенциални противници на каквато и да било пълномащабна сделка с Великобритания. Причините за това са три. Първо, в Конгреса има гигантско влиятелно селскостопанско лоби и то няма да допусне споразумение без отстъпки от страна на Лондон. А за британците няма нищо по-страшно: те са убедени, че САЩ ще залеят страната с хлорирано пилешко и евтини генетично модифицирани продукти, което ще разболее нацията и ще разори фермерите. Второ, в Конгреса е силно ирландското лоби. И неговите представители, в това число ръководителят на Камарата на представителите Нанси Пелоси, неведнъж предупреждаваха: ако в резултат на Брекзита между Ирландия, която е в ЕС, и британската Северна Ирландия се появи граница и бъде нарушено мирното споразумение, няма да има никакъв договор за търговия между САЩ и Великобритания. И накрая, трето, Конгресът едва ли ще подмине плановете на Великобритания да наложи данък за интернет услугите. Европа отдавна обсъжда как да облага с данъци компании от рода на \"Фейсбук\" и \"Амазон\". Франция реши да го въведе и САЩ започнаха срещу нея разследване, аналогично на това, което сложи началото на търговската война с Китай. Лондон възнамерява да последва този пример. \"Срещах се с британци и им казах: \"Възнамерявате да подпишете търговска сделка със САЩ. С вашия данък върху интернет услугите никаква сделка няма да има. Точка\", предупреди сенаторът демократ Рон Вайден.   Преди да отиде на форума на Г-7, британският премиер Джонсън се отби в Берлин и Париж и призна, че след Брекзит първостепенна за Великобритания ще бъде сделка с ЕС, а не със САЩ. Европа е по-близка във всички отношения. В британската външна търговия на САЩ се падат 18% от износа и 11% от вноса. Делът на ЕС е много по-висок - 45% и 53% съответно. Освен това на британците им е много по-лесно да се договорят с Брюксел, тъй като сега те имат общи правила и стандарти, а това е най-важното за свободната търговия. Ако Великобритания се разведе с ЕС по приятелски начин, като ратифицира договореното споразумение, през следващите две години всичко ще остане така, както е - и този преходен период може да бъде удължен с още една година. В този случай тя няма да може да направи никакви отстъпки на САЩ в търговията, тъй като ще продължи да живее по европейските правила и няма да може да ги променя. А ако разводът се окаже бурен и Великобритания няма да бъде свързана с Европа с никакви договори, приоритет за нея ще бъде възстановяването на достъпа до своя най-близък и най-голям пазар, а не опит да отиде зад океана.   За подписването на пълномощабни търговски споразумения отиват години преговори. ЕС се договори с Канада за 7 г., с Япония - за осем. След 6 г. обсъждания сделката със САЩ е в задънена улица. \"Не вярвам, че САЩ и Великобритания ще сключат пълноценно споразумение за свободна търговия в обозримо бъдеще\", казва експертът по търговията Сам Лоу от Центъра за европейски реформи. \"Но като политически жест това е възможно\", уточнява той. Изходът е минисделки. Те обхващат само някои отрасли и позволяват да се оставят за по-нататък спорните моменти. Освен това Тръмп може да ги подписва сам, без одобрението на Конгреса, ако става въпрос за намаляване на митата, които вече са под 5 на сто. За колите те например вече са по-ниски. На срещата в Биариц Тръмп каза на Джонсън, че трябва да се разчита само на секторни споразумения. Когато британският премиер заговори за бъдещата \"превъзходна сделка\", Тръмп го прекъсна. \"Много превъзходни минисделки, обсъждаме много различни сделки\", цитира думите му Ройтерс. Този подход има два недостатъка. Първо, това е незаконно. Правилата на СТО на практика забраняват секторните сделки и изискват споразуменията да обхващат по-голямата част от търговските отношения между подписалите ги страни. Второ, ще е трудно да се представи като успех на Лондон и адекватна замяна на развода с ЕС всяка минисделка от рода на \"машини в замяна на соя\". Това са недостатъци, но не пречки. СТО няма ефективни методи за натиск върху САЩ. А на Тръмп нищо не му пречи да представи минисделка за пълноценно споразумение: той го е правил неведнъж.", "date": "2019.09.03", "title": "Тръмп подмамва британците  от ЕС с обещание за сделка"}
{"url": "https://duma.bg/arda-vze-misho-aleksandrov-i-natsional-na-alzhir-n198926", "text": "Селекцията в Арда продължава. След успешни преговори с председателя на клуба Петър Пешев, договор за една година подписа халфът Михаил Александров. Той премина успешно медицински прегледи и след това парафира своя контракт. Александров, който е на 30 години, е петкратен шампион на България с Лудогорец, има спечелени две купи на страната и също толкова Суперкупи. Също така Александров е ставал два пъти шампион на Полша, където игра за Легия Варшава. За последно той бе в руския Арсена Тула, но последната година лекува контузия в лявото коляно и въобще не е играл. От 2008 г. новото попълнение на Арда е част от всички национални отбори на България, като за „А“ отбора има 21 мача и 3 гола. В същото време с Арда подписа и националът на Алжир Илиас Хасани. Централният защитник парафира с новака в елита за един сезон. 23-годишният футболист е бил част от националния отбор на Алжир през 2018г. за участие в Купата на африканските нации, която именно Алжир я печели. Хасани е играл в България за Верея и Черно море. След това подписва договор с катарския Ал Гарафа.", "date": "2019.09.03", "title": "Арда взе Мишо Александров и национал на Алжир"}
{"url": "https://duma.bg/van-dayk-mesi-i-ronaldo-se-boryat-i-za-nagradata-na-fifa-n198920", "text": "ФИФА обяви номинираните, които ще се борят за наградата The Best, която се дава на най-добрия футболист през изминалите 12 месеца. В тройката няма изненади и тя повтаря класацията на УЕФА. Това са Върджил ван Дайк (Ливърпул), Лионел Меси (Барселона) и Кристиано Роналдо (Ювентус). Носителят на приза ще стане ясен на 23 септември в Милано, а фаворит е холандецът, който триумфира с \"червените\" в Шампионската лига, и заслужи с голяма преднина наградата на европейската футболна централа. Периодът за гласуване беше между 31 юли и 19 август. Във вота участваха фенове, журналисти, селекционери и капитани на национални отбори. За гласуването предвид се взимат изявите на клубно и национално ниво. От ФИФА обявиха финалистите в още седем категории: най-добра футболистка, най-добър треньор при мъжете и жените, награда на феновете, най-добър вратар при мъжете и жените и наградата за най-добър гол на годината. Върджил ван Дайк Лионел Меси Кристиано Роналдо Луси Бронз Алекс Морган Меган Рапон Пеп Гуардиола Юрген Клоп Маурисио Почетино  Джил Елис Фил Невил Сарина Уигман ", "date": "2019.09.03", "title": "Ван Дайк, Меси и Роналдо се борят и за наградата на ФИФА"}
{"url": "https://duma.bg/velichiya-otkriha-balkaniadata-v-pravets-n198927", "text": "Първите хора на световната, европейска, балканската и българската лека атлетика, министър и кмет дадоха началото на Балканиадата в Правец, съобщи специализираното издание bgathletic.com. \"Не всички атлети, които са тук ще бъдат на Световното първенство след месец, но имат страхотна възможност да добият това право по време на Балканиадата в Правец. Но и да не го направят, те са атлети от международно ниво\", коментира президентът на АБАФ и БФЛА Добромир Карамаринов. \"Добре дошли на всички. Днес е запомнящ се ден за нашите жители и за нашите гости. Благодаря на АБАФ, че взеха решение ние да бъдем домакин на това състезание\", каза кметът на Правец Румен Гунински. \"Добър ден, на чист български език поздрави президентът на Европейската атлетика Свен Арне Хансен. \"За нас е удоволствие да бъдем в това страхотно място Правец, благодарим за домакинството на това важно състезание за леката атлетика състезание. Успех на всички\", допълни той. \"Фантастично състезание, благодаря от името на ИААФ и Съвета на ИААФ, че сме тук. Да подкрепим страхотни атлети на това страхотно място“, сподели президентът на ИААФ лорд Себастиан Коу. Повече от 400 атлети от 19 държави вече се състезават на стадиона в Правец. Входът е свободен. От трибуните пък гледа кавалерът на \"Златната топка за 1994 г. Христо Стоичков, който е специален гост на шампионата. \"Познавам Сергей Бубка отдавна, Стефка Костадинова ни запозна в Барселона. Дойдох и да видя кои са най-добрите ни атлети и да ги подкрепя\", сподели Стоичков. В Правец националният ни тим е в пълния си блясък.  ", "date": "2019.09.03", "title": "Величия откриха Балканиадата в Правец"}
{"url": "https://duma.bg/putin-i-erdogan-otlozhiha-resheniyata-za-esenta-n198969", "text": "На връщане от Москва след разговорите с Путин на 27 август  първият въпрос, който турските журналисти зададоха на Ердоган при традиционната пресконференция в самолета, бе \"дали СУ-57 е алтернатива на Ф-35\". Странен въпрос, защото в предварителните информации в турските медии като основна тема на предстоящите разговори бе посочено положението в северната сирийска област Идлиб. Тревожната обстановка в Идлиб бе обсъждана само дни преди това и в хода на няколкоседмични тежки преговори с експерти от САЩ. Те доведоха до споразумения, определени от някои в Москва като \"противоречащи на споразуменията от Сочи и духа на процеса Астана\". Становище, което не скри и външният министър на Русия Лавров.  Инициираната от Ердоган внезапна среща с Путин след проведен телефонен разговор остави впечатлението, че нерешените въпроси за Идлиб, където Анкара отстоява свои интереси, е останала в сянката на руското авиоизложение МАКС-2019, открито от двамата президенти. Оказа се, че вниманието на турските журналисти преди всичко е съсредоточено върху начина, по който Ердоган е разгледал руски системи за радиоелектронна борба, изтребителите СУ-35 и СУ-57. На път за Анкара, съвсем в унисон с често повтаряното от него, че Турция е суверенна държава и сама взима решенията си, Ердоган отговаря на споменатия по-горе въпрос със  Подчертава \"още веднъж да заявим, че борбата за нашата независимост не е зависима от никой друг\". Че \"на тази наша борба за независимост, било за самолети или системи за отбрана, било за хеликоптери, днес поставихме основите\".  Един вид той не изключва възможността Турция да закупи руските изтребители СУ-35 и дори СУ-57. Но Ердоган се застрахова с фразата \"чакаме решението на Вашингтон, те трябва да го обмислят и като го научим, ще предприемем нашите стъпки\". Тоест, ако няма Ф-35, може да има СУ-35. Ердоган в прав текст казва, че \"всичко може да стане, но имаме пазари, от които можем да си го осигурим\". Думите му, че \"нямаме притеснения какво ще стане, ако това не стане\", не са нищо друго освен сигнал към САЩ, че те трябва да решат дали остават в действие словата на военния министър Марк Еспър, че \"или едното, или другото\" - тоест или Анкара ще се откаже от доставките на  руските системи С-400, или Вашингтон окончателно ще отхвърли проекта за доставка и съвместно производство на самолетите Ф-35. Впрочем Турция е превела като аванс повече от $1,2 милиарда за тази доставка. Но Ердоган не пропуска да подчертае, че \"ще разговаряме за пореден път с президента Тръмп по въпроса\".  Сложна игра на баланси, в която прозира цел да се позиционира Анкара като желан и от Русия, и от САЩ  важен партньор в провежданата от тях геополитическа битка за влияние и роля при новия световен ред. Но и начин, по който Анкара може да постигне отстояване на своите интереси и стратегически планове. И не само за Сирия.  В ход са примамливи обещания и поемане на ангажименти, които след време може и да се игнорират, но сега са добър пропаганден продукт и за двете страни. Като например предложението на директора на \"Роскосмос\" Дмитрий Рогозин, който предложил на Ердоган по време на изложбата МАКС 2019 да бъде изпратен турски космонавт в чест на 100-годишнината от независимостта на Р Турция (2023 г.), а обучението можело да започне веднага. Разбира се, Ердоган с удоволствие благодарил от името на Турция за оказаната чест. Присъствалите в Москва турски журналисти отбелязват с особено удоволствие размяната на реплики между Путин и Ердоган, които дори и измислени, създават настроение за добронамереност. Като например въпросът на Ердоган колко струва правителственият нов руски автомобил \"Аурус\", който много му харесал, а като разбрал, че е само 18 млн. рубли ($250 000 евро), казал \"ще си помисля по въпроса\". Путин не пропуснал да му покаже и хеликоптер, който подобно на правителствения автомобил бил обзаведен луксозно, а цената му била само 8 млн. долара. Предложението било, че ако си купи хеликоптера, ще получи като подарък и \"Аурус\". Къде истина, къде измислица, но преводът на казаното от Ердоган ОК, т.е. \"тамам анлаштък\", бил \"добре, договорихме се\". За цената на самолетите СУ-57 обаче няма лъжа и измама. Ердоган съобщил, че СУ-57 е \"по-изгоден от Ф-35, защото струвал между $40 и 45 млн., а американският Ф-35 е предложен за $80-104 млн. Колкото и да са занимателни информациите за московската среща Путин - Ердоган, няма как да не се посочи, че основната тема си остава случващото се в Идлиб. Неотдавнашните договорки с Вашингтон за региона \"на изток от Ефрат\" включват не само изграждането на исканата от Анкара \"зона за сигурност с размери 30-40 км по границата със Сирия\", но и демилитаризиране и изтегляне на военните организации на сирийските кюрди от Идлиб, които Турция определя за терористични организации, както и създаването на център за съвместни операции между Турция и САЩ в областта. Датата обаче за старта на центъра не е уточнена. Тези договорки бяха посрещнати с резерви от Москва, която не скри раздразнението си, че Турция протака или не желае изпълнението на споразумението от Сочи за разоръжаване на терористичните радикални организации, подкрепяни от Анкара, които в Идлиб са увеличили контрола върху териториите от 50% на 90%, както съобщи президентът Путин. За Турция възможността за създаване на Сирийски Кюрдистан по подобие на Иракски Кюрдистан в Ирак е повече от кошмар, защото несъмнено ще \"повлече крак\" и за Турски Кюрдистан. Именно това е причината за навлизането на турски войски на сирийска територия, за етническото прочистване в тези райони, за налагането на турски правила за управление на областта.  Но настъплението на сирийската армия на Асад, подкрепена от руски сили в Идлиб, чиято цел е запазване териториалната цялост на Сирия,  която все още окачествява управлението на президента Асад като \"режим\". Организациите на сирийските кюрди (YPG и PYD) са съюзници на САЩ в битките с \"Ислямска държава\" (ИД) и Турция никак не е сигурна, че Вашингтон ще предприеме стъпки за демилитаризиране на тези организации, и дори се съмнява, че ще отложи създаването на центъра за съвместни операции. Има основания за съмнения в доверието между двете страни. Сигурно затова Ердоган след срещата си с Путин заявява, че \"Тръмп имаше много положителен подход по въпроса за \"на изток от Ефрат\", но за съжаление, не го отстоя\". \"Ние не сме спокойни и извършваме нашите приготовления\", съобщава на връщане от Москва Ердоган. Факт е, че Турция изпрати отново бронирани машини и войници по границата със Сирия, защото \"САЩ не прекратяват създадените отношения с PYD и YPG и не избягват действия, които ги легитимират\". Това е една от причините да търси съответен компромис с Москва относно Идлиб и да инициира последната среща с Путин. Неговата теза е, че \"режимът\" извършва нападения в Идлиб, които \"сеят смърт по въздух и земя над цивилни\". Имало над 500 убити и 1200 ранени, а стотици хиляди напускали Идлиб. \"Полагащите ни се отговорности от Сочи можем да изпълним само ако престанат нападенията на режима\", казва Ердоган на пресконференцията след приключване на разговорите с Путин. \"Тези нападения ни карат да защитим границите си и сме принудени да предприемем необходимите стъпки, за да спрем кръвопролитието\", е становището на Ердоган за Идлиб. Гарнира думите си с \"желаем да продължим сътрудничеството в много области, включително военно сътрудничество\", което според него се отнася до покупка на пътнически и военни самолети. \"Важен е духът на сътрудничеството, взехме си бележка\", допълва турският президент и кани \"нашите руски гости на организирания Техно фест в Истанбул на 17-22 септември\". Подчертава, че тази година руските туристи в Турция са се увеличили 14 пъти като брой, което е рекорд в туризма.  и да се продължи работата по формирането на комисията за конституцията на следвоенна Сирия. Изводите обаче, които правят някои турски наблюдатели след приключването на разговорите Путин - Ердоган, са в стил \"Путин получи, каквото поиска\". Те посочват напредъка на сирийската армия в Идлиб и действията на Русия в региона, които \"оставят впечатление за една притисната Турция\".    Според Путин отношенията на Русия и Турция се \"развиват в дух на взаимно уважение и интерес\", което е продължение на договорките от Астана за намиране на най-добро решение на кризата в Сирия. На пресконференцията Путин не скри, че \"дълбоко сме обезпокоени от положението в Идлиб\" и с Турция определихме допълнителните мерки за ликвидиране на терористите в областта. Създаването на зона за сигурност по южната граница на Турция е положителна стъпка и е в полза на териториалната цялост на Сирия. \"Добре разбираме чувствителността на Турция относно запазване на сигурността по границите й. Това е естествено право на Турция\", заяви руският президент. Потвърди, че в средата на септември ще бъде в Анкара на срещата във формата Астана и не пропуска да подчертае общите проекти като атомната централа \"Аккую\" и \"Турски поток\", както и \"работата по проекта С-400\", чийто втори етап е в ход. Започнал е \"преход към безвизов режим за специалните паспорти\", казва Путин и с усмивка твърди, че \"изпитвам гордост, че за такъв кратък срок постигнахме резултат, който не можех да си представя\". На изложението МАКС 2019 показахме на \"уважавания Ердоган\" и граждански, и леки самолети за нуждите на здравеопазването. Те му харесаха, уверен е Путин. Не става въпрос само за продажби на самолети, а и за сътрудничество в производството, включително за един нов самолет. Разговори са водени и по теми за космическо сътрудничество, а не само за доставки на СУ-35 като аналог на американските Ф-35. и уверения в \"доброто сътрудничество\" остава неясно дали Ердоган е постигнал онова, заради което пътува за ден до Москва. Дали Путин от своя страна е успял да втвърди тона си до степен, че да реши окончателно ситуацията в Идлиб и да спре атаките на ислямистите срещу руската военна база Хмейним? Дали е бил даден старт на процеси за край на кризата в Сирия? Къде е пресечната точка на постигнатия компромис, ако има такъв? Русия вече направи достатъчно отстъпки на Анкара в желанието си да омиротвори обстановката и да намери изход от батака в Сирия. Каква ще е последната дума на Вашингтон по въпроса и ще има ли отклонение от постигнати вече договорки с Анкара? Въпроси, чиито отговори явно ще се търсят и при новите срещи. Септември определено ще бъде наситен със събития месец. Едва ли само за Сирия.  ", "date": "2019.09.03", "title": "Путин и Ердоган отложиха   решенията за есента"}
{"url": "https://duma.bg/kratki-novini-n198961", "text": " При отбелязването във Варшава на 80-годишнината от началото на Втората световна война полският президентът Анджей Дуда се нахвърли на Русия. \"Дори в Европа наблюдаваме връщане на империалистическите тенденции - промяна на граници чрез употреба на сила, атаки срещу други държави, окупиране на територии\", рече той, окачествявайки действията на Русия в Грузия през 2008 г. и в Украйна през 2014 г. като агресия. Полша не покани Владимир Путин на годишнината, но пък покани Владимир Зеленски, президента на Украйна, чиито националисти избиха между най-малко 40 000 поляци по време на Волинското клане през 1943 г.  В интервю за телевизия Klan Kosova косовският премиер в оставка Рамуш Харадинай се оплака, че той и правителството му са станали жертва на \"приятелски огън\". По думите му САЩ, Великобритания, Германия, Франция и Италия са отговорни за падането на правителството му. Той потвърди, че те остават съюзници на Косово, но е недоволен, че са заинтересовани от добри отношения със Сърбия. \"Те обаче трябва да разберат, че няма повече място за оказване на натиск върху Косово\", каза Харадинай. Държавният прокурор Ярослав Шарох спря разследването срещу чешкия премиер и милиардер Андрей Бабиш за незаконно получаване на субсидии от ЕС в размер на 2 милиона евро за една от неговите компании през 2008 г. Това решение остава да бъде обсъдено от ръководството на градската прокуратура в Прага, съобщи чешката телевизия. Освен Бабиш разследвани бяха и съпругата му, дъщеря му от първия му брак, братът на съпругата му и други двама бивши служители на компанията. Австралия няма да бъде база за разполагане на американските ракети със среден обсег, заяви нейният посланик в Москва Греъм Михън. По думите му премиерът Скот Морисън и министърът на отбраната г-жа Линда Рейнълдс са заявили категорично, че на австралийска територия няма да се появят тези ракети. Вашингтон искаше да разположи в Азия наземно базирани ракети със среден радиус, след като предизвика ликвидирането на договора с Русия по този клас ядрени оръжия.  Втората най-силна магнитна буря за тази година е регистрирана по цялата Земя, твърдят учените от лабораторията по рентгенова астрономия на Слънцето към Физическия институт на Руската академията на науките (РАН). \"Много забележимо увеличение на геомагнитната активност е регистрирано от почти всички проследяващи станции на нашата планета\", казва се на сайта на института. Магнитната буря е започнала на 31 август и ще продължи до 3 септември (вторник) сутринта. Максималните изригвания, записани от учените, са 2 бала по 5-балната скала. Тя е свързана с приближаването към Земята на поток от бърз слънчев вятър. ", "date": "2019.09.03", "title": "Кратки новини"}
