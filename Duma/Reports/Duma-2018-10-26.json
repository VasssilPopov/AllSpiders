{"url": "http://www.duma.bg/node/177911", "text": "Българската банка за развитие (ББР) подкрепи един от големите телекомуникационни оператори в България - Виваком, с инвестиционен заем в размер на 25 млн. евро. Той е предназначен за подобряване на дигиталната среда и нуждата от по-модерна и устойчива мрежова инфраструктура на България. Заемът бе отпуснат през октомври, а матуритетът му е до 5 години.   \n \t\n", "date": "2018.10.26", "title": "ББР отпусна заем за 25 млн. евро на Виваком"}
{"url": "http://www.duma.bg/node/177912", "text": "С приемането на новия Закон за Селскостопанската академия (ССА) започналата реформа и получената финансова автономност,  собствените приходи на академията са се увеличили  до октомври близо 11 млн. лв. при 3 млн. за същия период на миналата година. До края на 2018 г. нарастването вероятно ще достигне 5 пъти. Това обяви вчера министърът на земеделието Румен Порожанов, който беше гост на честванията на празника на ССА и Деня на аграрната наука. \"Навсякъде при срещите ми в чужбина хората се интересуват от сътрудничество с българската аграрна наука\", каза министърът. И припомни, че ССА участва в близо 30 международни проекта. Бяха връчени и отличия за създадените нови сортове цветя, памук, твърда пшеница, фасул и пипер.   \n \t\n", "date": "2018.10.26", "title": "Селскостопанската академия увеличила приходите си"}
{"url": "http://www.duma.bg/node/177916", "text": "Парламентът прие на първо четене вчера криминализирането на нелегалното производство на акцизни стоки като цигари и алкохол. Вече за онзи, който произвежда или държи за разпространение алкохолни напитки и тютюневи изделия, без да има необходимия за целта лиценз, удостоверение или регистрация, се предвижда наказание лишаване от свобода от 1 до 10 години и глоба от 20 хил. до 100 хил. лв. \nТова става, след като главният прокурор Сотир Цацаров обясни на депутатите, че в момента това не е престъпление, а наказания има само за притежаването и разпространението на акцизни стоки. Което се случи по време на изслушване след ареста на алкохолния бос Миньо Стайков за това, че е участвал в незаконно производство на цигари. Промените бяха внесени от депутати от ГЕРБ и \"Обединените патриоти\" и бяха приети на първо четене със 117 гласа и един \"против\". \nСпоред текстовете до три години лишаване от свобода е наказанието за този, който в нарушение на установения ред изготвя, държи или укрива предмети, материали, технически съоръжения, за които се знае или предполага, че са предназначени или послужили за изграждане на съоръжения за производство на алкохол, алкохолни напитки и тютюневи изделия. Предвижда се също така създаване на публичен регистър на лицата, които внасят, произвеждат или продават машини за производство на тютюневи изделия. \nОчакванията са новите наказания да доведат до повишаване ефективността на приходните администрации при събирането на акцизите и до намаляване на нелегалното производство и разпространение на акцизни стоки.      \n \t\n", "date": "2018.10.26", "title": "До 10 г. затвор за нелегално производство на алкохол и цигари  "}
{"url": "http://www.duma.bg/node/177915", "text": "Предвиждат се структурни реформи в Агенция \"Митници\" (АМ). Извършен е функционален анализ на дейностите, осъществявани от митническите учреждения, в резултат на който са установени наличието на административни структури със значително намален обем на дейности и неадекватно съотношение между използваните ресурси и постигнатите резултати. Това заявява финансовият министър Владислав Горанов в отговор на депутатски въпрос за това дали се предвиждат структурни реформи в митниците. Според анализа отстраняването на констатираните недостатъци трябва да стане чрез преструктурирането на митническите учреждения. \n Предвижда се създаване на нови териториални структури в Агенция \"Митници\". Също и законова възможност в Централното митническо управление на агенцията да бъде създадена дирекция за по-добра координация, ръководство и контрол за осигуряване на защита на икономическите и финансовите интереси. Както и във връзка със засилване на митническия контрол в областта на митническите, акцизните и валутните нарушения и престъпления, добавя министърът. Той отбелязва още, че с реформата ще се постигне облекчаване на администрацията от излишни структури. На въпроса има ли развитие на предложението от 43-тото Народно събрание за сливането на Агенция \"Митници\" и НАП, Горанов отговаря, че към настоящия момент не се предвижда сливане на посочените две администрации. \n    \n \t\n", "date": "2018.10.26", "title": "Анализ показва неадекватност между ресурси и резултати в митниците "}
{"url": "http://www.duma.bg/node/177914", "text": "За четвърта година екипи от Министерството на енергетиката са направили проверки в трите електроразпределителни дружества и \"Електроенергиен системен оператор\" дали са готови за предстоящия есенно-зимен сезон. Констатирано е, че при електрическите подстанции, въздушните електропроводи, възловите станции и трафопостовете е изпълнено всичко по подготовка за есенно-зимния сезон и всички съоръжения са годни за експлоатация. \nНаправен е и преглед на експлоатационните инструкции и схеми. Установено е и, че дружествата разполагат с необходимите резервни части. Почистени са и всички проверени просеки. Експертите са инспектирали на място обекти на \"ЧЕЗ Разпределение България\", \"ЕСО\", \"Електроразпределение Север\" и \"Електроразпределение Юг\". \n    \n \t\n", "date": "2018.10.26", "title": "ЕРП-та били готови за зимата"}
{"url": "http://www.duma.bg/node/177910", "text": "До края на годината България ще обяви процедура по избор на инвеститор за АЕЦ „Белене“, съобщава РИА „Новости“, цитирайки българската министърка на енергетиката Теменужка Петкова, предаде БНР. Според Петкова документацията ще бъде подготвена до края на октомври. По-рано беше съобщено, че министърката ще информира руската страна за предстоящата процедура за избор на стратегически инвеститор за АЕЦ \"Белене\". Тя ще представи и междинни резултати от предпроектното проучване за газоразпределителния център \"Балкан\". Това ще стане на 25 и 26 октомври в Москва - на 16-ото заседание на Междуправителствената българо-руска комисия за икономическо и научно-техническо сътрудничество. \n    \n \t\n", "date": "2018.10.26", "title": "Обявяваме процедура за АЕЦ \"Белене\" до края на годината"}
{"url": "http://www.duma.bg/node/177920", "text": "За повече социална политика призоваха гражданите на Хасково по време на среща с депутати от ПГ \"БСП за България\". Те направиха предложения във Визията да залегнат безплатни лекарства за пенсионери и социално слаби, както и да се спрат социалните помощи за семейства, чиито деца не посещават училище. Хората подкрепиха предложенията на левицата за мерки за повишаване качеството на образованието и допълниха, че има нужда от специални мерки за работа с талантливи деца, както и задължително, а не пожелателно, присъствие в учебните заведения на психолози, логопеди и социални работници. \nУчастниците в срещата одобриха идеята на БСП за отделен план за регионално развитие на всяка област. В частта за Хасково те поискаха да бъдат включени отраслите машиностроене, хранителна промишленост, както и запазването на единствения действащ химически комбинат. Жителите на общината настояха земеделските субсидии да бъдат обвързани с пазара и възможността за реализация. По думите им трябва да се субсидират с приоритет продуктите от потребителската кошница, а субсидията да не се облага с данък. Те подчертаха, че има нужда от политики за подпомагане на малкия и средния бизнес, който е подложен на огромен административен натиск и в Хасково редица фирми фалират. \nУчастие в дискусията взеха секретарят на ПГ на левицата Ирена Анастасова, говорителят на групата Елена Йончева, народният представител Славчо Велков, Емилия Масларова - областен председател на БСП-Хасково, Чавдар Гергиев - член на НС на БСП, и Емил Георгиев - председател на \"Екогласност\". \nИ жителите на Димитровград заявиха своята подкрепа за \"Визия за България\". По думите им от реализирането на такъв документ зависи бъдещето на страната ни. Като основен проблем те поставиха демографския, който е залегнал още в образователната система, скъпите лекарства, изтичането на средства без обществени поръчки, преизчисляването на пенсиите. Народният представител от региона Виолета Желева обясни, че демографската криза е основен рисков фактор за стабилност на главните социални системи - пазар на труда, социално подпомагане, здравеопазване, образование. За да се справим с този проблем, трябва да се обединим около политики за заетост и на достъпно образование, заяви тя. Депутатът Георги Търновалийски представи Визията в частта икономика, финанси и данъчна политика. Като основен приоритет на БСП в данъчната политика той посочи отпадането на плоския данък и въвеждането на прогресивна скала. \nБългария произвежда всичко, което е необходимо, за да задоволи продоволствените си нужди, но на пазара присъстват продукти от целия ЕС и българските нямат достъп, коментира народният представител Светла Бъчварова. По думите й е нужно да се предприемат законови мерки, които да накарат търговците да осигурят това присъствие, и да се стимулира българското производство.   \n \t\n", "date": "2018.10.26", "title": "Хасково призова за повече социална политика  "}
{"url": "http://www.duma.bg/node/177913", "text": "Средният размер на необслужваните задължения на българите расте на годишна база и достига 1162 лв. през първата половина на 2018 г. За сравнение през същия период на миналата година сумата е 728 лева, но през втората половина на миналата година достигна 1162 лв. и запазва това равнище и през първите шест месеца на тази година. Това показва анализ на Асоциацията на колекторските агенции в България (АКАБГ), базиран на проучване, направено по нейна поръчка от института за маркетингови изследвания \"Ипсос България\". То обхваща обработваните дългове от всички компании, членове на асоциацията, които представляват 80% от сектора. \nКато цяло обемът на нововъзложения дълг търпи осезаем спад от над 47% в сравнение със същия период на миналата година. Докато в периода януари-юни 2017 г. на колекторски агенции са възложени дългове на обща стойност от 1,416 млрд. лева, година по-късно те вече са 743,9 млн. лева, сочат данните на АКАБГ. \nЗа изминалото полугодие банковият сектор е източник на 54% от всички възложени дългове, докато за същия период на 2017 г. процентът е бил 48%. На второ място са небанковите кредитиращи институции, най-често отпускащи т. нар. бързи кредити, при които има спад от 2%. Те покриват 18% от възложения дълг, обработван от колекторските агенции, при 20% за същия период на 2017 г.   \n \t\n", "date": "2018.10.26", "title": "1162 лв. е средният борч на българите"}
{"url": "http://www.duma.bg/node/177892", "text": "Кoмпaниитe, oбcлyжвaщи paзpaбoтчицитe нa апликации, нaмepиxa нaчин дa cлeдят кaктo iОS, тaкa и Аndrоid пoтpeбитeлитe дopи и cлeд дeинcтaлиpaнe нa cъoтвeтнoтo пpилoжeниe, предава Вlооmbеrg, цитиран от Kaldata. \nИзпoлзвaт ce тaкa нapeчeнитe uninstаll trасkеrs  - пpoгpaми, кoитo отговарят зa премахването нa апликациите. И aкo пoтpeбитeлят нaиcтинa дeинcтaлиpa пpилoжeниe oт пoдoбeн тип, зaпoчвa дa пoлyчaвa мacoвa peклaмa, кoятo гo yбeждaвa дa гo инcтaлиpa oтнoвo. Toзи пoдxoд ce изпoлзвa oт peдицa пoпyляpни кoмпaнии, включитeлнo АррsFlуеr, МоЕngаgе, Lосаlуtусs и СlеvеrТар. \nПpoгpaмитe oт пoдoбeн тип пo пpинцип ca чacт oт coфтyepнитe инcтpyмeнти нa paзpaбoтчицитe. Ho тe дoceгa нe бяxa изпoлзвaни зa пoдoбни цeли. Kpитицитe нa тoзи пoдxoд cчитaт, чe тoвa e пopeдният пoвoд зa пpepaзглeждaнe нa пpaвaтa в интepнeт. \n\"Пoвeчeтo тexнoлoгични кoмпaнии нe предоставят нa xopaтa дeтaйлeн избop нa кoнфидeнциaлнocттa, aкo изoбщo им ce дaвaт някaкви опции\", разкри Джepъми Джилyлa, диpeктop нa нaпpaвлeниeтo тexнoлoгичнa пoлитикa нa Еlесtrоniс Frоntiеr Fоundаtiоn и извecтeн зaщитник нa кoнфидeнциaлнocттa в глoбaлнaтa мpeжa.   \n \t\n", "date": "2018.10.26", "title": " Мобилните приложения продължават да ни следят и след деинсталиране"}
{"url": "http://www.duma.bg/node/177893", "text": "Когато първото марсианско бебе идва на бял свят, животът на Червената планета се променя. Учените са хвърлени в смут, а домът на хората е сполетян от най-тежкия природен катаклизъм... Тези и много други любопитни детайли са сред акцентите на втория сезон от поредицата \"Марс\". Признатият хибриден сериал на National Geographic, окачествяван от критиката като \"впечатляващ\", \"вдъхновяващ\" и \"научно искрен\", се завръща на 11 ноември в 21,55 ч. с шест епизода, продължавайки уникалния формат от редуващи се игрални и документални кадри, за да прогнозира какъв би бил животът на Червената планета, съдейки по случващото се на Земята днес. \nВ част от епизодите се разглеждат привидно обичайни теми от всекидневието - бременност, раздели, нови увлечения, епидемии, аварии, прекъсвания на електрозахранването, травми, спорт, хранене и общуване. Когато обаче се случват в изолация на 54,7 млн. км от Земята, откъдето няма изход, те са всичко друго, но не и обичайни. И докато отдадените на мисията учени, стъпили първи на Червената планета 9 години по-рано, първоначално са обезпокоени от новите си съседи, някои скоро започват да проявяват разбиране и да общуват активно с \"другите\"... \nTози сезон на \"Марс\" изследва по-дълбоко границите между науката и индустрията в изолирана и безпощадна необетована земя. Историята е свидетел на непрестанна борба за надмощие на човешките мотиви и интереси за финансовата изгода, от една страна, и изследванията, от друга. Дали човеците ще разчупят оковите, след като се превърнат в междупланетна раса, или са обречени да повторят същите грешки и в новия свят? \nНовите серии представят историята 5 години след събитията в края на първия сезон. Тогава зрителите видяха успешната мисия до Червената планета, по време на която екипът на Международната научна фондация за Марс (МНФМ) успява да кацне безопасно и да постави началото на заселването там след сериозни премеждия. Сега годината е 2042-ра и МНФМ вече е установила действаща колония - град Олимп, но организацията не е в състояние да финансира сама експедицията на Марс. Вратите на възможностите са се отворили широко за частния сектор. Това поражда напрежение между първите отдадени на мисията си учени и миньорите на ориентираната към печалба корпорация \"Лъкръм индъстрис\", което води до съвсем нови предизвикателства за всички на Червената планета.   \n \t\n", "date": "2018.10.26", "title": " Бебе променя живота на Марс  "}
{"url": "http://www.duma.bg/node/177926", "text": "БСП внесе в парламента своята алтернатива в данъчната политика за 2019 г. и поиска отмяна на плоския данък. Целта и същността на промените, които предлагаме, са намаляване на неравенствата, мерки срещу сивата икономика, за подпомагане на младите семейства и децата, обясни лидерът на левицата Корнелия Нинова. По думите й ножицата на доходите на различни групи от българите е огромна. Ако се запази сегашният модел на данъчно облагане, каквото предлага правителството, проблемът не само няма да бъде решен, но и ще се задълбочава, категорична е Нинова. \n\"В своите анализи и предложения стъпваме на европейски изследвания на индекса Джини за неравенствата, който в Европа е средно 25%, а в България - 40%. Това показва, че страната ни е с най-голяма поляризация в доходите. Поискахме официална справка от МФ за броя работещи, техните доходи, данъци и др. Тя показа, че около 1 714 000 души получават доходи до 1000 лв., а 47 000 - до 9100 лв. Прибавяме към тях малко над 2 млн. пенсионери, които получават ниски пенсии. При тази голяма разлика в доходите 8000 души са декларирали приходи от дивиденти за 7,2 млрд. лв. Представете си колко бедно живеят над 4 млн. българи, а 8000 души са декларирали доход от над 7 млрд. лв. годишно\", пресметна Нинова. При тази ситуация работещите хора плащат 10% върху заплатата си, а капиталът - 5% върху дивидента, който се изписва през фирмите, поясни тя. \"Той генерира сив сектор, защото през изписан дивидент с по-нисък данък се плащат на черно заплати на работници, на които не се внасят осигуровки\", твърди Нинова. Смята се, че това е един от начините да се стимулират корупцията, плащанията под масата и т.н. в сектора на обществените поръчки, подчерта тя. БСП предлага в алтернативната си данъчна политика прогресивен данък върху доходите на физическите лица. По тази скала 2 240 286 работещи ще плащат същия данък и той няма да се увеличава, а 47 000 ще плащат по-висок, категорична е Нинова. \nЛевицата предлага и въвеждане на \"Данък капитал\". Това включва прогресивна скала на налога върху дивидентите, но не тези 5%, които са по-малко от това, което плащат работещите. \"Предлагаме за младите семейства, които работят и имат деца, и дължат данък върху заплатите си, от него да им се приспада 50 лв. за всяко дете. Ако получават 1000 лв. доход и дължат 100 лв. данък върху него и имат 2 деца, няма да дължат налог. Тези 100 лв. остават на разположение на семейството. Целта е ясна - трябва да помогнем на младите в тази демографска катастрофа, в която се намираме, да са малко по-спокойни и да имат повече доходи, за да гледат децата си. Предлагаме 9% ДДС върху лекарствата и 5% върху хляба. Аргументи за това са ръстът на цените и огромната необходимост от тези стоки във всяко домакинство. Това също е начин да подпомогнем доходите на хората. Тези предложения не само не отварят дефицит в бюджета, а осигуряват повече приходи\", коментира Нинова. \nДругата седмица БСП ще внесе предложения за промени в Закона за бюджета на ДОО, които се отнасят до осигуровките. По-късно левицата ще представи своите алтернативи на Закона за бюджета на НЗОК и големия бюджет. БСП внесе вчера в деловодството на НС Закон за изменение и допълнение на Закона за публичните финанси, в който настоява правителството да може да харчи чрез постановление на МС само 1% от излишъка. Всички други суми трябва да се гласуват от парламента с актуализация на бюджета. Социалистите бяха категорични, че законът трябва да бъде гласуван бързо, да бъде приет и прилаган така, както изисква нормалността. \nТрадиционно стана министър-председателят да харчи излишъка от бюджета на държавата еднолично, целесъобразно според него, заобикаляйки Закона за бюджета, Закона за публичните финанси и абсолютно в разрез с всички световни, европейски и български практики, коментира Корнелия Нинова. \"Години наред сме се борили с това, виждаме, че се задава и тази година. До края на годината се канят да изхарчат близо 2 млрд. лв. излишък за няколко месеца абсолютно непрозрачно, не по правилата това да става с решение на парламента. Това не е само удар по държавността и по институциите, но удря и в същността на държавата. Парите се събират от всички, а един човек ги харчи, както той си реши\", възмути се Нинова. Искахме Сметната палата да провери това, давахме сигнали в Конституционния съд, сега правим следващата стъпка, уточни тя. \n\"Сигурно ще има и недоволни от тези наши предложения. Сигурно едрият бизнес ще се разсърди за това, което предлагаме, но ние представляваме работещите хора. Сигурно и колеги депутати ще се разсърдят, защото с тази прогресивна скала, която предлагаме, и нашите доходи ще се облагат с по-висок данък. Нашата цел е да защитим хората на труда за преодоляване на неравенството\", допълни лидерът на БСП.   \n \t\n", "date": "2018.10.26", "title": "БСП внесе в парламента алтернативни данъчни закони "}
{"url": "http://www.duma.bg/node/177929", "text": "Запасните граничари от Гоце Делчев, Петрич, Кюстендил, Благоевград и Симитли призоваха Бургаския районен съд да прекрати делото, инициирано от Турция, срещу граничните полицаи от Бургас Михаил Цонков, Живко Петков, Никола Костов и Николай Петков, които през 2008 г. в изпълнение на служебния си дълг застреляха турски рибар бракониер. Това гласи протестна декларация до съда, който ще заседава на 9 ноември по подновеното срещу граничните ни полицаи дело от близките на турския рибар. \nНа митинг в Симитли на 17 октомври протестиращите запасни граничари настояха категорично Бургаският районен съд да излезе с решение за прекратяване на делото, като се позоват на Европейската конвенция за международно признаване на присъди. Те припомнят, че през 2014 г. Европейският съд в Страсбург вече се произнесе в полза на нашите граничари. \"Ние сме озадачени защо България не поиска прекратяване на делото от Наказателния съд в Лозенград. Държавата трябва да защити родните граничари\", категорични са протестиращите. \nПрипомняме, че инцидентът стана на 17 април 2008 г. в района на Резово. В опит да изпълнят нареждане за задържане на турски бракониери на калкан в морските ни води граничните ни полицаи стреляли със служебните си оръжия. Фаталният изстрел за един от рибарите бил на Михаил Цонков. На 26 ноември 2009 г. Военно-апелативният съд оправдава изцяло Цонков и колегите му.   \n \t\n", "date": "2018.10.26", "title": "Граничари искат спиране на делото за убития турски бракониер"}
{"url": "http://www.duma.bg/node/177891", "text": "\"Малка театрална компания\" официално представя първия в света куклен спектакъл, който съчетава в себе си технологиите за смесена и виртуална реалност (MR/VR - mixed reality/virtual reality). Официалната премиера на \"Островът на съкровищата V1.0.\" е на 28 октомври в Дома на хумора и сатирата - Габрово. \nКуклено-театралният спектакъл, който съчетава живата актьорска игра с технологиите за MR и VR, е базиран на класическия роман на Р.Л. Стивънсън. В представлението актьори, кукли и виртуални елементи на декора взаимодействат помежду си. А публиката вижда виртуалните обекти във физическото пространство благодарение на мобилно приложение, инсталирано на смартфон, комбиниран с VR/AR хедсет. На всеки зрител компанията предоставя такъв комплект за времето на спектакъла. \nЩе бъдат изиграни общо 6 представления - на 27 и 28 октомври съответно от 11 и 18 ч. и на 29 и 30 октомври от 17 ч. Поради ограничения брой места има предварително записване на публиката. Спектакълът е подходящ за зрители над 10-годишна възраст.   \n \t\n", "date": "2018.10.26", "title": " Куклен спектакъл със смесена и виртуална реалност в Габрово"}
{"url": "http://www.duma.bg/node/177928", "text": "Замислените от МОН промени за привличане на млади учители чрез бърза педагогическа квалификация на хора от други професии ще доведат до бълване на конвейер на хиляди учители за месеци или година, но дали това няма да ни излезе твърде скъпо? Това пита председателят на образователния синдикат към КТ \"Подкрепа\" д-р Юлиян Петров. Според него това е \"бърза писта\" за справяне със задълбочаващия се проблем за липсата на учители, но в случая не става дума за пари, а за ефект. Бавната скорост е по-трудна и дългосрочна като резултат, затова е избран \"бързият\" вариант. Резултатите в образованието се виждат обаче след много години и това може да обрече на бавна духовна смърт нашия енергично топящ се народ. \nПредстоящото увеличение на учителските заплати до 920 лв. начално възнаграждение e правилна, но недостатъчна стъпка, смятат в синдиката. Проблем има обаче с непосилните задачи, стоварени върху учителя в последните години - той е отговорен за агресията, охраната, чистотата, за лошия правопис, видеонаблюдението, обхващането на ученици, писането на доклади, изготвянето на безброй справки, прилагнето на всякакви експерименти и още куп други вменени необосновани и ненужни задължения, които го отблъскват от призванието Учител. Трети фактор, който отблъсква младите от професията, са нерегламентираните отношения с родителите. Родителите твърде често, вместо да помагат на училищата, се опитват да участват в управлението и в педагогическите дейности, за които не са компетентни. А местните власти флиртуват с тях и поставят учителството под тормоз и стрес, посочва Юлиян Петров. По този път няма как да осигурим така необходимите млади и компетентни учители за системата, предупреждава той.     \n \t\n", "date": "2018.10.26", "title": "\"Подкрепа\": Съкратеното обучение на учители не е пътят "}
{"url": "http://www.duma.bg/node/177927", "text": "Полицейската охрана около Паметника на Съветската армия ще бъде засилена заради зачестилите вандалски набези над монумента. Това става ясно от отговор на вътрешния министър Младен Маринов на питане от народните представители от БСП Христо Проданов и Георги Свиленски. Маринов е разпоредил участъкът всекидневно да се обхожда от пешеходни полицаи и автопатрул. \nВ отговора до депутатите Маринов уверява, че са предприети и допълнителни мерки, като наличните камери от изградените системи за видеонаблюдение на СДВР и на СО са включени в зоните за денонощно наблюдение. От отговора става ясно още, че районът на \"Княжевската градина\", в която се намира Паметникът на Съветската армия, се охранява от фирма \"Егида-София\" ЕАД. При извършена проверка на дейността на обекта нарушения не са били констатирани. Въпреки това са дадени задължителни предписания, свързани със засилване бдителността на охранителите, и планът за охрана на обекта да бъде актуализиран в частта за видеонаблюдение.     \n \t\n", "date": "2018.10.26", "title": "МВР засилва охраната на Паметника на Съветската армия"}
{"url": "http://www.duma.bg/node/177917", "text": "Крещящата необходимост от качествено образование в малките населени места - това бе един от основните въпроси, повдигнати от жителите на Твърдица на среща с народните представители от \"БСП за България\" Веска Ненчева и Тодор Байчев. Възпитанието в ценности у младите хора, което отдавна е изгубено, а е необходимо, също бе поставено на дневен ред. Жителите на Твърдица не скриха и болката за младите, които не остават в малките населени места заради липсата на работа и просперитет. С тази Визия предлагаме качествено нов модел на управление. По отношение на сигурността искаме да променим начина на управление на МВР, за да се сведе битовата престъпност до граници, които няма да се усещат толкова тежко от обществото, каза народният представител Тодор Байчев.  \nНад два часа и половина продължи срещата с народните представители Теодора Халачева и Петър Витанов в Нова Загора. Жителите на града поставиха въпроси, свързани със здравеопазването, образованието и развитието на региона. Те отразиха невъзможността на държавата да се справи със сектора на здравеопазването и заявиха, че новата реформа, която се готви от министъра, ще утежни финансово българите, но няма да подобри качеството на услугата. \nНа срещата с народните представители Николай Тишев и Николай Пенев в Младово жителите на населеното място поставиха въпроси, свързани основно с политиката по доходите. Те коментираха заложените във Визията актуализация на пенсиите, увеличаване на минималната работна заплата, семейното подоходно облагане, както и нуждата от помощ за малките земеделски производители.  \n    \n \t\n", "date": "2018.10.26", "title": "Загубихме младите, тревожат се в Твърдица"}
{"url": "http://www.duma.bg/node/177865", "text": "Босна намалява \nВ Босна и Херцеговина най-малко един човек дневно се отказва от гражданството си. По данни на Министерството за граждански въпроси за последните 20 г. от паспорт на Босна и Херцеговина са се отказали 80 хил. граждани, което е равносилно на изчезването на един град. Турция ще получи догодина С-400 \nРазгръщането на руските противотанкови ракетни системи С-400 в Турция ще започне през октомври 2019 г. Това съобщи министърът на националната отбрана на Турция Хулуси Акар, отбелязвайки, че Анкара вече е започнала да назначава военните, които ще обслужват комплексите. \nЕтиопия избра жена за президент \nЗа първи път Етиопия назначи жена на предимно церемониалния пост президент на африканската държава. Единодушно етиопските депутати избраха дипломата от кариерата Сахле Зевде. Тя ще замени Мулату Тесхоме, който подаде оставка. Сенцов с наградата \"Сахаров\" \nУкраинският филмов режисьор Олег Сенцов е носителят на тазгодишната награда \"Сахаров\" на Европейския парламент за свобода на мисълта. Сенцов бе осъден на 20 г. затвор за \"замисляне на терористично нападение\" срещу Крим. Пламна гора в Ситония \nГолям горски пожар избухна вчера сутринта в района на град Сарати, област Ситония, намираща се на Халкидическия полуостров. Силният вятър помогна за бързото разпространение на огъня. В гасенето са се включили 60 пожарникари с 30 коли, 3 пехотни екипа и 4 самолета. Гори борова гора.   \n \t\n", "date": "2018.10.26", "title": "Кратки новини"}
{"url": "http://www.duma.bg/node/177851", "text": "Специфичният хумор на един хулен, преследван, но определян като богоизбран народ и дългогодишната му мъдрост изпълват страниците на \"Еврейски вицове\" (ИК \"Сиела\") от любимите на няколко поколения Братя Мормареви. Книгата съдържа черно-бели илюстрации от Атанас Йомтов, негова е и илюстрацията на корицата, която е дооформена от Дамян Дамянов. Мориц Йомтов и Марко Стойчев, познати като известното дуо Братя Мормареви, разсмивали няколко поколения българи с неповторимите си герои в култовите екранизации \"С деца на море\", \"Двойникът\", \"Васко да Гама от село Рупча\", \"Войната на таралежите\" и др., събират в книга (не)известни вицове и анекдоти за еврейския народ. Публикуваните на страниците на изданието еврейски вицове предлагат умела самоирония, но едновременно с това разкриват много повече за светоусещането и мирогледа на един народ, който е потискан, обиждан и преследван през вековете, но е успял да се съхрани и пребъде именно заради неповторимото си чувство за хумор над самия себе си. \nВ книжарниците може да открием и новите издания на две от емблематичните истории на Братя Мормареви - \"Войната на таралежите\" и \"Васко да Гама от село Рупча\".   \n \t\n", "date": "2018.10.26", "title": "Братя Мормареви разказват еврейски вицове"}
{"url": "http://www.duma.bg/node/177901", "text": "ПРОФЕСИОНАЛЕН ПРАЗНИК НА БЪЛГАРСКИТЕ СТРОИТЕЛИ. По стара традиция се чества на Димитровден. Обявен е официално с решение на МС от октомври 1996 г. Празнуват архитектите, проектантите, строителните инженери и всички, ангажирани в сферата на строителството. 1185 - ИЗБУХВА ВЪСТАНИЕТО НА АСЕН И ПЕТЪР. Обявено е от братята боляри на Димитровден при освещаването на новопостроения храм \"Св. Димитър Солунски\". Търновските аристократи оглавяват недоволството от рязкото повишаване на данъците, наложени от византийския император Исак Втори Ангел заради предстоящата му сватба с унгарска принцеса. Бунтът приема характера на масово освободително движение, довело до отхвърлянето на близо 150-годишното византийско управление. Въстанието на Асеневци полага основите на Втората българска държава със столица Търново и възстановяването на Търновската архиепископия. 1881 - РАЖДА СЕ СТИЛИЯН ЧИЛИНГИРОВ, ПИСАТЕЛ (УМИРА 1962 Г.). Историк, етнограф, изявен обществен деец, политик. Един от основателите на Съюза на българските писатели и негов председател (1941-1944), директор на Народната библиотека (1919-1922), директор на Народния етнографски музей (дн. Етнографски институт с музей при БАН). Известен е като \"последния възрожденец\". 1890 - УМИРА КАРЛО КОЛОДИ, ИТАЛИАНСКИ ПИСАТЕЛ (Р. 1826 Г.). Рожденото му име е Карло Лоренцини. Автор на книгата \"Приключенията на Пинокио\", която започва да излиза като подлистник към детски вестник през 1881 г. Умира, без да подозира, че неговите произведения ще го направят световноизвестен. По подобие на алегорията в историята на най-популярния му герой - Пинокио (на снимката), накрая заживява свой собствен живот, отделен от този на своя автор. 1905 - УМИРА БОГДАН ПРОШЕК, ЧЕШКИ ПРЕДПРИЕМАЧ (Р. 1858 Г.). Заедно с брат си Георги прекарват по-голямата част от живота си в България. През 1879 г. двамата основават първата печатница в София, а през 1884 г. - пивоварна \"Прошек\", най-голямата в града по това време. Братя Прошек допринасят много за европейския вид на София. Орлов и Лъвов мост, паметникът на Васил Левски, старата постройка на Централната гара, първият градоустройствен план на столицата са свързани с имената им. 1916 - РАЖДА СЕ ФРАНСОА МИТЕРАН, ФРЕНСКИ ПОЛИТИК (УМИРА 1996 Г.). Президент на Франция (21 май 1981-17 май 1995). Участва във Втората световна война и в Съпротивата. През 1945 г. става един от основателите на лявата партия Демократически и социалистически съюз на Съпротивата. По-късно основава Федерацията на демократическите и социалистическите леви сили, на която е председател за периода 1965-1968 г. Един от основателите на Социалистическата партия.   \n \t\n", "date": "2018.10.26", "title": "Датата"}
{"url": "http://www.duma.bg/node/177866", "text": "Американските власти смятат, че случаите с бомбите, изпратени до няколко известни политически и обществени фигури, са свързани и имат общ подател или податели, предаде Си Ен Ен. \nКолетни пратки с бомби получиха Хилъри и Бил Клинтън, Барак Обама, ексшефът на ЦРУ Джон Бренън, бившият главен прокурор Ерик Холдър, конгресменът Деби Васерман - тя беше председател на Националната комисия на Демократическата партия, както и Джордж Сорос. \nПетте пакета са изпратени за анализ в лабораторията на ФБР в Коунтико, Вирджиния, съобщават от бюрото. Върху всеки от тях е посочен адрес за връщане до Деби Шулц във Флорида. \nОсвен това източници на Си Ен Ен съобщават, че подозрителен пакет е изпратен и до  демократката Максин Уотърс, както и до актьора Робърт де Ниро. \nПрави впечатление, че получателите на бомбите са обект на нападки от страна на консервативните среди и персонално от страна на президента Тръмп.   \n \t\n", "date": "2018.10.26", "title": "ФБР разследва колетите бомби"}
{"url": "http://www.duma.bg/node/177867", "text": "Президентът Владимир Путин предупреди, че Русия ще отговори огледално, ако в Европа бъдат разположени нови американски ядрени ракети, предаде Би Би Си. Той каза, че всяка страна, приела американски ракети, ще бъде изложена на риск от руски удари. \nСпоред Путин изтегляне на САЩ от договорите за разоръжаване, като този за ракетите със среден обсег, е \"изключително опасно\". \"Няма да остане нищо освен надпревара във въоръжаването\", каза руският президент на пресконференция късно в сряда с италианския премиер Джузепе Конте. \nАко САЩ разположат ракети със среден и малък обсег в Европа, Русия ще бъде принудена да отговори огледално, \"много бързо и ефективно\", каза Путин. \n\"Главният въпрос е, ако САЩ се изтеглят от този договор, какво ще правят с тези ракети. Ако те бъдат доставени в Европа, естествено, ние ще отговорим огледално\", продължи руският президент. \n\"Европа трябва да разбере, че ще бъде под заплаха от възможен ответен удар на Русия, ако приеме американски ракети със среден и малък обсег\", предупреди Путин. \nТой отхвърли твърдението на Тръмп, че Русия е нарушила договора от 1987 г. и заяви, че САЩ са тези, които го нарушават. Путин каза, че е готов да обсъди с Тръмп въпроса за договора за ракетите със среден обсег на срещата в Париж на 11 ноември.   \n \t\n", "date": "2018.10.26", "title": "Путин предупреди Европа да не приема US ракети"}
{"url": "http://www.duma.bg/node/177869", "text": "Сръбската прогресивна партия (СПП) на президента Александър Вучич иска да наложи пълен контрол върху Националния съвет на българите в Западните покрайнини, предупредиха от Културно-информационния център (КИЦ) на българското национално малцинство в Босилеград. \nБългарите в Босилеград смятат, че изборите за кмет там са предрешени в полза на досегашния градоначалник Владимир Захариев. \nТова предизвика недоволство сред кандидатите за членове на Националния съвет от листата „Да върнем достойнството на народа“ и те поискаха от водача й Стефан Костов да се оттегли. Това можеше да доведе до провал на изборите, защото фактически листата на Владимир Захариев щеше да остане сама. Но след няколко заседания Стефан Костов в последния момент отказа да се подчини на членовете и не се оттегли. По този повод 7 души кандидати за изборите веднага подписаха декларация, с която се отказват от кандидатурите си и отнемат правото на Стефан Костов да ги представлява и да говори от тяхно име в публичното пространство във връзка с предстоящите избори за Национални съвети на малцинствата. \nДвете досега регистрирани листи за Национален съвет на българското малцинство се намират под силно влияние на управляващата в Белград СПП. На 21 септември по повод празника на Босилеград председателят на изпълнителния съвет на СПП Дарко Глишич, владиката на Враня Пахомий и висши офицери от армията подкрепиха движението на кмета Захариев. Във втората листа „Да върнем достойнството на народа“ на Стефан Костов също преобладават общински съветници и членове на Общинския съвет от СПП заедно с председателката му Невена Костадинова. \nБългарските малцинствени партии не участват на изборите. Демократичната партия на българите (ДПБ) с председател Небойша Иванов, която беше в листата „Съединение на българите“, се оттегли, а председателят на Демократичния съюз на българите (ДСБ) Драголюб Иванчов заяви, че е „безсмислено да играем уреден мач“. \nНаселението на града през 2011 г. е наброявало 2530 души, от които 76% са българи, а 9% сърби. Населението на едноименната община е 8129, като българите са 71%, а сърбите 11 процента.    \n \t\n", "date": "2018.10.26", "title": "Вучич предрешава вота в Босилеград"}
{"url": "http://www.duma.bg/node/177902", "text": "За 14-и пореден път БТА и Асоциацията на българските медии по света организират  традиционната си среща, посветена на предизвикателствата пред съвременната журналистика. Домакин на дискусията този път е македонската столица Скопие. \nГенералният директор на БТА Максим Минчев припомни, че мястото е избрано още през пролетта, като е отчетен фактът, че Западните Балкани бяха поставени като център на българското европредседателство. Не очаквахме, че есента ще се окаже толкова гореща, заяви той, намеквайки за политическите скандали около Македония от последните дни. Представители на 50 медии от 25 държави се включиха в поредната световна среща. Домакин на официалното откриване този път бе Македонската академия на науките и изкуствата (МАНУ), а събитието бе уважено както от журналисти, така и от много дипломати. Преди началото на дискусиите Максим Минчев, акад. Антон Дончев и представители на МАНУ са провели среща, посветена на затвърждаването и подобряването на българо-македонските отношения.   \nМотото на форума тази година е \"Медии и памет\". Затова и дискусиите са тематични - \"Медиите като посредник между обществото и политиците\", \"Журналистиката срещу пропагандата\", \"Медии, образование, памет\", \"Различните лица на патриотизма\" и \"Бизнес и национален дълг\". Различни експерти, журналисти, членове на СЕМ и общественици са сред \"лекторите\" в отворената дискусия. Генералните директори на БНТ и БНР Константин Каменаров и Александър Велев също са сред участниците. Иво Хаджимишев ще спази традицията и ще направи презентация на свой проект - \"Фотографската памет\". Ще бъде открита фотоизложбата \"България представя: Епископската базилика и римското мозаично наследство на Филипопол\", а в последния ден на форума ще бъде връчена традиционната награда \"За принос в разпространението на българската култура от българоезична медия в чужбина\", която се присъжда от фонд \"13 века България\". \nВ словото си при откриването Максим Минчев отбеляза, че медиите вече са изправени пред ново предизвикателство - доскорошните читатели и слушатели вече се превръщат в журналисти, което може да е \"за добро или зло\". Натискът на новите технологии също е фактор за променящата се журналистика. \nС шегата, че журналистите могат да говорят много, а понякога нищо да не кажат, започна обръщението си към участниците директорът на Македонската информационна (Македонска информативна агенција - МИА) Драган Антоновски. По думите му в момента има много \"горещи\" теми, но новинарството е една от най-горещите. Може ли да го изгубим, попита той и призова: \n\"да изчистим натрапниците, да махнем рекетьорите\" \nот журналистиката. Антоновски изрази надежда, че на форума ще се намерят аргументирани отговори на въпросите какво е информация, дезинформация и пропаганда. \nЗа разлика от предходната година вицепрезидентът Илияна Йотова не се включи в Световната среща на българските медии. Поздравителният адрес и посланието й към участниците в срещата бяха прочетени от сътрудничката й Милена Димитрова. Освен обичайните поздравления за устойчивостта на медийния форум, Йотова засегна и проблема с името на Македония. От писмото й стана ясно, че противоречията с Гърция не бива да са за сметка на отношенията с България. Вицепрезидентът призова медиите  \nда не мълчат за работата на съвместната българо-македонска комисия \nза да се избегнат възможностите за спекулации. Вие пазите българщината независимо от географските ширини, пише Йотова до родните журналисти от цял свят. Вицепрезидентът припомни идеята за формиране на Български културен институт и увери, че продължава работата по портал за българите в чужбина. \nПисателят Антон Дончев, който е от традиционните гости на медийните срещи, отбеляза, че България и Македония са не просто братски народи. Според него дори са братя-близнаци и като такива \"се сблъскват още в корема на майка си\", но виждат в другия както добрите, така и лошите си страни. Той призова за бистри погледи в отношението към останалите хора. \nЗа доброто настроение на участниците преди началото на дебатите се погрижиха двама изключителни музиканти - Владко Стефановски и Теодосий Спасов. \n \n    \n \t\n", "date": "2018.10.26", "title": " БТА отново събра български медии от цял свят  "}
{"url": "http://www.duma.bg/node/177909", "text": "В края на 2017 г. в последния си доклад  Брюксел предупреди за риск от нов балон на имотния пазар у нас. Недвижимостите поскъпват в 25 от страните членки, но в България темпът на нарастване на цените превишава допустимия праг. Това, което притесняваше Европейската комисия, е двуцифреният ръст в цените на имотите в последните две години. През 2016 г. недвижимостите у нас, най-вече в големите градове, са поскъпнали с около 12%, като през миналата година възходът на цените продължи. Комбинацията от ниски лихви по кредитите и по-високи заплати в големите градове съживи имотния пазар, но и бързо вдигна цените с близо 25% за две години. Над 1000 евро за квадратен метър  е средната продажна цена на апартаментите в столицата. Смущаващото обаче е, че в един момент се появиха и оферти за нереалните 3000 евро на квадрат. Условия Съчетанието от ниски лихви и високи цени създават определен риск, защото невинаги съответната инвестиция може да се оправдае, коментира за ДУМА преди време изпълнителният директор на Пощенска банка Асен Ягодин. В момента цените на недвижимите имоти в България имат ненормално увеличение от 15-20% за кратък период, което е тревожно, твърди  председателят на Асоциацията на банките в България Петър Андронов. Поради засиленото теглене на ипотечни кредити, свързано с повишението на цените на имотите най-вече в големите градове, наскоро БНБ предупреди банките в страната да внимават при отпускането на заеми. Никой не иска да се повтори сценарият от средата на миналото десетилетие, когато имаше бум на кредитирането заради цените на недвижимите имоти, казва Андронов. \nПредставители на бизнеса с недвижими имоти също смятат, че цените у нас са скочили с бърз темп, но нямат опасения, че може да се повтори кризата отпреди десет години. През последните пет месеца се забелязва положителната тенденция за успокояване на пазара, която се надявам да продължи, каза за ДУМА Страхил Иванов, управител на агенцията за недвижими имоти. \nКато цяло строителството на жилищни сгради остава концентрирано в южните и югоизточните райони на София, където през последните години бяха сключени и по-значими сделки за придобиване на парцели. Интересът е основно към по-големи незастроени райони и стари промишлени зони в тази част на града, които с развитието на метрото и инфраструктурата са на път коренно да променят облика си, сочи анализ на \"Кушман Уокърфийлд Фортон\".  Тенденция Ръстът на цените на жилищата в София продължава, но той не е съчетан с увеличаване на броя на сделките. Причината е в съпротивата на купувачите да приемат настоящите цени на имотите. Това показват последните наблюдения на компанията за недвижими имоти \"Адрес\". Спрямо края на миналата година цените на имотите нарастват със 7,7%, като най-голямо повишаване на цените на жилищата се наблюдава в крайни квартали като \"Дружба\" (12,59%) и \"Овча купел\" (11,52%). Ръстът на цените в първия квартал се определя от наличието на метро и близостта до офис зоните на Цариградско шосе и на Бизнес парка. В \"Овча купел\" пък цените са под средното равнище, а през 2019 г. предстои и пускането на метрото. Нов български университет, който се намира в квартала, определя високия дял на инвестиционните сделки с цел отдаване на жилищата под наем. Двуцифрен ръст на цените на жилищата има и в \"Люлин\" (11,31%), \"Лозенец\" (10,24%) и централните квартали (10,12%). В последно време се наблюдава промяна в поведението на купувачите, които използват максимален брой комуникационни канали, за да се ориентират на пазара и да са убедени, че са избрали най-правилния имот, съобщи Гергана Тенекеджиева, оперативен директор на \"Адрес\". 85% от купувачите успяват да сключат сделка в рамките на три месеца. \nИнвеститорите следят поведението на клиентите си и се стремят да съобразяват цените на новите си проекти, така че да не се създава голям дисбаланс между цените на търсенето и предлагането,  отбеляза Тенекеджиева. При индивидуалните продавачи тази тенденция се усеща по-бавно, тъй като те все още смятат, че диктуват пазара. \nПрез последното тримесечие обаче броят на жилищата, които се продават в рамките на третия до шестия месец, се увеличават с 4% за сметка на имотите, реализирани за по-малко от един месец, обясни Тенекеджиева. Най-голям е делът на сделките, сключени между първия и третия месец от обявяването на имота - 28%. Тя отбеляза, че много често предлаганите имоти не са в добър търговски вид и това плаши купувачите, които не са готови да правят компромиси с времето за ремонт на жилището. Поради това сега продавачите, които имат имоти в добър вид, сключват сделка по-бързо и на по-добра цена. Финансиране \nТази година се увеличава търсенето на 100% финансиране от банките, като купувачите все повече съчетават жилищен с потребителски кредит, за да компенсират съучастието в ипотеката, сочат данните на \"Адрес\". 62% от покупките на жилища са за 70 хил. евро, като те са и с най-висок ръст спрямо третото тримесечие на 2017 г. - от 12%. В същото време продадените жилища на стойност между 30 хил. и 50 хил. евро намаляват съответно с 3 и 4%. Най-търсени са двустайните и тристайните апартаменти, като съставляват почти 80% от всички сделки. \nПоказател за прегряване на пазара е тенденцията, при която темпът на нарастване на цените на имотите съществено изпреварва темповете в ръста на доходите. В подобна ситуация логичното е цените да станат непосилни за все повече потребители и постепенно да започнат да спадат. Това разминаване между доходи и цени по принцип се компенсира с нови кредити. Това е една фуния, в чиито край по правило наднича криза. Колкото бумът е по-голям, толкова кризата е по-тежка. Факт е, че тази година е доста плодоносна за  недвижимите имоти у нас. При очакван ръст на икономиката от 4% и нагоре, и за тази година, перспективите пред сектора са добри. Въпреки това трябва да си имаме и едно наум, защото както показва близката история, когато пазарът на имоти е най-цъфтящ, идват и най-лошите времена.  В момента няма опасност от прегряване Нашите наблюдения показват, че през последните пет месеца динамиката в пазара на недвижими имоти в страната постепенно намалява. Това в случая е положителна тенденция, защото намалява и опасността от прегряване. Тя се наблюдава не само в София, Варна, Пловдив и Бургас, но и в останалите по-малки градове. За успокояването има един много точен критерий - времето, за което се сключва една сделка. Когато пазарът е напрегнат и динамичен, всички бързат и тогава  една сделка се сключва примерно за три месеца. При спокоен пазар тя може да стане факт и за половин година. Просто хората не бързат, правят повече огледи, имат повече изисквания към имотите, които искат да купят. Разбира се, интересът към сектора се запазва, но този интерес сега се изразява по-спокойно.  \nЗа спекулативен елемент в цените не може да се говори. Конкретно в София доходите на хората се увеличават и това не може да не влияе и върху цените на имотите. С най-голям интерес в столицата традиционно се ползват оформилите се микрорайони в нейната Южна и Източна част. Засилено търсене, което не съществуваше допреди няколко години,  се забелязва и в централната част, по-конкретно около бул. \"Дондуков\".  \n България изпадна от топ 10 на жилищните пазари с най-бърз ръст на цените в света, заемайки 12-о място в Глобалния индекс на цените на жилищата на консултантската компания Knight Frank за второто тримесечие на годината. В индекса са включени 57 страни и територии. Цените на жилищата у нас през вторите три месеца на 2018 г. са нараснали с 8,2% на годишна основа и с 3,6% спрямо четвъртото тримесечие на миналата година. Спрямо първото тримесечие на 2018 г. цените на жилищата са се повишили с 1,6%. Страната ни слиза с пет позиции надолу спрямо класацията от първото тримесечие, когато заемаше седмо място в индекса на Knight Frank, но все пак остава в \"червената зона\", където попадат най-бързо растящите пазари в света. България се нарежда непосредствено след Хърватия и преди Чехия и Колумбия. \nПрез второто тримесечие Малта изпреварва Хонконг и оглавява индекса на Knight Frank. Според данните на Малтийската централна банка цените на жилищата в страната са нараснали с близо 17% на годишна основа и с 9,4% спрямо последното тримесечие на миналата година. На тримесечна основа ръстът на цените е 3,6%. Ограниченото предлагане наред със силната икономика, която постигна ръст от 6,6% през 2017 г., и процъфтяващата технологична индустрия тласкат търсенето нагоре. \nХонконг заема второ място с ръст на цените на жилищата с 15,9% на годишна основа и с 10,4% на шестмесечна основа. Спрямо първото тримесечие те са нараснали с 5,2%. Knight Frank прогнозира охлаждане на пазара в града в идните месеци заради растящите лихви по ипотеките. Третото място е за Латвия с годишен ръст на цените на жилищата от 13,7% и 7,5% спрямо последното тримесечие на миналата година и спрямо първото тримесечие на тази година. \nДесет години след  фалита на Lehman Brothers към цените на жилищата през този период показва, че в 12 от 57-те изследвани страни те все още са под нивото им от третото тримесечие на 2008 г., включително в Испания, Италия, Гърция и Русия. \n \nНай-скъпите квартали на столицата по данни на imoti.net са \"Иван Вазов\" със средна цена от 1850 евро на кв. м, Оборище -  1700 евро/кв. м, \"Изток\", \"Изгрев\", \"Лозенец\", \"Младост 1а\", \"Център\" и \"Яворов\" - по 1500 евро/кв. м. При сравнение с офертите от предишния имотен бум през 2008 г. се открива доста сериозна близост в средните цени на тези райони с изключение на \"Изгрев\", където цената е била 1100 евро/кв. м, и \"Младост 1а\" -  с цена 1050 евро/кв.м. Тези два предпочитани днес района са поскъпнали с 25% спрямо пика на имотните цени през 2008 г. \nНай-евтините квартали в София са \"Малашевци\", \"Люлин 9\", \"Захарна фабрика\", \"Обеля\" - с цени под 700 евро/кв.м, както и \"Толстой\" и \"Свобода\" -  с малко над 800 евро/кв. м. Тези цени са далеч под максимално достигнатите през 2008 г. - с 25-30% по-надолу, и няма изгледи да ги приближат, защото продължават да не предлагат нищо атрактивно за купувачите.     \n \t\n", "date": "2018.10.26", "title": "Успокоява ли се имотният пазар   "}
{"url": "http://www.duma.bg/node/177908", "text": "- Прогресивното облагане ще намали разликата между най-ниските и най-високите доходи, която сега е 63 пъти \n- За родителите: приспадане от дължимия данък на 50 лв. за всяко дете  \n- 9% ДДС върху лекарствата и 5% върху хляба Анализът на макроикономическото развитие на българската икономика през 2018 г. показва изключително остри проблеми по отношение на политиките за борба с бедността. \nТук следва да обърнем особено внимание на структурата на данъчните приходи и в частност високия дял на косвените данъци.  Високият дял на косвените данъци (над 70%) води до повишена циклочувствителност на бюджетните постъпления. Тази структура освен това е насочена към свиване на потреблението и прехвърля данъчната тежест към социалните слоеве с по-ниски доходи.  \nТака например към 31.12.2017 г. физическите лица, които заплащат данък върху доходите на физическите лица (ДДФЛ) са 3 106 426. Декларираният ДДФЛ на тези лица за 2017 г. е 3 098 960 000 лв. Тези лица се разпределят в следните подоходни групи: От друга страна следва да отбележим, че общият размер на декларираните за 2017 г. доходи от дивиденти и ликвидационни дялове в полза на физически лица е 7 281 032 000 лв., като данъкът съгласно сегашната ставка (5%) възлиза на 364 051 600 лв. \nОт изложените по-горе данни е видно, че основната част от лицата, подлежащи на облагане (2 469 388 от общо 3 106 426) по ЗДДФЛ, е с доходи по-малки или равни на 12 000 лв. годишно, или 1000 лв. месечно. Още по-драстична е разликата при доходите от трудови правоотношения, където повече от 1/3 от работещите са с доходи под 490 лв. В същото време, докато 578 398 лица са със средномесечен облагаем доход в размер на 316 лв., 8155 лица са със средномесечен облагаем доход 20 035 лв., или разликата между най-ниските и най-високите доходи е 63 пъти. \nТова естествено води към тезата за необходимостта от въвеждане на прогресивно подоходно облагане и диференцирани ставки за ДДС. \nНа 24.10.2018 г. БСП внесе предложение за промени в ЗДДФЛ. Предлагаме въвеждане на прогресивно подоходно облагане на физическите лица по скала, която запазва данъчната тежест от 10% за хората с месечни доходи до размера на максималния осигурителен доход, т.е. за 2 240 286 работещи данъчната тежест не се променя. За останалите 47 687 работещи данъчната тежест се увеличава с 2,5% на всеки 1300 лв. над максималния осигурителен доход, като достига 25% ставка за месечни доходи над 10 400 лв. Скала за облагане доходите на работещите по трудови взаимоотношения В същото време правим първи крачки към въвеждане на семейното подоходно облагане. Предлагаме родителите да приспадат от дължимия месечен данък до 50 лв. за всяко дете. Така за родителите се въвежда необлагаем минимум в размер на 500 лв. месечно за едно дете, 1000 лв. месечно за 2 деца, 1500 лв. за три деца и т.н. Тази мярка засяга родителите на над 1 000 000 деца. \nВ същото време възстановяваме равенството по отношение облагането на труда и капитала. Предлагаме замяна на 5-процентната ставка на данъка върху доходите на физически лица от дивиденти и ликвидационни дялове да бъде заменена с аналогична на доходите от труд прогресивна скала за облагане. Тази мярка засяга малко над 8000 лица, чиито доходи общо за 2017 г. надвишават 7 млрд. лв.    \nСкала за облагане доходите върху годишна данъчна основа, в т.ч. доходите от дивидент и ликвидационни дялове По отношение на въвеждането на диференцирани ставки за ДДС предлагаме с намалена ставка от 9% освен туризмът да се облагат и лекарствата, заплащани от НЗОК. С оглед чувствителното поскъпване на хляба през последните месеци предлагаме въвеждане на 5% ставка на ДДС върху хляба. \nПредложените от БСП промени в данъчното законодателство са в продължение на предлаганите в предходната година в алтернативния бюджет на БСП за 2018 г. промени, заложени и в проекта \"Визия за България\" и надградени с предложенията, събрани от срещите на народните представители в страната.     \n \t\n", "date": "2018.10.26", "title": "БСП e за промени в данъчните закони"}
{"url": "http://www.duma.bg/node/177903", "text": "Беше много смешно, когато със свеж и ароматизиран държавнически акт вицепремиерът Валери Симеонов преди по-малко от година откри обществени тоалетни на ГКПП Калотина. Напълно нормално в социалните мрежи се роди прякорът му WCпремиер. Какво постижение само, а? След антидискотечните и антидецибелни рейдове Рицарят на тишината блесна в ново амплоа. \nНе битка, не кръстоносен поход, а война поведе той срещу разврата и шума. И не само на морето, но и в планинските курорти, че и в столицата. \nНо малко му биде славата земна. \nПуканките са недостатъчни за публиката. \nИ вицето влезе в ново приключение. Епично, като него славно и безгранично. Майките на децата с увреждания се изпречиха на пътя му. Едни \"кресливи жени\" с \"уж болни деца\", без всякакво \"майчинско чувство\". Е, тук копието на Рицаря се скърши. Уж извинението за арогантното изказване увеличи затлачването в отходната система. Но Бойко Борисов не смее да пусне водата и да дезинфекцира WC-то. \nЩе попитате защо? \nЗащото нашият Рицар на тишината и WCпремиер е крепител. Той крепи \"конструкцията\" на кабинета. А го махнат, а конструкцията се е капичнала. Същинский (де)конструктор може да се окаже! Днес нагло се хили, утре ще се гъне, а вдругиден заедно с гелосани албатроси ще дефилира под прозорците Му. \nА на Него не му се занимава с вътрешни скандали. Така му е най-лесно. Защото Си има генерална цел - властта и Той в нея. Тази цел преследва. Патериците до Него да се рендосват, да си набиват каски и да се млатят с юмруци. На Него му е все тая. Ако патериците кажат \"Валери си отива\" - отива си. Ако рекат \"Валери остава\" - остава. Ако е необходимо, и закон ще променят заради него, след като дразни толкоз всички останали. Виж ти - не само кабинетът, но и парламентът с Валери Симеонов се съобразява. \nЩом цялата власт и държава нему се крепят, що премиер не го направят, та да им е мирна \"конструкцията\"?   \n \t\n", "date": "2018.10.26", "title": "(ДЕ)Конструктор"}
{"url": "http://www.duma.bg/node/177853", "text": "\"Котката на Сократ\" предлага на любознателния читател 1000 духовни предизвикателства от майстора на афоризма и мъдролюбието Венцеслав Константинов. Какво са познанието и заблудата, характерът и личността, любовта и омразата, литературата и изкуството, Животът и Смъртта? В тази книга, изтръгната от подмолите на мисълта, ще намерим избистрени отговори... и някои неразрешими въпроси. \nКнигата \"Котката на Сократ\", която \"Колибри\"  публикува, добавя нов цвят към размишленията на Венцеслав Константинов, събрани в книгите \"Писатели за творчеството\" (2007), \"Флейтата на съня\", литературни етюди (2010), \"Гоблен, извезан с дяволски опашки\", есета (2011), \"Тайният живот на дъжда\", афоризми (2012), \"Великите немски поети от ХІІ до ХХ век\", антология (2012), \"Невидимите сигурни неща\", стихове (2013), \"Немски литературни простори\", есета (2014), \"Смехът на совата\", афоризми (2014), \"От Танхойзер до Шумахер\", есета (2016), \"Подковаване на скакалец. Роман в спомени\" (2017).   \n \t\n", "date": "2018.10.26", "title": "Духовни предизвикателства от Венцеслав Константинов"}
{"url": "http://www.duma.bg/node/177847", "text": "Легендата от \"Пинк флойд\" Роджър Уотърс е на път да сложи още една тухла на стената си от музикални постижения, след адаптацията и записите на произведението \"Историята на войника\" от гениалния руски композитор Игор Стравински. Днес, 26 октомври, излиза албумът \"Roger Waters - Stravinsky's The Soldier's Tale\" (\"Вирджиния рекърдс/Sony Music\") с нова адаптация на остроумната и съвременно звучаща приказка-притча, написана от композитора през 1918 г. В новото издание Роджър Уотърс записва освен ролята на Разказвача, също и на останалите герои в произведението - Войника и Дявола. Той реализира записите с ансамбъл от седем музиканти (асоциирани с Камерния музикалния фестивал в Бриджхемптън), с които почита творчеството на Стравински, като го интерпретира за нова и млада аудитория. Албумът е поредната крачка, която Роджър Уотърс прави в света на високото изкуство. Музикантът споделя, че е изпитал огромна отговорност и вълнение, когато е трябвало да реши до каква степен може да въведе промени в новата адаптация на творбата, до каква радикалност може да стигне той самият като творец и най-вече доколко съвременната музика е свързана с класическата и романтична традиция. \"...Това е може би най-трудният въпрос, който прогресивните творци на нашето време трябва да си зададат\", казва Роджър Уотърс.  \n\"Историята на войника\" е уникална симбиоза от музика и театър; \"Пиеса за четене, свирене и танцуване\" - така самият Стравински определя жанра, в който се вмества произведението му.  \n\"Историята на войника\" е музикално-театрално произведение, създадено за камерен оркестър от руския композитор Игор Стравински и швейцарския поет и романист Шарл-Фердинан Рамю. Творбата е написана за пътуващ театър, състоящ се от разказвач, двама актьори, танцьор и ансамбъл от седем музиканти. Сюжетът се основава на легендата за Фауст, но е свързан и със сборника с руски народни приказки на Александър Афанасиев. В \"Историята на войника\" се разказва за войника, попаднал под влиянието на дявола и разменил цигулката си с него срещу обещанието му да го направи богат.   \n \t\n", "date": "2018.10.26", "title": "Нов прочит от Роджър Уотърс на \"Историята на войника\""}
{"url": "http://www.duma.bg/node/177846", "text": "Българските почитатели на аржентинското танго ще имат възможността да чуят едни от най-добрите танго музиканти в света в \"София лайв клуб\". На 29 октомври Роберто Сири квинтет ще представи специалния проект \"70 years of tango\" като част от турнето си, научи ДУМА от Мира Цветкова. Присъстващите ще могат да се насладят на магията на танца и музиката. Истинско вдъхновение ще плени публиката и ще \"разкаже\" истории, които ще държат вниманието на слушателите от първия до последния тон. В София квинтетът гостува за първи път и музикантите отправят своето предизвикателство към любителите на най-страстната музика.  \nМаестро Роберто Сири е един от най-известните и емблематични музиканти, доайен на аржентинското танго, роден в Буенос Айрес, Аржентина. Започва да свири на пиано и бандонеон на 5-годишна възраст, на 9 вече има участия в ресторанти и кафета, а на 15 е учител по пиано и теория на музиката. Собствената му кариера започва през далечната 1954 г., когато създава своя квартет и е поканен да свири заедно със секстета на Радио Аржентина. През годините се изявява с едни от най-известните днес танго музиканти - Марсело Низинам, Хорацио Ромо, Валтер Кастро, Гилберто Перейра, Роксана Фонтан, Карлос Мартинес, Андрес Рамос и много други. През 2005 г. виртуозът събира оркестъра \"Los Muchachos de Antes\", с който постига рекордни продажби за това време.  \nВ момента маестро Роберто Сири свири заедно със своя съвсем нов оркестър - Роберто Сири (режисура, пиано и бандонеон), Инес Флорес (бандонеон), Ариел Галиано (бас и китара), Маркос Прес (цигулка) и Хавиер Сети (вокал). От 2012 г. участва в международни турове като част от фестивали, милонги, концерти в театри и ръководи майсторски класове по танго в целия свят.   \n \t\n", "date": "2018.10.26", "title": "Аржентинско танго с Роберто Сири квинтет"}
{"url": "http://www.duma.bg/node/177845", "text": "Виртуозът Васко Василев ще зарадва българската публика с пет концерта в четири града. Световноизвестният цигулар ще излезе на родна сцена във Варна (5 ноември), Русе (6 ноември), Пловдив (8 ноември) и София, където националното му турне включва две дати - 10 и 11 ноември. За поредна година изявите на най-младия концертмайстор на оркестъра към Кралската опера в Лондон стават възможни благодарение на \"Лидл България\". Във всички магазини от веригата може да се открие албумът на Васко Василев с негови изпълнения на живо от концерта му в зала 1 на НДК през декември миналата година. Най-новият албум на виртуоза е с участието на творческия му партньор Памела Никълсън и със солисти от Оркестъра на Кралската опера в Лондон. Част от виртуозния спектакъл е и бенд от 11 души от различни националности, сред които музиканти от Италия, Англия, Аржентина и Испания. Изпълнения на живо на \"Четирите годишни времена\" на Астор Пиацола в оригинален аранжимент, както и композиции на Шостакович, Гершуин и Джером Керн са част от репертоара, включен в диска.КОР Васко Василев ще изнесе пет концерта у нас Виртуозът Васко Василев ще зарадва българската публика с пет концерта в четири града. Световноизвестният цигулар ще излезе на родна сцена във Варна (5 ноември), Русе (6 ноември), Пловдив (8 ноември) и София, където националното му турне включва две дати - 10 и 11 ноември. \nЗа поредна година изявите на най-младия концертмайстор на оркестъра към Кралската опера в Лондон стават възможни благодарение на \"Лидл България\". Във всички магазини от веригата може да се открие албумът на Васко Василев с негови изпълнения на живо от концерта му в зала 1 на НДК през декември миналата година. Най-новият албум на виртуоза е с участието на творческия му партньор Памела Никълсън и със солисти от Оркестъра на Кралската опера в Лондон. Част от виртуозния спектакъл е и бенд от 11 души от различни националности, сред които музиканти от Италия, Англия, Аржентина и Испания. Изпълнения на живо на \"Четирите годишни времена\" на Астор Пиацола в оригинален аранжимент, както и композиции на Шостакович, Гершуин и Джером Керн са част от репертоара, включен в диска.   \n \t\n", "date": "2018.10.26", "title": "Васко Василев ще изнесе пет концерта у нас"}
{"url": "http://www.duma.bg/node/177850", "text": "София индипендънт филм фестивал за девети пореден път ще зарадва феновете на независимото кино от 26 октомври до 3 ноември. Домът на киното, \"Люмиер Лидл\", \"Одеон\", \"Г8\" и \"Евро синема\" ще прожектират ленти от 4 континента. Официалното откриване е днес, 26 октомври, в 19 ч. в кино \"Люмиер\" с биографичния филм \"Маккуин\", който разказва за живота и кариерата на модния дизайнер Лий Александър Маккуийн - от прохождането му като шивач, през стартирането и управлението на едноименната му линия и чак до ненавременната му смърт. Режисьор на лентата е Ян Бонот, а ко-режисьор е Питър Етедгуи. Над 30 филма ще се борят за престижните награди в трите категории - игрален, документален и късометражен филм. А извънконкурсната програма ще ни срещне с най-добрите заглавия от световните киноафиши за последните 12 месеца, старателно подбрани от новия екип на фестивала. Сред тях са \"Малката Италия\", \"Хотел \"Артемида\", \"За всичко е виновен енотът\", \"Пеперуда\", \"По-силен\", \"Стъкленият замък\", \"Само смелите\", \"Тъли\", \"Милост\", \"The Whisky Robber\", \"Ноември\", \"Арктика\", \"First Reformed\", \"Фантастична жена\", \"Гняв\", \"Кръстопът\", \"Чакалня\" и \"Ванитас\". Ще видим и носителя на \"Оскар\" \"Кулите близнаци\", а режисьорът му Скот Хилър ще бъде специален гост на фестивала между 26 и 30 октомври. Нещо повече - фестивалът, организиран от Хилър, ще бъде партньор на София индипендънт филм фестивал.  \nВ последния фестивален ден - 3 ноември, от 19,30 ч. в кино \"Люмиер\" киноманите ще видят скандалната американско-британска драма \"Грешното възпитание на Камерън Пост\". Излязъл на големия екран през януари тази година, тийнейджърският филм бързо печели симпатиите дори на критиците. Той разказва историята на няколко ученици. След като е хваната с друго момиче в нощта на бала, Камерън е изпратена в лагер, където \"поправят\" хомосексуалните деца. Чрез филма си режисьорът Дезире Акхаван разказва една съвременна история, която често е пренебрегвана заради естеството си. Всеки, който гледа лентата, ще може да си отговори на въпросите как действат на подрастващите подобни лагери и помагат ли им или ги объркват още повече. В кампуса Камерън среща съмишленици, които стават нейни приятели, но се сблъсква с една реалност, която по никакъв начин не кореспондира с нейната. Още през януари \"Грешното възпитание на Камерън Пост\" спечели голямата награда на международния филмов фестивал в Сънданс. В рамките на \"Со индипендънт\" зрителите у нас ще могат за първи път да видят лентата на голям екран.   \n \t\n", "date": "2018.10.26", "title": "Биографичният филм \"Маккуин\" открива \"Со индипендънт\""}
{"url": "http://www.duma.bg/node/177848", "text": "\"Рудолф Нуреев: Бялата врана\" е заглавието на третия филм на Ралф Файнс като режисьор. Той проследява живота на един от най-легендарните балетни артисти за всички времена. Сценарист на продукцията е Дейвид Хеър. Филмът е изграден по книгата \"Рудолф Нуреев: Животът\" от британската журналистка и бивша балерина Джули Кавана и се фокусира основно върху установяването на артиста в Париж в разгара на Студената война. Ще има една прожекция на \"Киномания\" - на 23 ноември от 19 ч. в зала 1 на НДК. По думите на самия Ралф Файнс, това, което го е подтикнало към историята на Нуреев, е \"Силата на млад изпълнител, жаден да разбере кой е като артист и като човек... силата на неговия дух, неговата решителност, това са неща, които истински ме вълнуват... Има една нишка във  филма: трябва да се целиш по-високо, винаги по-високо.\" \nИзпратен в Града на светлината като част от балетната трупа на елитния театър \"Киров\" (дн. Мариински театър), талантливият Нуреев моментално се влюбва в Париж. Артистът редовно посещава Лувъра, възхищавайки се на произведенията на изкуството и обикаля парижките клубове заедно с чилийската наследница Клара Сент. Убеден, че ще бъде убит, ако се върне в родината си, Нуреев търси политическо убежище в Париж и успява да се върне в Русия едва години по-късно, когато майка му е на смъртно легло. \nФилмът отвежда и към ранните години на знаменития артист - от раждането му в транссибирската железница, през трудното му детство на момче, което отстоява идеите си, до младежките му години и сложната му сексуалност. \nГлавната роля изпълнява руският танцьор Олег Ивенко, който прави внушителен филмов дебют. В образа на Клара Сейнт - жената, помогнала на Нуреев да се установи в Париж, влиза Адел Екзаршопулос. Ралф Файнс пък се превъплъщава в ролята на известния по това време танцов педагог Александър Ив. Пушкин, който до 1950 г. е учител на Нуреев и вижда в него повече от чисто технически умения, запленен от страстта, с която танцува.   \n \t\n", "date": "2018.10.26", "title": "Нуреев - трудният път на един гениален артист "}
{"url": "http://www.duma.bg/node/177849", "text": "Талантливия актьор Уилям Дефо, като прочутия художник Ван Гог, ще имат възможност да видят зрителите на \"Киномания\" в новата творба на режисьора Джулиън Шнабел \"Ван Гог: Пред портите на вечността\". Филмът, чиято официална премиера беше във Венеция тази година, ще има единствена прожекция в рамките на кинопанорамата на 24 ноември от 20,30 ч. в зала 1 (а по-рано същата вечер, отново в зала 1, ще бъде показан и новият филм на Вим Вендерс \"Папа Франциск: Човек на думата си\", както ДУМА писа. След като миналата година \"Киномания\" показа интригуващия изцяло рисуван \"Да обичаш Винсент\", този път акцентът е върху брилянтното изпълнение на Уилям Дефо (с награда \"Купа Волпи\" от Венеция за най-добър актьор за превъплъщението си и вероятен претендент за \"Оскар\"), който по впечатляващ начин изразява вътрешната светлина на великия художник, неговата лудост, гений, безпомощност, отчаяние и триумф. \nРежисьорът Джулиън Шнабел твърди, че филмът не е биографичен - още повече, че вече са създадени поне тридесет други такива продукции. Разкрива обаче, че е рисувал част от картините, които се виждат пред камерата, което вероятно се дължи на факта, че Шнабел се развива и като артист, който рисува върху парчета порцеланови съдове. Режисьорът представя различна гледна точка за последните часове на художника, която предизвика множество дискусии след премиерата. \nВъв филма участват още Рупърт Френд, Оскар Айзък (Пол Гоген), Мадс Микелсен, Матийо Амалрик, Еманюел Сение, Нилс Ареструп и др.   \n \t\n", "date": "2018.10.26", "title": "Брилянтен Дефо в образа на Ван Гог"}
{"url": "http://www.duma.bg/node/177894", "text": "В съботния афиш на куклен театър \"Весел\" на 27 октомври от 11 ч. в читалище \"Искра\" във Велико Търново отново ще гостуват театралите от ДКТ Русе. \"Браво, Франклин!\" е най-новото заглавие в репертоара им. Автори на текста са Полет Буржоа и Бренда Кларк. Постановката е дело на Валентин Владимиров, сценографията и куклите - на Сийка Моллова, а музиката - на Станимир Иванов. В спектакъла участват чаровните актьори от трупата на театъра Деница Дончева и Любен Русенски.      \n \t\n", "date": "2018.10.26", "title": " Премиера на \"Браво, Франклин!\" в театър \"Весел\""}
{"url": "http://www.duma.bg/node/177896", "text": "\"Социално предприемачество в изкуствата: Международни модели и българска практика\" е второто издание на Интензивната академия по предприемачество в изкуствата и творческите индустрии, започнала през 2017 г. и организирана в партньорство между Националната художествена академия и \"Шар Жар\" (Розалина Лъскова). Тя ще се проведе от 8 до 11 ноември в галерия \"Академия\" и ще акцентира върху предприемаческия процес в изкуствата, с насока върху социалните и бизнес иновациите. Важен фокус на академията са бизнес моделите, партньорските стратегии, източниците на финансиране, маркетинга, възможностите за международно разрастване при социалното предприемачество в изкуствата. \n    \n \t\n", "date": "2018.10.26", "title": "Социално предприемачество в изкуствата"}
{"url": "http://www.duma.bg/node/177855", "text": "\"НАЙ-БОГАТИЯТ ЧОВЕК НА СВЕТА\" от Рафаел Видак издава \"Хермес\" в превод на Олга Христова, с предговор от Алекс Ровира. Николас е безработен, жена му го е напуснала и той изживява сериозна личностна криза. Докато един ден не получава най-необикновеното предложение, което някой някога му е правил - да работи за влиятелния холдинг на Даниъл Уийлок, един от най-богатите хора на света. Преди това обаче трябва да премине необичайна подготовка заедно с ексцентричния и харизматичен милиардер. По време на едно неочаквано пътешествие, което никога няма да забрави, Николас ще заздрави тялото и духа си и ще осъзнае истинския потенциал на своя ум. \"МОЗАЙКА ОТ УБИЙСТВА\" от Антъни Хоровиц издава \"Еднорог\". Сюзан Райланд, редактор в лондонско издателство, започва да чете новия роман на Алан Конуей. След като е работила години наред по криминалните романи на нашумелия автор, тя познава отлично и неговия детектив Атикус Тип. Традиционната формула на Алан, израз на почит към кралиците на британската крими мистерия Агата Кристи и Дороти Сейърс, му донася огромен успех. Той е звездата на издателство \"Клоувърлийф\" и Сюзан е длъжна да се примирява със странното му поведение. Но не би могла да предположи, че новата му книга ще промени изцяло живота й. \"ИЗКУСТВОТО ДА РЪКОВОДИШ СЕБЕ СИ\" от Ранди Б. Нойес издава \"Персей\" в превод на Василена Старирадева. Тази практична, провокираща размисли и достъпна книга обяснява как да развием способностите си, свързани с емоционалната интелигентност, и да ги използваме като трамплин за всякакъв вид промени към подобряване на живота си. Тя помага да развием индивидуалните си силни страни, да разпознаваме и да се справяме с пречките, да създаваме в кариерата и в личния си живот връзки, които ни удовлетворяват, да мотивираме себе си и да вдъхновяваме останалите, да се превърнем в лидер, вместо да бъдем просто последовател. \"ХИПИ\" от Паулу Коелю издава \"Обсидиан\" в превод на Вера Киркова-Жекова. Връщаме се във времето, при мечтите на едно поколение, което се бори за мир и предизвиква приетия социален ред. Авторът описва историята на Паулу, който иска да бъде писател и тръгва на пътешествие в търсене на по-дълбок смисъл на живота си - първо, с известния \"Влак на смъртта до Боливия\", после на стоп през Чили и Аржентина. Пътуването го отвежда и до прочутия площад \"Дам\" в Амстердам, пълен с млади хора, облечени в ярки дрехи, които горят тамян, медитират и свирят, докато обсъждат сексуалното освобождение, разширяването на съзнанието и търсенето на вътрешна истина.   \n \t\n", "date": "2018.10.26", "title": "Лавица"}
{"url": "http://www.duma.bg/node/177895", "text": "ИК \"Хермес\" пуска на книжния пазар луксозно колекционерско издание на \"Ломски разкази\" от Емил Андреев. \"Всеки, ако не друго, има поне свое вечно селище. Не, не онова, в което се е родил или живее, а селището на неговите спомени и сънища. Там обикновено обитават какви ли не образи и сенки; гонят се страсти и желания, зверове и хора; разнасят се мелодии, че и миризми дори. Понякога се явяват случайни думи, звънят непознати знаци и камбани, вихрят се такива енергии, че човек дълго не може да се освести наяве. А когато той не успее да издържи, или по-скоро предпочете своето вечно селище пред онова, в което се е родил или живее, тогава той се превръща в един явен сънувач и несъзнателно се насочва към небесата. Тези разкази описват такива хора. Не знам как се казва тяхното вечно селище, но градът, в който някога ги срещах, бе Лом, чезнещ сега край едноименната си река и митичния Дунав\", пише авторът.   \n \t\n", "date": "2018.10.26", "title": "Луксозно издание на \"Ломски разкази\""}
{"url": "http://www.duma.bg/node/177897", "text": "Смесеният хор на БНР с диригентка Любомира Александрова открива концертния сезон с изпълнение на грандиозния \"Немски реквием\" на Йоханес Брамс на 27 октомври от 19.30 ч. в зала \"България\". Участват Симфоничният оркестър на БНР с главен диригент Марк Кадин и солистите Ралица Ралинова и Кирил Манолов. Гост-диригент е Григор Паликаров. \n\"Немски реквием\" на Брамс се отличава от знаменитите реквиеми на неговите съвременници. Вместо традиционен текст от католическа заупокойна служба на латински, Брамс избира текстове от различни глави на Библията, преведени от Мартин Лутер на немски. Първите страници от партитурата на това мащабно произведение за хор, оркестър и солисти композиторът пише след смъртта на своя приятел Роберт Шуман през 1856 г., а завършва творбата си през 1868 г. след загубата на майка си. Разтърсен от тези събития, Брамс създава \"Немски реквием\" като музика за живите и утеха за тези, които са изгубили близките си. \nВходът е свободен за ученици от музикалните училища и студенти от НМА, специалност музика към СУ, катедра \"Музика\" към НБУ и АМТИИ Пловдив, при представяне на документ.                                                            \n \t\n", "date": "2018.10.26", "title": "Смесеният хор на БНР открива сезона с \"Немски реквием\""}
{"url": "http://www.duma.bg/node/177898", "text": "Три Магьоснически концерта на възглавници ще се състоят на 28 октомври от 11, 14 и 17 ч. в Съюза на архитектите, ул. \"Кракра\" 11. \nИзвестното дуо Каролина Миколайчик, цигулка, и Иво Йединецки, акордеон, ще зарадва меломаните с прекрасна програма. Истинска магьосница ще посрещне гостите и ще направи магии на музикантите. Добре е младите почитатели да носят любимите си костюми и маски. Един час преди всеки от концертите започва традиционната Работилница на възглавници, в която децата имат възможност да оцветят и декорират своя собствена маска за спомен. По същото време отварят и щандовете на приятели и партньори, които ще зарадват семействата със своите интересни предложения, научи ДУМА от фондация \"Модо България\". \nДуото на Каролина и Иво е един от най-обещаващите млади камерни ансамбли в Полша. Те са спечелили многобройни първи награди и Гран при на конкурси в Полша, Хърватия, Франция и Австрия. През ноември 2014 г. получават Наградата на ректорите и Наградата на авторите за Концерт на годината в Националния конкурс за камерни ансамбли. Миколайчик и Йединецки правят дебюта си през май 2013 г. в концертната зала на Музикалния университет \"Фредерик Шопен\" във Варшава. През 2016 г. предприемат първото си турне в САЩ. Изпълнението им в зала \"Карнеги\" получава блестящи отзиви. През 2017 г. двамата изнасят рецитал във Варшавската филхармония, имат редица изяви в Азия.   \n \t\n", "date": "2018.10.26", "title": " Виртуозно дуо прави магьоснически концерти на възглавници "}
{"url": "http://www.duma.bg/node/177899", "text": "Биографичният филм за дядо Добри \"The Silent Angel\" (\"Тихият ангел\") ще бъде представен премиерно на 18 декември в зала 1 на НДК, научи ДУМА от Бояна Бояджиева. \n\"Започнахме този проект в края на 2014 г., разказва режисьорът и продуцент на българо-немската копродукция Неди Джон Крос. Идеята за лентата е на немската продуцентка Уте Еренберг. Снимана е в общо пет държави - България, СAЩ, Германия, Италия и Ватикана. Работата по филма беше наистина продължителна. В самото начало планирахме само кратка версия. Причината за това първоначално решение беше фактът, че дядо Добри не обичаше медийната изява и упорито се опитваше да стои извън полезрението на обективите. Не крия, че това ни направи леко несигурни, от гледна точка на това, какъв точно филм ще успеем да пресъздадем. С времето обаче някак си успяхме да спечелим доверието му и нещата се промениха. В процеса на работата ни по филма историите около дядо Добри изплуваха една след друга. И, повярвайте ми, неговият живот е истинска палитра от житейски събития и истории. Главната, разбира се, е любовта и себеотдадеността му към Бог.\" \nНеди Джон Крос споделя, че във филма е отделил специално място на България. \"Исках да представя родината ни пред лицето на света в добрата й светлина, тази, която в повечето случаи остава скрита. Всъщност ние сме велик народ с вековна история. Имаме изключително талантливи и стойностни хора, а за дядо Добри - какво мога да кажа... Той е символ на доброто, милосърдието и смирението. Aз дори не съм чувал за друг такъв човек. Гордост е за всички нас, че този Човек е българин. И благодаря на Бог, че ни даде шанса да създадем филм за него.\" \nСпециално място в музиката към филма заемат някои от обработките на фолклорни песни на Ку-Ку бенд. Музиканти от групата ще вземат участие и на премиерата на филма пред българските зрители и така още повече ще подсилят неговите внушения с изпълнения на живо. Филмът няма абсолютно никаква комерсиална насоченост, той има само една единствена цел и тя е да накара хората да се замислят за истинския смисъл на живота, твърдят от екипа. \nБилетите вече се продават в билетния център на НДК и онлайн. \n    \n \t\n", "date": "2018.10.26", "title": "Филм за дядо Добри с премиера в НДК  "}
{"url": "http://www.duma.bg/node/177900", "text": "\nНай-напред добре е да спрете до постамента, издигнат в чест на първите преселници от България, дошли в Буджака през 1822 г. от земите зад Дунава. Затова и селото се казва именно по този начин. Жителите му се гордеят и с паметника на Христо Ботев, направен през 1992 г. по инициатива на прочутия писател и публицист Лъчезар Еленков от известния скулптор Георги Недялков. Внушителната фигура на националния герой на страната ни се извисява в централния парк на Задунаевка. А само на няколко крачки е сградата на местното училище, където още във фоайето са разположени бюстът на автора на \"Жив е той, жив е!\", както и впечатляващо пано с портрета му с вдъхновяващите надписи \"Дума\", \"Знаме\", \"Българанъ\" и емблематичното стихотворение \"Майце си\". \nМестните ще ви разкажат, че в продължение на няколко десетилетия тяхното селскостопанско предприятие носи името на Ботев. На него е кръстена и една от улиците в Задунаевка. В чест на бореца за свободата на родината ни, работил няколко месеца като учител в Южна Бесарабия, през 2008 г. в присъствието на официални лица от Украйна и България, включително и вицепрезидента Ангел Марин, тържествено е открит Мемориален музей. \nЗа да се осъществи тази идея, местни специалисти преравят безброй архиви и библиотеки. Известният театрален художник Станислав Зайцев също участва в реализацията на проекта за изграждането на музей в Задунаевка. Натрупаните експонати и фотодокументи са толкова много, че вдъхновяват експерти да направят не една, а три експозиции. Идеята е не само да представят живота на Христо Ботев и пребиваването му в бесарабското село, но и да акцентират върху бита на обитателите му в миналото и днес. Така се стига до създаването на краеведската и етнографската секция в музея. \nСградата му с характерните червени керемиди на покрива се вижда отдалеч. Едва прекрачили прага, посетителите неизбежно се впечатляват от атрактивна каруца и бързат да извадят смартфоните си, за да направят няколко кадъра. Автентичен тъкачен стан от средата на миналия век, чекрък, шмиргел и ковашко духало са сред уникалните предмети на емблематичните за района занаяти. \nВ първата зала, условно наричана \"Преселването\", се разбира от пръв поглед, че целта на експонатите е да разкажат за поробването на родината ни от Османската империя и емиграцията на предците ни в съседни територии. Знае се, че през XVIII-XIX столетие над 400 хил. българи търсят спасение и по-добро бъдеще за децата си във Влашко, Молдова и Бесарабия. Сънародниците ни основават градовете Болград и Комрат. Възникват цели колонии на \"задунайските преселници\". Преди около два века Одеса се превръща в културен център на българската емиграция. През март 1818 г. е създаден Попечителен комитет за чуждестранните колонисти в Южна Русия, оглавяван от прочутия Иван Инзов. Генералът играе важна роля в организирането на живота на преселниците в Бесарабия и се ползва с голямо уважение сред нашата общност. А основаното през 1854 г. Одеско българско настоятелство обединява силите на родната емиграция за подпомагането на националноосвободително движение и културно-просветителското дело в родината ни. \nТака съвсем логично се преминава към втората зала, посветена на \"Живота и творчеството на Христо Ботев\". Изложените артефакти се стремят поне отчасти да представят делото на изтъкнатия поет революционер. Експонирани са някои негови произведения, вестници, в които е публикувал свои размисли, както и част от библиографската литература, привлякла вниманието на именития публицист. През 1863-1864 г. той постъпва във Втора гимназия в Одеса като \"волнослушател\". Ботев прекарва дълго време в различни библиотеки, много чете. Запознава се с филолога Виктор Григорович, на когото помага с руски преводи на български народни песни. От лятото на 1864 г. поетът работи върху своето стихотворение \"Майце си\" и дори го изпраща на Петко Славейков в Цариград. През септември 1865 г. става ясно, че Ботев не може да премине в трети клас на гимназията и е изключен, поради \"немарливост\", а стипендията му е прекратена, като получава еднократна сума, за да се прибере в България. Въпреки това остава в Одеса и се издържа, като дава частни уроци. Записва се в Историко-филологическия факултет на Императорския новорусийски университет. А през септември 1866 г. пристига в Задунаевка - българско село в руската част на Южна Бесарабия, където е назначен за учител. В школото Ботев развива широка обществена и пропагандна дейност, но няколко месеца по-късно (в началото на следващата година) получава известие, че баща му е тежко болен, и решава да се върне у дома... \nВ третата зала - \"Историята на Задунаевка\", посетителите научават подробности за селото, неговото основаване, жителите му и по-значимите постижения в региона. Изключително впечатляващо е и специалното пано със снимки на именити личности, прославящи с делата си местността в областта и по света. \nНепременно трябва да се посети и домът, в която е живял Христо Ботев. Сградата е закупена преди няколко години от генералния консул на България в Одеса Димитър Тучев, който успява да я реновира. Има намерение да я дари на страната ни, но досега не е срещнал разбиране от нашите власти. Очаква се министърът на културата Боил Банов да вземе окончателно решение по въпроса, още повече че няма никакви юридически пречки България да притежава имот в чужбина, свързан с част от живота на именита личност. \nРазглеждането на всички тези забележителности и общуването с хората може да отнеме няколко часа. Но ако искате наистина да се потопите в атмосферата на естествено родолюбие, предавано от поколение на поколение близо два века, няма да ви стигнат и години. Мемориалният музей заедно с всички монументи, бюстове и паметни плочи в Задунаевка предизвиква не само неподправен интерес, но и искрен респект, че далеч от страната ни толкова ревностно се почита паметта на Христо Ботев и се пази българският дух. \nПоклон. \n   \n \t\n", "date": "2018.10.26", "title": "Жив е той, жив е! Там в Задунаевка  "}
{"url": "http://www.duma.bg/node/177918", "text": "Корупцията убива държавата. Нужна е смяна на обществения модел. Трябва да се започне с възстановяването на българската държава. Това са част от мненията на граждани от софийския район \"Сердика\", които имаха среща с народните представители от БСП Жельо Бойчев и Христо Проданов, и с общинския съветник Николай Николов. \nГолямата стъпка, която направи БСП, е да подложи документа \"Визия за България\" на обсъждане в обществото, каза Жельо Бойчев и обясни: \"Правейки анализ, сектор по сектор, си дадохме сметка, че трябва да бъде сменен моделът на управление на държавата. Да бъде сменен начинът на функциониране на социално-икономическата политика, защото неравенствата в България растат.\" Според него държавата трябва да се върне като един добър стопанин в управлението на държавната собственост и икономиката, защото има много резерви, които се крият в ефективното управление и стопанисване. \nХристо Проданов обясни, че \"Визия за България\" е идеологическа платформа, създадена на база на програмата на БСП и Конституцията на България. Образованието за нас от БСП е ценност и инвестиция в хората. Най-важният капитал е човешкият ресурс. Ето защо предлагаме държавата да влезе в своите функции и да създаде равни възможности за всички свои деца. \nДруга тема, на която се спряха народните представители, бе здравеопазването, по която бе внесен от \"БСП за България\" вот на недоверие в Народното събрание. \n\"Визия за България\" е проект за спасяването на нашата държава. Важни са вашите предложения, за да допълним документа, обърна се общинският съветник Николов към участниците в срещата.   \n \t\n", "date": "2018.10.26", "title": "Корупцията убива държавата"}
{"url": "http://www.duma.bg/node/177921", "text": "16 закона се променят с новите предложения на здравното министерство. Това не е скрита здравна реформа, всичко се прави много набързо и несъобразено с реалностите, които здравната система изисква. Това заяви вчера в телевизионно интервю бившият министър на здравеопазването в кабинета \"Станишев\" Таня Андреева. Според нея не е прието през преходни разпоредби да се променят толкова закони. Това показвало, че основният фокус е върху това да се стабилизира системата и да няма преразход на Здравната каса следващата година. \n\"Системата трябва да се стабилизира, но е недопустимо да се рамкира медицината. Истинската медицина ще бъде пренебрегната, а това ще доведе до негативни резултати. Винаги, когато се създава нов мегаорган, подчинен на министъра, има риск да се политизира здравеопазването. По-добрият вариант беше затягане на контрола на болниците\", подчерта тя и констатира, че отново се говори само за пари, сякаш здравето не е по-важно. \nБившият здравен министър смята за груба грешка местенето на Фонда за лечение на деца към НЗОК. \"Да абдикираш от здравето за децата и да прехвърлиш отговорността на НЗОК, който е един платец, е недопустимо\", възмути се тя и заподозря, че здравното ведомство иска да прехвърли отговорността на друг. \"Не можем да си позволим да загубим дори едно дете при този демографски проблем\", отсече Андреева.   \n \t\n", "date": "2018.10.26", "title": "Таня Андреева атакува законовите промени в здравеопазването"}
{"url": "http://www.duma.bg/node/177923", "text": "Военното министерство е на път да налее около 310 млн. лв. в ремонта на старите съветски щурмоваци Су-25, без огромният харч да е одобрен от парламента и при странна процедура, научи ДУМА от свой източник. Военното министерство е одобрило офертата на единствения допуснат участник в конкурса - беларуския \"Авиоремонтен завод 558\", Баранович. Предложената цена за ремонта на 14 самолета Су-25 е 132 485 980 евро без ДДС, или общо над 310 млн. лв., и значително се различава от заложената в тръжната процедура прогнозна цена - до 41 млн. евро без ДДС. Според доклада на комисията обаче разминаването в цените не е проблем, тъй като възложителят не е обявил изрично, че посочената прогнозна цена е максимална. Максимално определена е единствено сумата, която може да разходва възложителят, и то след решение на Министерския съвет на България. Нещо повече, обстоятелството не е посочено като основание за отстраняване в условията на поръчката\", посочват от комисията. Освен това от министерството се похвалиха, че са успели да постигнат значително намаление от първоначалната предложена цена. Посочената цена обаче важи само за ремонт на цял самолет, а не на отделни части. Военният министър Красимир Каракачанов не вижда проблем в процедурата и одобрява подписването на рамково споразумение с беларуския завод. Така, освен че се допуска значително по-висока цена, се заобикаля и парламентът. \nПо закон поръчките на МО над 100 млн. лв. изискват санкция на парламента. Разходите над 50 млн. лв. се одобряват от Министерския съвет. Военното министерство изпрати покана за участие до две дружества - 558-ми авиационен ремонтен завод - Беларус, и Обединена авиостроителна корпорация - Русия, тъй като според проучването на ведомството ремонтът може да се направи само в тях. В крайна сметка само заводът от Беларус подаде оферта. Военният министър Красимир Каракачанов обаче не вижда нищо съмнително в поръчката и дори обвини депутати от БСП, които му зададоха парламентарни въпроси около процедурата, че се опитват да лобират за руската компания. \nПоръчката доведе до скандал, тъй като от КНСБ обявиха стачна готовност, ако не се даде възможност част от ремонта да бъде извършен в наскоро национализирания завод \"Авионамс\". Според военния министър Каракачанов обаче българският завод няма капацитет да се справи с нея и не беше поканен в конкурса. \nБългарската армия в момента разполага с общо 14 руски щурмоваци Су-25 и всички те ще бъдат ремонтирани. Каракачанов вече сключи договор с руската корпорация РСК МиГ за ремонта на старите изтребители МиГ-29 за близо 81 млн. лв. В същото време проектът за купуване на нов тип изтребители на стойност 1,8 млрд. лв. вече е на финалната права.   \n \t\n", "date": "2018.10.26", "title": " МО заобикаля парламента за ремонта на Су-25  "}
{"url": "http://www.duma.bg/node/177922", "text": "В проектобюджета на Здравната каса за 2019 г. се въвежда принципът лекарите да изписват най-евтиното лекарство, заплащано от касата, за всяко заболяване. За това алармираха вчера от Федерация \"Български пациентски форум\". Това ще принуди болните да доплащат за скъпоструващи терапии или въобще да не се лекуват, предупреди председателят му Иван Георгиев. \"Ще се наложи на пациенти с псориазис, които са до 80 кг, доплащането да е около 15 хил. лв. Ако сте над това тегло, допълнително ще трябва да дадете 20 хил. на година. Най-бедни сме в ЕС и е непосилно за повечето хора да доплащат дори 5 хил. лв. Това означава, че ще има граждани, които няма да се лекуват. Само по себе си това ги обрича на тежки увреждания\", коментира Георгиев. \nСпоред проф. Илко Гетов, председател на Българския фармацевтичен съюз, промяната се въвежда с цел да се обвържат резултатите от лечението с вложените ресурси в него. \"Здравната каса няма как да изписва най-евтиното лекарство. Тя може да въведе праг на разходите за дадено заболяване, защото е плащащата институция. Но лекарите ще имат правото на избор от наличните в позитивния лекарствен списък и в националните фармако-терапевтични ръководства медикаменти. Тук по-скоро става въпрос да се проследява ефектът на терапията и да бъдат обвързани резултатите от лечението на пациентите с вложените ресурси\", подчерта Гетов.     \n \t\n", "date": "2018.10.26", "title": "Разтревожени сме, че лекарите ще изписват най-евтините лекарства"}
{"url": "http://www.duma.bg/node/177924", "text": "Над 50 граждански организации поискаха от управляващите държавата да заяви позицията си против предстоящото ратифициране на Истанбулската конвенция от Съвета на ЕС. \"В случай, че това не стане и запазите мълчание при обсъжданията, вие безусловно и мълчаливо ще се съгласите Истанбулската конвенция да бъде ратифицирана, като по този начин пренебрегнете решението на Конституционния съд\", посочват организациите. Те задават въпроса каква позиция ще вземе страната относно ратификацията на Конвенцията от ЕС при предстоящите обсъждания. Предстои да стане ясно дали България ще се обяви против присъединяването на ЕС към Конвенцията от Истанбул, съгласно решението на КС, или ще даде зелена светлина с мълчаливото си съгласие. \nПодписването на Истанбулската конвенция от страна на България произвежда правни последици. Такъв подпис дава основание Съвета да договори присъединяването на ЕС към Конвенцията. Следователно изразяването на интерес чрез подписването създава правно основание за преговорите за присъединяване към ЕС, се посочва още в писмото. \nЕК работи активно за присъединяването на ЕС към Конвенцията на Съвета на Европа за превенция и борба с насилието над жени и домашното насилие. През септември България е уведомила на ниво работна група, че няма правна възможност да ратифицира Конвенцията, тъй като КС я е обявил за противоконституционна. Страната ни до момента не е съобщила какви действия възнамерява да предприеме вследствие решението на съда.   \n \t\n", "date": "2018.10.26", "title": "50 граждански организации с призив да не подписваме Истанбулската конвенция"}
{"url": "http://www.duma.bg/node/177933", "text": "Министерството на отбраната е готово да похарчи над 310 млн. лв. за ремонта на старите бомбардировачи Су-25 без огромния разход да е одобрен от парламента и при странна процедура. Военното ведомство е одобрило офертата на   - беларуския \"Авиоремонтен завод 558\", Баранович. Предложената цена за ремонта на 14 самолета Су-25 е 132,485 млн. евро без ДДС, или общо над 310 млн. лв., и значително се различава от заложената в тръжната процедура прогнозна цена - до 41 млн. евро без ДДС. \nСпоред закона поръчките на МО над 100 млн. лв. изискват санкция на НС, а тези над 50 млн. лв. се одобряват от МС. Военният министър Красимир Каракачанов обаче не вижда нищо съмнително в поръчката.     \n \t\n", "date": "2018.10.26", "title": "МО заобикаля парламента за ремонта на Су-25  "}
{"url": "http://www.duma.bg/node/177925", "text": "Скандални промени в Наказателния кодекс (НК) гласуваха депутатите вчера на първо четене. Почти без дебати парламентът одобри предложените от правителството изменения, според които арестът може да остане в тайна до 48 ч. Ако задържаното лице е дете, властите имат законово право да не уведомяват родителите до 24 ч. За задържането ще бъде съобщавано на Държавната агенция за закрила на детето. \n\"Когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице, или за да се предотврати ситуация, при която наказателното производство може да бъде сериозно възпрепятствано, уведомяването по ал. 7 по отношение на конкретно лице може да се отложи за срок до 48 ч.\", пише в приетите на първо четене промени в НК. \nПоправката означава, че задържан може да остане в ареста за срок от 2 дни, без да се налага за това да бъдат уведомени негови близки или адвокат. Решението по горната алинея се взема от прокурора на досъдебното производство, който се произнася с мотивирано постановление.   \n \t\n", "date": "2018.10.26", "title": "НС прие скандални промени в Наказателния кодекс"}
{"url": "http://www.duma.bg/node/177854", "text": "\"Господарят на Бембибре\" от Енрике Хил и Караско е най-прочутият роман на испанския романтизъм. Сега излиза за първи път на български в авторитетната поредица \"Световна класика\" на Издателска къща \"Персей\" в превод на Румен Руменов. В центъра му е трагична любовна история на фона на краха на легендарния Орден на тамплиерите. В северозападната част на Испания в началото на XIV век последните представители на два велики рода се влюбват един в друг, въпреки желанията на бащата на младата дама и насред разразилата се война, която призовава на бойното поле нейния любим. Доня Беатрис Осорио е единствената дъщеря и наследница на дон Алонсо Осорио, господаря на Арганса, и доня Бланка де Балбоа. Нейният любим дон Алваро Янес също е последният представител на своя род. Въпреки че двамата млади са се обрекли един на друг и сърцата им преливат от дълбока и чиста любов, бащата на Беатрис е обещал ръката й на графа на Лемус, могъщ благородник и протеже на инфанта дон Хуан, надявайки се, че този съюз ще му донесе много привилегии, богатство и власт. \nВлюбените минават през много перипетии, изправят се срещу изкусно изтъкани лъжи и измами, срещу предразсъдъците и злословието на хората, както и срещу слабостта на собствените си близки.  \nПисателят Енрике Хил и Караско е една от най-значимите фигури на испанския романтизъм. Роден е на 15 юли 1815 г. Баща му е бил управител на имението на маркизата на Виляфранка. Енрике учи в Колежа на отците августинци, след това в Университета на Валядолид. През 1836 г. отива в Мадрид и започва да посещава сбирките на \"Ел Парнасильо\". През 1839 г. здравето му се влошава и той се връща в Понферада, за да прекара известно време със семейството си. Там пише първия си роман. След завръщането си в Мадрид получава назначение в Националната библиотека и заедно с приятеля си Мигел де Сантос Алварес основава списанието \"Ел Пенсамиенто\". През 1842 г. създава \"Господарят на Бембибре\". През 1844 г. отива в Берлин, за да заеме длъжността представител на Испания в Прусия. Умира на 22 февруари 1846 г. на 30 години.   \n \t\n", "date": "2018.10.26", "title": "\"Господарят на Бембибре\" с първо издание у нас"}
{"url": "http://www.duma.bg/node/177930", "text": "За провеждане на местен референдум за изграждане на инсталация за горене на RDF в София настояват съветници от опозицията в СОС, съобщи вчера лидерът на ГС на БСП в София и председател на групата съветници-социалисти Калоян Паргов. Искането е подписано от 15 общинари от левицата, представители на Група 5, \"Сердика\" и ДСБ от РБ. \nПозицията на БСП е инсталацията да бъде построена на площадката на завода в местността \"Садината\". \"Ще бъдат спестени разходи за транспорт и няма да има допълнително замърсяване на въздуха, което ще се отрази на качеството на живот на над 200 000 души\", заяви Паргов. Той е категоричен, че въпросът за местния референдум за изграждане на инсталация за изгаряне на RDF-отпадъци е прекалено важен, за да си позволяват управляващите в СО да се подиграват с него. По думите на Паргов срокът за гласуване на искането е един месец. \nСпоред зам.-председателя на групата на БСП в СОС Милка Христова трябва да се вземе под внимание, че за изграждането на проекта са необходими близо 160 млн. евро, чийто бенефициент е Столичната община. Те ще се изплащат от общинското дружество \"Топлофикация\", което има задължения от 800 млн. лв. Важно е да бъдат изследвани всички алтернативи на завода за RDF-отпадъци, обясни съпредседателят на Група 5 Симеон Славчев. \nПротив референдума се обявиха съветниците от ГЕРБ, които заподозряха, че той има за цел да провали изграждане на инсталация за RDF. Йорданка Фандъкова смята, че искането е лицемерно и няма смисъл в него.   \n \t\n", "date": "2018.10.26", "title": "БСП отново настоява за референдум за завода за отпадъци в София"}
{"url": "http://www.duma.bg/node/177919", "text": "Ние сме продукт на 30 години преход, едно изгубено поколение. За 30 години преход държавата се лута на Изток или на Запад и се чуди каква политика да води. Отговорът е, че тя трябва да е национална и България да бъде приоритет номер едно. Фундаментът на \"Визия за България\" е промяна на системата, в която сме живели досега. Това каза зам.-председателят на БСП Кирил Добрев в Сливен по време на представянето на \"Визия за България\" пред обществеността. Той добави, че знае, че тези думи звучат революционно и амбициозно. Можеше да излезем с дебела програма, но тя да не стигне до хората. Затова нашата основна задача е да стигнем до хората, да се срещнем с тях. Няма дипломатическа мисия, браншова структура, организация, която да не е поискала среща с нас, каза той. Пред стотици сливналии Добрев заяви, че са два начините за промяна на системата. Първият е да я променим отвътре, а другият - с революция отвън. Гледам, че управляващите работят усърдно по втория вариант. Нашата основна задача е да стигнем до максимален брой хора и да върнем усещането, че тази система може да бъде променена от нас, категоричен бе Добрев. \nСпоред народния представител Иван Иванов основната дума във Визията е \"държава\". Без участието на държавата в регионалната политика, образованието и здравеопазването сме обречени, каза той. \nЗа първи път свеждаме наш документ най-напред до хората, за да кажат те своето мнение, допълни депутатът Таско Ерменков. Целта ни е България и всички да напишем новата Визия, бе посланието на зам.-председателя на ПГ \"БСП за България\" Георги Свиленски. \nСливналии бяха категорични, че е нужно да се обърне сериозно внимание на развитието на културата в България. Средства трябва да стигнат до читалищата на малките населени места. Трябва да има фондове за читалищата, защото те са храм на културата. Държавата трябва да влезе в малките културни средища, те да бъдат обгрижени от нея, защото там са нашите корени, посочиха те.   \n \t\n", "date": "2018.10.26", "title": "Кирил Добрев: С „Визия за България” променяме системата"}
{"url": "http://www.duma.bg/node/177931", "text": "\"Прокуратурата е започнала проверка за ремонта на ул. \"Граф Игнатиев\" в столицата. Ще бъде преразгледана документацията и за трасето по бул. \"Цар Борис III\". Това съобщи вчера главният архитект на София Здравко Здравков. Той обяви, че на държавното обвинение ще бъдат представени всички документи. Фирмата също прави проверки за качеството на материалите и начина, по който се поставят, уточни Здравков. Не може един проектант да е последна инстанция и да се държи като \"ощипана мома\", каза той по адрес на Румен Борисов, проектант на обекта. \nПрипомняме, че на 17 октомври кметът на София Йорданка Фандъкова възложи на дирекция \"Вътрешен одит\" да провери причините за промяна на проекта за ремонта на ул. \"Граф Игнатиев\". Поводът бяха съмненията, че се влагат по-евтини материали от заложените в проекта и по този начин общината е ощетена. Твърденията станаха повод за искане на оставката на зам.-кмета по транспорта Евгени Крусев, което е второ за този месец. Причината бе сигнал на организацията \"Спаси София\", в който се казва, че след като общината е подписала договор за 24 млн. лв. с изпълнителя на ремонта \"Джи Пи груп\", е направена промяна в проекта. Избрани са били друг вид виброизолационни подложки. Промяната е несъществена, но има голямо значение за избора на изпълнител в обществената поръчка.     \n \t\n", "date": "2018.10.26", "title": "Прокуратурата проверява ремонта на ул. \"Граф Игнатиев\"   "}
{"url": "http://www.duma.bg/node/177932", "text": "Абсурдно е вицепремиерът Валери Симеонов с циничното му изказване към протестиращите майки да оглави Националния съвет за интеграция на хората с увреждания. Това бяха преобладаващите коментари вчера от представители на БСП, ДПС и президентството по повод заложената възможност в проектозакона за хората с увреждания, който влиза днес на първо четене в пленарна зала. \n\"Валери Симеонов да оглави Националния съвет за интеграция на хората с увреждания звучи като виц\", заяви пред журналисти в парламента зам.-председателят на ПГ \"БСП за България\" Антон Кутев. Той припомни, че проектът е писан преди скандалното изказване на лидера на НФСБ, че това са \"група кресливи жени с уж болни деца\". \"Самият закон не е лош и идеята да се качи нивото от министър на вицепремиер е добра. Проблемът не е в закона, а в човека. Идеята тази политика да се координира от вицепремиер е добра, лош е вицепремиерът. Този човек не може да върши тази работа\", категоричен е Кутев. Според него Симеонов не може да отговаря и за поверения му съвет за интеграция на малцинствата. \"Ситуациите той да отговаря точно за тези два съвета са комични\", посочи социалистът. \nЗапитан какво ще предприеме БСП, ако Симеонов не подаде оставка, Кутев отсече: \"Няма как да не си я подаде. Рано или късно ще му се случи. Скоро.\" \nШефът на социалната комисия в НС Хасан Адемов нарече \"скандално\" предложението Симеонов да оглави съвета за интеграция. Депутатът от ДПС ще предложи между първо и второ четене на закона това да се възложи на социалния министър.  \n\"Въпросът е дискусионен, в определената ситуация подобно предложение съдържа известна провокация към общественото настроение. Не ми се струва удачно да се приема такъв риск както от вносителите, така и от поддръжниците, а може би и като избор на вицепремиера Симеонов\", коментира Явор Нотев от \"Атака\". \nЗаради обществената реакция от ГЕРБ обмислят да внесат корекции в закона. Зам.-шефката на социалната комисия в НС Светлана Ангелова не вижда драма в това текстът да претърпи промени.  \n\"Да промениш законопроект заради пошлото и цинично поведение на един вицепремиер е абсолютна глупост. НС се превръща в институция, следваща събитията, а не задаваща дневния ред в законотворчеството. Законите на България трябва да се изготвят принципно, а не според това кой на каква позиция е!\", написа във фейсбук главният секретар на президента Румен Радев - Димитър Стоянов.  \n\"Това е цинизмът на властта и безсилието на един премиер, станал заложник на Валери Симеонов\", написа вчера във фейсбук лидерът на БСП Корнелия Нинова. \"Вместо да сменят човека, ще сменят закона. Това е дъното на парламентаризма, на институциите, на правовата държава\", коментира Нинова.  \nМеждувременно вчера следобед правителствената пресслужба излезе със съобщение, че по предложение на премиера Бойко Борисов вицепремиерът Симеонов е освободен като председател на Националния съвет за сътрудничество по етническите и интеграционни въпроси. Съвета ще поеме вицепремиерът Томислав Дончев.  \nПоради отказа на Симеонов да подаде оставка протестите на майките на деца с увреждания продължават. Родителите не приемат извинението му след Консултативния съвет при Борисов, защото е поднесено под диктат. В сряда вечерта около 150 протестиращи отидоха пред централата на НФСБ и я замеряха с тоалетна хартия и яйца. Хората са бесни от поредната му обида \"тюрлюгювеч\" по адрес на протеста на майките.     \n \t\n", "date": "2018.10.26", "title": "Абсурдно е Симеонов да оглави Съвета за интеграция на хората с увреждания  "}
