{"url": "https://duma.bg/koy-pase-treva-n191729", "text": "Как да дойдат инвеститори у нас, след като Радев денонощно говори колко корумпирана е държавата, проплака Росен Плевнелиев по телевизията на Домусчиев. Бившият ни държавен глава не е на себе си от три дни насам и ревниво атакува своя приемник за думите му, че има лична заслуга при поканата към германския автогигант \"Фолксваген\" да избере България. Инак едва ли не проблем няма - корупция имало навсякъде, но не му било работа на президента да говори за нея и да сочи кой бил за затвора, когато \"сме на етап на развитие, в който се нуждаем от стратегически инвестиции\". Е, няма що - човекът с под 20% рейтинг дава акъл на другия... с над 60% одобрение. В същия хор, но малко по-деликатно припя по другата голяма телевизия вицепремиерът Дончев, според когото било \"очевидно\", че Радев е \"активизиран\" да говори така преди изборите.       Не знам дали Плевнелиев и Дончев си дават сметка, че чуждите инвеститори не пасат трева, което впрочем важи и за българските телезрители. От една страна, на сериозните компании със сериозни намерения не им се налага да слушат Радев. Още при първата им среща с министри или шефове на агенции, като им бъде поискан рушвет, ще разберат какъв е политическият и бизнес климат в България. Ако не са го разбрали досега, де.  От друга страна, и двамата оплаквачи могат да са на 100% сигурни, че същите тези сериозни инвеститори са напълно запознати със ситуацията у нас. Достатъчно са се информирали от последния доклад на Държавния департамент на САЩ, от периодичната поява на критични статии по въпроса в авторитетни чужди издания и дори от плахите дежурни доклади на Брюксел, на които нашите управници отдавна не обръщат внимание. А там навсякъде се споменава, че България е \"най-бедната и корумпирана държава в ЕС\". Та ние сме си направо Меката на корупцията, а Радев е само една от лампичките, които светват предупредително.    Да оставим настрана обясненията, че да се мисли и възпитава критично отношение и активност е вредно - поне така излиза от призивите за мълчание на гостите, които телевизиите ни канят. \"Пряк контакт с ръководството на КПКОНПИ нямам, но като гражданин им имам доверие. Аз имам доверие на българските институции\", твърди Дончев.  Но точно тук е големият проблем. След като нищо не се прави от същите тези институции, това не означава, че президентът трябва да мълчи! Когато му задават въпроси журналистите, какво трябва да прави - да не отговаря? Или да лъже като Борисов, дето не слиза от медиите и ни обяснява как всичко у нас е цветя и рози?  Защото всички - и граждани, и инвеститори, искат не мълчание, а резултати от борбата с корупцията, каквито липсват. А липсват, защото службите са на пряко подчинение на хора от властта, които спират тези разследвания. Друго обяснение няма. Половината кабинет се смени за 1 месец - не поради болест, а поради една и съща причина - корупция, без нито едно повдигнато обвинение. Всичко е точно. И не е нормално. Съвсем по \"моралните стандарти\" на Борисов и ГЕРБ.", "date": "2019.05.14", "title": "Кой пасе трева?"}
{"url": "https://duma.bg/gerb-vav-voyna-s-prezidenta-n191728", "text": "Казаните истини от президента Румен Радев за корупцията в управлението предизвикаха войнствена атака срещу него. ГЕРБ внесоха жалба в ЦИК \"за нерегламентираното и безцеремонното му участие\" в предизборната кампания на БСП. Цветомир Паунов опита да обясни как Бойко Борисов съвместява премиерските функции с ръководенето на предизборния щаб на партията и коалиционните им партньори. В телевизионно интервю той обяви, че щабът бил неформална структура. \"Цветан Цветанов е председател на Националния предизборен щаб на ГЕРБ, а щабът, чиято дейност координира Борисов, има неформални функции и е аналитичен\", заинати се той. Административният секретар и координатор на ГЕРБ в София Цветомир Паунов пък се опита да оправдае Бойко Борисов, който съвместява премиерските функции с ръководенето на предизборния щаб на партията и коалиционните й партньори. В медийно участие той нарече щаба, който официално фигурира в сайта на ГЕРБ, \"неформална структура\". \"Цветан Цветанов е председател на Националния предизборен щаб на ГЕРБ, а щабът, чиято дейност координира Борисов, има неформални функции и е аналитичен\", заинати се гербаджията. На уточняващ въпрос той добави, че говори за щаба, в който влизат СДС и другите партии, с които ГЕРБ има подписани споразумения за подкрепа. Алибито, което гербаджиите измислиха за Борисов, е заради втората жалба, с която БСП сезира ЦИК за нарушенията на премиера. \"Законът за администрацията, чл. 19, ал. 7, т. 5, е пределно ясен - министър-председателят не може да заема никакви ръководни длъжности в предизборен щаб. Борисов е в явна несъвместимост и нарушение на закона\", обясни при подаването на жалбата депутатът Явор Божанков.", "date": "2019.05.14", "title": "ГЕРБ във война с президента"}
{"url": "https://duma.bg/sotsialistite-shte-broyat-vota-paralelno-n191726", "text": "БСП ще организира паралелно преброяване на изборите за ЕП, стана ясно вчера. \"Правим пълна мобилизация за защита на хората. Бъдете до всеки, върху който се упражнява натиск. Знаем, че в деня на изборите ГЕРБ манипулират вота, затова ще имаме масирано присъствие в комисиите със застъпници и наблюдатели\", заяви лидерът на БСП Корнелия Нинова на среща с над 200 областни председатели, кметове, председатели на общински съвети и депутати. Трябва да върнем младите у дома, да се борим за достойни доходи и пенсии, заяви кандидатът за евродепутат Цветелина Пенкова на среща с жителите на гр. Дулово и с. Секулово. \"Много българи напускат страната, за да търсят развитие в чужбина. Цифрата на българите, които живеят в чужбина, много ясно показва мнението им за сегашното управление. Те не вярват, че на този етап България им предоставя достатъчно възможности за развитие\", коментира тя. Пенкова постави като личен приоритет младежките политики и начините, по които те могат да бъдат отстоявани и прокарани в ЕП.  В Европарламента ще отстоявам интересите на трудовите хора в България, заяви кандидатът за евродепутат Велизар Енчев в Русе. Той ще се бори за минимална заплата и минимална пенсия, които да са задължителни за всички членки на ЕС. Управляващите измамиха своите избиратели, ползвайки патриотичния вот, патриотичните нагласи и социалните чувства, смята Енчев. Той бе категоричен, че случващото се показва, че ГЕРБ са в политическа конвулсия. Според него причина за това е изявлението на държавния глава на срещата му с ЦИК, където той заяви, че комисията трябва да направи всичко възможно да няма този огромен брой недействителни бюлетини, както досега. ", "date": "2019.05.14", "title": "Социалистите ще броят вота паралелно "}
{"url": "https://duma.bg/poiskaha-ostavkata-na-stolichen-zam-kmet-n191725", "text": "Зам.-кметът на София по строителството и инвестициите Ирина Савина стана поредният заместник на Йорданка Фандъкова, чиято оставка бе поискана. От неправителствената организация \"Спаси София\" вчера настояха Савина да напусне поста си заради информация, пусната през уикенда, че ремонтите в центъра на столицата ще продължат и през 2020 г. заради непредвидени смени по ВиК и топлопреносната мрежа. От сдружението припомнят, че проектът за реконструкция на улиците \"Цар Иван Шишман\" и \"6 септември\" е от 2014 г., а от общината чак сега се сещат, че има нужда от подмяна на подземните комуникации. От \"Спаси София\" определят случващото се като открита подигравка със софиянци, които вече втора година търпят безкрайните некачествени ремонти в сърцето на града. \"Това е ясна демонстрация на некомпетентно и безотговорно поведение на ръководството на София. Основната функция на Савина, която от 13 години е зам.-кмет, е да организира и координира подготовката и изпълнението на проекти с европейско финансиране - задача, с която очевидно не се справя\", заяви Борис Бонев. Той пита как така общината чак сега се сеща, че топлопреносната мрежа в зоната е с изчерпан експлоатационен ресурс и колко още години ще са необходими на кметицата Фандъкова и нейния екип, за да ремонтират няколко централни улици. Активистите изразяват притеснение, че случващото се в момента може да e опит на фирмата изпълнител на ремонта да й бъдат спестени солените глоби за забавяне, които вече трябваше да търпи.  Проектът за реконструкция на централната градска част е финансиран от европейските фондове, подготовката за него започна през 2014 г., а ремонтът трябваше да приключи за 5 месеца. Вместо това обаче дейностите се забавиха повече от година, а качеството на строителството и проектантските решения станаха повод за многобройни скандали. Фирмата дължи по над 200 000 лв. за всеки ден забавяне извън крайния срок, който отдавна мина.", "date": "2019.05.14", "title": "Поискаха оставката на столичен зам.-кмет"}
{"url": "https://duma.bg/api-nay-setne-shte-pokazhe-na-bsp-iskanite-dokumenti-n191727", "text": "Огромно количество документация, свързана със строежа и ремонта на основните пътни артерии у нас, ще бъде предоставено от АПИ на депутатите от БСП, стана ясно вчера. Социалистите могат да прегледат книжата след изборите - от 30 май до 27 юни. Те трябва да посочат кои пътни експерти и коя независима лицензирана лаборатория ще ангажират за инспекция на пътните участъци. Припомняме, че миналата година депутати от левицата внесоха искане в АПИ за независима експертиза на качеството на пътищата в България. Последва второ писмо, в което социалистите настояха за проверка и оценка на 46 рискови пътни участъка. БСП поиска информация за критериите и детайлите около строително-монтажните дейности на пътищата.  От АПИ най-сетне са готови да предоставят пълен достъп до исканите документи. Става въпрос за участъци от магистралите \"Хемус\", \"Струма\", \"Тракия\", \"Марица\", път I-1 и път II-18, част от които са изграждани през 80-те години на ХХ век. В изявлението се посочва, че в законоустановения срок на народните представители се предоставя изисканото огромно количество техническа документация, свързана с проектно решение в части \"геология\", \"геодезия\", \"пътна\" и \"технологичен ремонт\".", "date": "2019.05.14", "title": "АПИ най-сетне ще покаже на БСП исканите документи"}
{"url": "https://duma.bg/medali-za-balgarcheta-na-olimpiadi-v-rusiya-i-portugaliya-n191719", "text": "Множество медали завоюваха български ученици на олимпиадите по химия в Санкт Петербург, Русия, и по природни науки в Алмада, Португалия.  Българският национален отбор по химия се представи успешно на Международната Менделеевска олимпиада в Санкт Петербург, като спечели един златен и два сребърни медала. Нашият отбор, който участва за петнадесети пореден път в олимпиадата, бе представен от учениците, класирали се на първите четири места на последната Национална олимпиада по химия. Златен медал получи Камен Петров от НПМГ \"Акад. Л. Чакалов\" в София, а сребърните медали бяха за Дамян Францов от СМГ и Евгени Стателов от ЕГ в Пловдив. В състезанието участваха 150 младежи от 29 страни от Европа, Азия и Африка. Петър Жотев от СМГ, Красимир Масларов от НПМГ и Александър Проданов от Профилираната природоматематическа гимназия в Казанлък спечелиха сребърни медали на XVII олимпиада по природни науки на Европейския съюз EUSO, която се проведе в Португалия. Бронзови медали завоюваха Виктор Гилин от НПМГ, Павел Николов от МГ \"Акад. Кирил Попов\" в Пловдив и Васил Николов от Първа частна математическа гимназия в София.", "date": "2019.05.14", "title": "Медали за българчета на   олимпиади в Русия и Португалия"}
{"url": "https://duma.bg/bivsheto-kino-vazrazhdane-prodalzhava-da-se-rushi-n191718", "text": "Сградата на бившето кино \"Възраждане\" в София продължава да се руши, алармираха от Сдружение \"Кинопамет\". Те питат защо Министерството на културата нехае и не предприема нищо, за да спаси тази архитектурна забележителност. В неговите правомощия е да нареди на собственика на сградата спешно да ремонтира поне фасадата и покрива на някогашното знаково кино, за да не бъде то опасно за минувачите, припомнят от сдружението. Оттам очакват Инспекторатът за опазване на културното наследство към МК да информира какви имуществени санкции са наложили през последните години на собствениците на сградата за това, че не полагат необходимите грижи за фасадата й.  ДУМА припомня, че в миналото в сградата се е помещавал и театър \"Ренесанс\", по-късно тя е известна като профсъюзен дом на културата \"Г. Димитров\". През 2003 г. статутът на сградата бе преразгледан и се свали на категория \"за сведение\". Сега парцелът попада в новия делови център около бул. \"Тодор Александров\", за който се предвижда ново високо застрояване. Затова от сдружението се опасяват, че на мястото на историческата сграда може да се появи поредният небостъргач. Още преди години собственикът й - бизнесменът Красимир Георгиев, не скри намеренията си на мястото на някогашното знаково софийско кино да вдигне ново модерно здание.     ", "date": "2019.05.14", "title": "Бившето кино \"Възраждане\" продължава да се руши"}
{"url": "https://duma.bg/8-ot-10-bolni-parvo-tarseli-homeopat-n191720", "text": "Около 85% от българите посещават първо хомеопат, а после лекар, сочи проучване на хомеопатичната помощ у нас. To е започнало през 2015 г. и данни от него вчера бяха представени на пресконференция от клинични хомеопати. Те са категорични, че ефективното хомеопатично лечение могат да провеждат единствено дипломирани лекари, зъболекари и ветеринари.  Районните здравни инспекции да засилят контрола на кабинетите по неконвенционална медицина, настояват от Българската медицинска хомеопатична организация, обясни за ДУМА деканът на Фармацевтичния факултет и ръководител на Катедрата по фармакология и лекарствена токсикология към МУ в Пловдив проф. Людмил Пейчев. Той уточни, че клиничните хомеопати настояват да бъде регламентирано и обучението по този лечебен метод и ако хомеопат няма медицинско образование, да няма право да практикува. Медиците настояват и за промяна в Закона за здравето, с която да се въведе задължително обучение по практикуването на неконвенционални методи. Обучението по хомеопатия и в момента се предлага от медицинските университети у нас. Медиците настояват на европейско ниво законодателството да бъде уеднаквено. В новите страни членки като България и Румъния не е разрешено да се практикува хомеопатия, ако човек не е завършил медицина, но във Франция, Германия, Австрия не е така и дори хомеопати немедици имат право да обучават медици. У нас над 2400 лекари са обучени като хомеопати, над 800 членуват в БМХО, поясни д-р Петко Загорчев, председател на УС на организацията.  Българските лекари са обезпокоени, че въпреки чл. 166 от Закона за здравето немедицински лица продължават да упражняват този лечебен метод. От пациентската организация \"Заедно с теб\" цитираха случай с жена, завършила 3-месечен курс по хомеопатия в източна държава, която по медиите твърдяла, че благодарение на приложеното от нея \"лечение\" удължила пръста на пациентка.  И в момента у нас обучението по хомеопатия като следдипломна квалификация се провежда само в медицинските университети - 1 година е за лекари и 2 години за магистър дентален специалист. Медиците хомеопати препоръчват пациентите да не се ползват от услугите на самозвани лечители и да не купуват техните \"лекарства\". Препаратите, с които лекуват клиничните хомеопати, са регистрирани в ИАЛ и се продават единствено в аптеките. ", "date": "2019.05.14", "title": "8 от 10 болни първо търсели хомеопат"}
{"url": "https://duma.bg/7000-ostanaha-izvan-zabavachkite-v-sofiya-masov-napliv-kam-chastnite-n191721", "text": "След като в края на миналата седмица стана ясно, че над 7000 деца не са приети тази година в общинските ясли и градини в София, родителите предприеха масов щурм към частните забавачки.  Общо 19 903 малчугани са кандидатствали за прием, като класираните са само 10 530. Малко над 2000 са децата, посещаващи детско заведение, но искат да бъдат преместени в друго, по-удобно и реално те също освобождават бройки. Така сметката показва, че неприетите са 7146. В същото време от общината обявиха, че има 3000 свободни места и според зам.-кмета по образованието Тодор Чобанов реално неприетите деца след второ класиране ще са не повече от 4000. Въпросните свободни места обаче са основно в предучилищните групи към училищата за 6-годишни, за които няма желаещи или в крайни райони като \"Кремиковци\", които също остават традиционно незаети.  Масово родителите се пренасочват към частните забавачки, показа проверка на ДУМА. Много малко от тях обаче са регистрирани от Министерството на здравеопазване или от Министерството на образованието. Най-голям е интересът към лицензираните частни ясли, тъй като при 6-месечно посещение в тях децата получават една точка бонус за кандидатстване при следващата приемна кампания за общинска детска градина.  \"В същото време вече повече от два месеца герберите в СОС не разглеждат предложението ни за откриване на нови места в южните райони на столицата\", коментира общинският съветник Борис Цветков. Той припомни, че миналата година кандидатите за забавачки са били с 2000 по-малко от тази, а неприетите деца са били 6000 - основно в детски ясли.", "date": "2019.05.14", "title": "7000 останаха извън забавачките в  София, масов наплив към частните "}
{"url": "https://duma.bg/litovtsite-izbirat-prezidenta-na-balotazh-n191712", "text": "Икономист, който дебютира в политиката, и бивша финансова министърка отиват на балотаж за президент на Литва на 26 май. Отпадна лявоцентристкият премиер Саулис Сквернялис, който обеща да подаде оставка през юли.   Най-много гласове на първия тур събра 54-годишният политически новак Гитанис Науседа - 31,07% от гласовете. Той обещаваше да изгради социална държава и да търси политически мир чрез позициониране в златната среда. Опитва се да преодолее нарастващото разделение между бедни и богати в 2,8-милионната Литва, която се присъедини към ЕС и НАТО през 2004 г. \"Науседа има по-голям шанс да привлече гласовете, които са отишли при другите кандидати, особено отляво\", казва Рамунас Вилписаускас, анализатор на Вилнюския университет. Втора е консервативната бивша министърка на финансите Ингрида Симоните, събрала 28,73% от гласовете. 44-годишната кандидатка е популярна сред богатите и образовани градски гласоподаватели. Тя също предупреждава за задълбочаване на неравенството и разделението между градските и селските региони, но обеща да намали празнината чрез насърчаване на растежа. Симоните заяви, че ще се съпротивлява на \"популизма\" и ще търси подкрепа от политическите сили \"с последователен възглед, които не се опитват да бъдат вдясно с единия крак и вляво с другия\". Социално-либералната кандидатка подкрепя еднополовите партньорства, които все още предизвикват противоречия в католическата страна. Доклад на ЕС неотдавна показа, че почти 30% от литовците \"са изложени на риск от бедност\", а в селските райони този риск е \"почти двоен\". Брюксел призова Вилнюс да се стреми към солиден растеж, основан най-вече на потреблението, и да харчи повече за социални политики. Президентът на Литва контролира политиката в областта на отбраната, външната политика, присъства на срещите на високо равнище на ЕС и НАТО, но трябва да се консултира с правителството и премиера за назначаване на най-висшите служители. И Науседа, и Симоните са противници на политиката на сближаване със съседна Русия. Анализаторът Виплисаускас смята, че бъдещият президент ще предпочете приемственост в русофобската политика на досегашната президентка Далия Грибаускайте. Тя не може да се кандидатира за трети път заради изконсумирането на два последователни мандата. ", "date": "2019.05.14", "title": "Литовците избират  президента на балотаж"}
{"url": "https://duma.bg/kmet-na-gerb-poluchi-uslovna-prisada-za-ukrivane-na-danatsi-n191722", "text": "Условна присъда от две години и половина с 4-годишен изпитателен срок получи вчера кметът на Септември от Пазарджишкия окръжен съд. Марин Рачев бе обявен за виновен, че в периода 2006-2007 г. като едноличен търговец на горива е укрил данъци в особено големи размери за над 118 хил. лв., подавайки неверни декларации, подписани от съпругата му. Кметът трябва да плати дължимата сума към държавата и да поеме разноските по делото. Рачев обяви, че ще обжалва присъдата в 15-дневен срок. В хода на двегодишното съдебно разследване прокуратурата добави допълнителни обвинения срещу него. Почеркова експертиза доказа, че декларациите по ДДС и годишната декларация за 2006 г. носят подписа на съпругата му, а не, както е по закон, на самия Рачев. Затова прокуратурата поиска 5 години затвор и конфискация на имуществото му, което включва 4 коли и апартамент в Пазарджик. Срещу него се води и дело за поредица от неизгодни сделки със свързани лица, то обаче още не е започнало по същество. Зам. главният прокурор Иван Гешев разкри, че Рачев държал в нощното си шкафче разработки на ДАНС за \"търговия с гласове в региона\".", "date": "2019.05.14", "title": "Кмет на ГЕРБ получи условна присъда за укриване на данъци"}
{"url": "https://duma.bg/mobilnite-razgovori-v-es-poevtinyavat-ot-utre-n191713", "text": "От утре влиза в сила нова максимална цена за всички международни повиквания и SMS-и в рамките на ЕС. В резултат на това потребителите, които се обаждат от своята държава към друга държава от ЕС, ще плащат не повече от 19 цента на минута (+ ДДС) и 6 цента за SMS съобщение (+ ДДС). След премахването на таксите за роуминг през юни 2017 г. тези нови тавани на цените за международни повиквания и SMS в ЕС са част от реформата на правилата в областта на далекосъобщенията в целия ЕС, съобщиха от ЕК. Новите правила за международни повиквания са предназначени да преодолеят значителните разминавания в цените, които съществуваха преди това между държавите членки. Стандартната цена на повикване в рамките на ЕС от стационарен или мобилен телефон беше средно три пъти по-висока от стандартната цена за национално повикване, а стандартната цена за изпращане на текстови съобщения в рамките на ЕС беше над два пъти по-висока от националната цена. В някои случаи стандартната цена за повикване в рамките на ЕС може да бъде до десет пъти по-висока от стандартната цена за национални повиквания. Ново проучване на Евробарометър за международните разговори показва, че четирима от всеки десет анкетирани (42%) са се свързали с някого в друга държава от ЕС през изминалия месец. 26% от отговорилите съобщават, че са използвали стационарен телефон, мобилен телефон или SMS, за да се свържат с някого в друга държава от ЕС. Далекосъобщителните оператори в ЕС ще трябва да уведомят потребителите за новите пределни цени. Правилата ще се прилагат във всички 28 държави членки от 15 май, а скоро и в Норвегия, Исландия и Лихтенщайн. Максималната цена е за частни клиенти. Бизнес клиентите са изключени от това регулиране поради факта, че няколко доставчика имат специални оферти, които са особено привлекателни за бизнес клиенти.", "date": "2019.05.14", "title": "Мобилните разговори в ЕС поевтиняват от утре"}
{"url": "https://duma.bg/stotitsi-tonove-otpadatsi-ot-italiya-sa-dokarani-v-yugozapada-n191723", "text": "Стотици тонове с отпадъци, натоварени в 20 вагона, са докарани в нощта срещу 10 май на жп гарата в бобовдолското село Големо село, съобщава сайтът kamerton.news. Според очевидци товарът е пристигнал от Италия и е предназначен за изгаряне в ТЕЦ \"Бобов дол\", който е собственост на Христо Ковачки. Те са убедени, че в балите има отпадъци, тъй като миризмата, която се разнасяла около тях, е същата, каквато обичайно се носи около контейнер за смет. Преди дни шефът на РИОСВ в Перник Пламен Ангелов заяви, че топлоцентралата няма договори за доставка на отпадъци и биомаса и експерименталното им изгаряне от около два месеца е преустановено. По думите на изпълнителния директор на ТЕЦ \"Бобов дол\" Емил Христов обаче има сключен договор за доставка на отпадъци. Той не пожела да даде подробности с кого е сключен, за какви количества и откъде ще се докарват боклуците. Христов не потвърди, но и не отрече за пристигнала пратка от Италия на гарата в Големо село. Според него дружеството вече разполага с разрешения за изгаряне на опасното RDF от всички екоинституции и изгарянето се извършва под надзора на МОСВ. Ако има замърсявания, те щели да са много малко.", "date": "2019.05.14", "title": "Стотици тонове отпадъци от Италия са докарани в Югозапада"}
{"url": "https://duma.bg/ekolozi-zabranata-za-svobodno-kampinguvane-e-protivokonstitutsionna-n191714", "text": "Забраната за свободно къмпингуване е противоконституционна. Насочете глобите към нарушителите, а не към пазителите. За това призовава Мирослава Петрова от гражданската организация \"Да запазим Корал\" в отворено писмо до председателя на парламентарната комисия по регионална политика Искрен Веселинов. Поводът за недоволството са опитите за изменение и допълнение на Закона за устройството на Черноморското крайбрежие (ЗУЧК), в които се предлага да се увеличат наказанията за палатки, поставени върху дюните, и същевременно да отпадне забраната за строителство върху тях. От организацията настояват Веселинов да не подкрепя \"превратните противоконституционни членове и алинеи от бъдещия закон\", като не допусне те да се гласуват. \"Този акт ще даде път смислено и компетентно да се отвори дебат, да се потърси международен пример и да се организира адекватен регламент - без забрани, които да убият средата, която утре ще е необходима\", посочват от организацията. Наскоро по инициатива на депутата от \"Обединени патриоти\" Христиан Митев бяха внесени промени, в които се казва, че ако разположиш палатка или шатра на неохраняем морски плаж, морски плаж за природосъобразен туризъм или прилежащата им акватория без разрешение, глобата да е от 5000 до 10 000 лева или с имуществена санкция от 10 000 до 50 000 лева. Друго предложение e, ако си сложиш палатка, навес, шатра, заслон върху дюни, да бъдеш глобяван между 2000 и 5000 лева или с имуществена санкция между 3000 и 10 000 лева. Самият Искрен Веселинов настоява за забрана на \"дивото къмпингуване\".  В края на март на първо четене в ЗУЧК минаха промени, с които се забранява опъването на хавлия или на палатка на дюни. Само че глобите са по-малки - от 500 до 1000 лева за хавлия и/или платка, от 1000 до 3000 лева за кемпер или каравана.", "date": "2019.05.14", "title": "Еколози:  Забраната за свободно къмпингуване е противоконституционна"}
{"url": "https://duma.bg/malki-vei-proizvoditeli-izlizat-na-protest-n191715", "text": "Представители на най-малките производители на електроенергия от възобновяеми енергийни източници (ВЕИ) с инсталирана мощност до 200 киловата организират протест утре пред Министерския съвет заради \"неправилното прилагане\" на текст от Закона за енергетиката, съобщиха от протестната група. Микро ВЕИ производителите протестират против \"двойния стандарт\", който според тях облагодетелства големите производители и води до многократно завишена цена на електроенергията. \"Поправката на Закона за енергетиката през 2015 г. е приета от НС, за да премахне двойното финансиране при ВЕИ производители, ползвали европейски и национални схеми за подпомагане и отделно от това ползвали пълни преференциални цени, в които подпомагането не е отразено\", посочват протестиращите. Според тях се оказва, че към големите ВЕИ производители законът не се прилага. Протестиращите разполагат със становища от различни институции, според които поправката в закона не трябва да се прилага към проекти по ПРСР с подпомагане \"де минимис\", за които обаче тя действа вече четвърта година. Малките производители разполагат със списък на незасегнатите от разпоредбата централи, които са получили през периода двойно подпомагане по общо девет схеми по Закона за енергията от възобновяеми източници (ЗЕВИ). По техните думи има национални и европейски институции, които потвърждават наличието на този проблем, но \"прехвърлят една на друга решението му\". Малките ВЕИ производители се описват като \"изкупителни жертви на грешно съчинен закон, който не би трябвало да се прилага за тях\". Според тях около 300 микро ВЕИ производители са били \"набедени, за да може да се отчете дейност\" пред ЕК. 50 от тези предприятия са преустановили своята дейност заради неплатежоспособност поради наложената им изкупна цена, която е три пъти под себестойността. Останалите продават лично имущество и активи, за да погасят кредитите към банките, оплакват се протестиращите.", "date": "2019.05.14", "title": "Малки ВЕИ производители излизат на протест "}
{"url": "https://duma.bg/tsenite-na-benzina-doblizhavat-tezi-ot-golemiya-skok-v-2018-g-n191717", "text": "Цените на горивата в страната започнаха рязко да вървят нагоре и вече почти доближават тези от големия скок от октомври миналата година, който предизвика масови протести в цялата страна. За последния месец цените на масовия бензин А-95 са поскъпнали със 7 ст. - от 2,17 на 2,24 лв. средно за литър. Това показват данните на специализирания сайт fuelo.net. Само от началото на май средното поскъпване е с 4 ст. на литър. Най-високата цена на този вид бензин вчера беше 2,54 лв. за литър, а най-ниската - 2,01 лв. Най-високата средна цена, която е държал този бензин през октомври е 2,38 лв. През ноември последва спад и от края на януари досега цената се е повишила средно с 30 ст. на литър - от 1,94 на 2,24 лв. За месец средната цена на бензин А-98 се е покачила с 6 ст. на литър - от 2,49 на 2,55 лв. Само за последните няколко дни А-98 е поскъпнал с 3 ст. на литър. Цената и на това гориво върви към тази от голямото повишение през октомври миналата година, когато беше средно 2,64 лв. за литър. Вчера най-високата цена, на която се продаваше този бензин, бе 2,75 лв. за литър. През януари средната цена падна до 2,20 лв. за литър и оттогава досега вече е поскъпнала с 35 ст., като само от началото на май повишението е с 3 ст. От 4 май цената на дизела е без промяна. Той се предлага средно за 2,31 лв. за литър. От 21 април до трети май цената е била 2,30 лв. При пика на цените през октомври дизелът се е продавал средно за 2,42 лв. В момента обаче най-високата цена, на която се предлага, надхвърля тази от октомври и е 2,48 лв. за литър. Най-ниската му цена вчера беше 2,08 лв. за литър. Дизелът премиум в момента се предлага средно за 2,60 лв. за литър. От началото на февруари това гориво е поскъпнало средно със 17 ст. за литър. При голямото поскъпване миналата година цената му средно достигна до 2,70 лв. за литър. Най-скъпо вчера той се продаваше за 2,77 лв., а най-евтино - за 2,23 лв.", "date": "2019.05.14", "title": "Цените на бензина доближават тези от големия скок в 2018 г."}
{"url": "https://duma.bg/prezidentat-ochakva-prozrachen-izbor-na-glaven-prokuror-n191724", "text": "Президентът Румен Радев изрази очакването си за прозрачни и ясни процедури, при които да бъдат направени номинациите и изборът на следващия главен прокурор. Държавният глава започна вчера поредица от срещи с представители на съдебната и изпълнителната власт, както и на обществени организации във връзка с критериите за избор и правомощията на държавното обвинение. Първият поканен за разговор бе главният прокурор Сотир Цацаров. На срещата президентът подчерта високите обществени очаквания към шефа на институцията, която е от ключово значение в борбата с престъпността, корупцията и упражняване на надзор за законност. По закон процедурата по избора на нов главен прокурор от ВСС може да започне най-рано през юли, защото мандатът на Цацаров изтича през януари 2020 г.  Правомощията на главния прокурор не трябва да се променят до избора на нов, заяви Цацаров. Той очаква до 2-3 седмици правосъдният министър Данаил Кирилов да внесе промени в Закона за съдебната власт, които да променят правомощията на главния прокурор и да осигурят по-стриктен контрол върху неговите действия.  Срещите на президента за избор на нов главен прокурор продължават днес с разговор с председателя на Върховния касационен съд Лозан Панов. ", "date": "2019.05.14", "title": "Президентът очаква прозрачен избор на главен прокурор"}
{"url": "https://duma.bg/kurts-nastoyava-es-da-otmeni-1000-regulatsii-n191706", "text": "Австрийският канцлер Себастиан Курц поиска 1000 европейски регулации да бъдат отменени или поне правото за регулиране на тези области да бъде предоставено на държавите членки. Хората в Европа искат отговори от ЕС на въпросите за сигурността и климатичните промени, казал Курц в изявлението си. \"Но никой не се нуждае от европейски изисквания, например за приготвянето на шницел и пържени картофи\", посочил той. Австрийският канцлер отдавна иска ЕС да бъде реформиран, отбелязва ДПА. ", "date": "2019.05.14", "title": "Курц настоява ЕС  да отмени 1000 регулации "}
{"url": "https://duma.bg/shvetsiya-pak-iska-asandzh-n191708", "text": "Прокуратурата в Швеция реши да възобнови разследването за изнасилване срещу основателя на \"Уикилийкс\" Джулиан Асандж, съобщиха световните осведомителни агенции. Ева-Мари Персон, водещият прокурор по казуса, обяви решението пред медиите, като допълни, че ще поискат от Великобритания екстрадирането му в Швеция. Това става, докато САЩ се стремят да го екстрадират по обвинения за проникване в правителствен компютър, кражба на класифицирана информация и разпространението й чрез \"Уикилийкс\". Шведската прокуратура започна разследване за сексуално насилие срещу Асандж през август 2010 г., а през 2012 г. Великобритания постанови, че трябва да бъде екстрадиран в Швеция, за да бъде разпитан. Той е обвинен в изнасилване и сексуално посегателство. Асандж отрича обвиненията, като през юни 2012 г. потърси и получи политическо убежище в посолството на Еквадор в Лондон именно за да избегне екстрадиция в Швеция, а оттам и в САЩ. Шведската прокуратура преустанови разследването срещу Асандж през август 2015 г., изтъквайки, че не би могла да се занимава с казуса, докато той се намира в еквадорското посолство. Американската прокуратура поиска екстрадицията на Асандж миналия месец, когато Еквадор преустанови убежището му, а Асандж беше арестуван и насилствено изведен от посолството. Сега той се намира в строго охраняван затвор в Югоизточен Лондон. Той беше осъден от британски съд на 50 седмици затвор за неизпълнение на условията на наложената му от съда парична гаранция.", "date": "2019.05.14", "title": " Швеция пак  иска Асандж"}
{"url": "https://duma.bg/buri-udariha-bosna-i-harvatiya-n191707", "text": "Силни дъждове обхванаха северозападната част на Босна и Херцеговина, където реките преляха и предизвикаха наводнения в Приедор и Босненски Нови. В Приедор бе съобщено за около 200 наводнени жилищни сгради поради преливането на река Пухарска, приток на Сана. Заради огромното количество дъжд, което падна в последното денонощие, преля и река Йошавска, в резултат на което е нарушено движението по един от главните пътища в района. Дъждът започна да пада в следобедните часове на неделя, последван от гръмотевична буря. По данни на германско издание в Подкозарие край Баня Лука са паднали над четири хиляди гръмотевици. Очаква се обилните валежи в страната да продължат. В Хърватия също имаше буря. Изкоренени дървета, счупени клони по улиците и съборени покриви са част от картината, с която осъмнаха жителите на Загреб. Полицията издаде предупреждение към гражданите да не излизат от домовете си, ако не е наложително, и да избягват престоя на открито. В Сърбия също алармираха за предстоящите обилни валежи. В сила остават оранжеви и червени предупредителни кодове за лошо време.", "date": "2019.05.14", "title": "Бури удариха Босна и Хърватия"}
{"url": "https://duma.bg/pakistan-se-dogovori-s-mvf-n191709", "text": "Пакистан се договори с Международния валутен фонд за спасителен пакет на стойност 6 милиарда долара. Тази сума ще бъде използвана през следващите 3 години за финансиране на радикални икономически реформи, предаде АП. Реформите в Пакистан няма да бъдат за сметка на социалните разходи, а ще подкрепят икономическия растеж. Kpeдитът щe бъдe 13-oтo cпacявaнe нa Пакистан oт кpaя нa 80-тe гoдини нa минaлия вeк. Cпopaзyмeниeтo бe пocтигнaтo, cлeд кaтo пpeмиepът Имpaн Kaн cмeни икoнoмичecкия cи eкип.", "date": "2019.05.14", "title": "Пакистан се договори с МВФ"}
{"url": "https://duma.bg/pompeo-katsna-v-bryuksel-zaradi-iran-n191711", "text": "Държавният секретар на САЩ Майк Помпео пристигна на посещение в Брюксел, за да обсъди „належащи въпроси“, сред които и Иран, съобщи служител на Държавния департамент. Заради посещението си в европейската столица най-високопоставеният дипломат на Вашингтон отмени визитата си в Москва, която беше насрочена за вчера. Също вчера в Брюксел пък се проведе редовното месечно заседание на външните министри от страните членки, като Помпео искаше да разговоря именно с колегите си и представители на Европейската комисия.  \"Европейският съюз напълно подкрепя международното ядрено споразумение с Иран и иска съперничещите си сили да избягват допълнителна ескалация по казуса\", призова върховният представител на ЕС по въпросите на външната политика Федерика Могерини, цитирана от \"Ройтерс\". \"Ние ще продължим да го подкрепяме колкото можем с всички наши инструменти и цялата ни политическа воля\", каза Могерини пред журналисти преди срещата на външните министри на Великобритания, Франция и Германия, които се подписаха под ядрената сделка с Ислямската република. Могерини отбеляза, че е била информирана за пристигането на Помпео в Брюксел. \"Ние ще бъдем тук цял ден със зает дневен ред. Така че ще видим през деня как и дали ще успеем да организираме среща. Той винаги е добре дошъл, но в момента няма конкретни планове\", обясни тя. През миналата седмица Държавният департамент съобщи, че Помпео ще е на посещение в Русия от 12 до 14 май, където ще проведе срещи с руския лидер Владимир Путин и с външния министър Сергей Лавров. Помпео все пак ще посети Сочи днес, където се очаква въпросната среща да се състои. Според руското външно министерство се очаква Помпео и Лавров да обсъдят двустранните отношения и съответните международни проблеми, включително ситуацията в Сирия, Украйна и Венецуела. Те могат също така да засегнат въпроса за Северна Корея, съобщават от ведомството. Вероятно американският държавен секретар ще засегне и въпроса за Иран и нарасналото през последните дни напрежение.  Миналата сряда, точно една година след изтеглянето на САЩ от ядреното споразумение с Иран, Техеран съобщи, че ще преустанови някои от задълженията си съгласно Съвместния цялостен план за действие. Страната даде на другите пет останали в договора държави 60 дни, за да гарантират, че интересите на Иран са защитени. В противен случай президентът Хасан Рухани заплаши, че страната ще възобнови обогатяването на уран.", "date": "2019.05.14", "title": "Помпео кацна в Брюксел заради Иран"}
{"url": "https://duma.bg/mariela-modeva-promenyayki-evropa-mozhem-da-promenim-i-balgariya-n191716", "text": ": - Наша кауза е да дадем нов старт на социална Европа. На един модел на развитие, който определено се влияе от решенията на Европейския парламент - единствената институция, която след 1979 г. се избира пряко от европейските граждани. Приоритет е възстановяването на устойчивия растеж и качествени работни места, достойно и равностойно заплащане, бързо и съществено намаляване на икономическите, социалните и териториалните неравенства и сближаване на доходите в рамките на ЕС. Моите каузи са свързани с Кохезионната политика, която трябва да е приоритет, за да може да бъде ускорено преодоляването на проблемите на изоставащите региони; образованието, науката и иновациите.  - Най-големият проблем за българите са ниските доходи и чувството, че не са равнопоставени на другите европейски народи. Проблем е усещането за отчуждаването на европейските политики от гражданите, бюрократизирането на институциите, неефективността на мерките и забавянето на реакцията по наболели проблеми. Да върнем хората в центъра на европейските политики, е основна кауза и личен ангажимент. Ако хората не усетят промяна в доходите си и в качеството си на живот, както и на техните близки, няма да се върне вярата, че Европейският съюз има бъдеще, и ще продължат стремежите за Европа на две скорости, както и сепаратистките настроения. - Ако имам възможност, в Европейския парламент ще работя за цялостна европейска политика за гарантиране на равния достъп до образование през целия живот на всички граждани на страните членки, за удвояване на финансирането и разширяване на достъпа и обхвата на успешни програми като \"Еразъм\". Ще настоявам за приемането на Европейски културен чек, както и за предоговаряне на критериите по европейските програми, касаещи образованието, науката и културата.  В момента по \"Хоризонт 2020\" чистото финансиране, което български организации са успели да привлекат, е малко над 76,5 млн. евро. Това отрежда на България 24-то място от 28 европейски страни, като след нас остават Литва, Латвия, Хърватска и Малта, като в малка част от консорциумите сме водещи. По процент на изпълнение имаме само 19% по ОП \"Наука и образование за интелигентен растеж\" и сме под всички показатели спрямо индикаторите по стратегията \"Европа 2020\". Важно е да се коригира академичното неравенство, заложено в различните ставки за български учени, които участват в проекти по научни програми за мобилност и други, където получават в пъти по-малко средства от колегите си в страните от Западна Европа. Специално внимание бих обърнала и на програма \"Творческа Европа\", която има пряко отношение към подпомагане на българската култура и творци, за да продължи финансирането й и след 2020 г. Тази програма е пример как в рамките на многообразието в ЕС можем да съхраним националната си езикова и културна идентичност.  Откроените проблеми ни поставят в положение на вечно догонващи и, ако не се вземат енергични мерки, ще си останем в периферията на Европейския съюз. - Представителите на българската общност, с които се срещнах, споделиха, че сред основната причина да емигрират е обстановката в страната: корупцията е решаващ фактор, неприлагането на закона, усложнените условия за младите хора да започнат бизнес, желанието за по-качествено образование и конвертируеми дипломи. Беше поставен и въпросът за липсата на българско консулство в Барселона. В резултат на настояването на сънародниците ни и парламентарни питания на депутати от БСП в края на миналата и в началото на тази година от МВнР преди дни съобщиха, че ще бъде открито щатно консулство в Барселона, което е добра новина. Испания подкрепи социалистите заради нуждата от социална държава и конкурентно заплащане. Време е и ние да направим своя избор. Променяйки Европа, можем да променим и България по посока на очакванията на нашите сънародници и да ги мотивираме да се завърнат отново в родината си.  - Промяната на модела, по който десницата управлява Европа, е наложителна. Ще се борим за максимален брой места в ЕП, за да може всички наши идеи и предложени мерки във \"Визия за Европа\" да станат реалност. Чрез законодателната, бюджетната и надзорната си функция Европейският парламент, заедно със Съвета на ЕС, е ключова европейска институция. След приемането на Лисабонския договор през 2009 г. ролята му е решаваща. Участието на повече депутати от левицата ще гарантира възможност чрез промени в нормативната рамка да постигнем цялостно изпълнение на Европейския стълб на социалните права, включително всеобщ достъп до социални услуги и закрила, както и защита за лицата, заети в нови форми на нетипичен труд, произтичащи от цифровизацията. Поставяме специален акцент върху младежката политика чрез прилагане на Европейския план за младежта при увеличаване на горната граница на възрастта до 30 години на Младежката гаранция и обезпечаване на финансиране от 5 млрд. евро годишно, увеличаване на бюджета за \"Еразъм+\" и особено внимание върху професионалното образование. За да увеличим достъпа до европейско финансиране, е важно да се опростят дългите и сложни административни процедури - необходима е повече гъвкавост при управление на проектите и при съфинансирането. Това ще направи възможно участието на по-голям брой бенефициенти, а не само на избран кръг, който да усвоява огромни средства. В този смисъл сме за подобряване на системите за контрол и управление по европроекти, за да се спрат корупционните практики и присвояването им от лица и фирми, близки до управляващите. Акцентираме на демографската политика, младежта и децата в следващата Европейска комисия, като ще настояваме за назначаване на комисар по тези въпроси. Всички тези мерки ще подобрят качеството на живота ни. Очаквам българските граждани на 26 май да гласуват с бюлетина № 18 за кандидатите на \"БСП за България\" и да победим на евровота.", "date": "2019.05.14", "title": "Мариела Модева:    Променяйки Европа, можем да променим и България "}
{"url": "https://duma.bg/opozitsiyata-se-obedinyava-sreshtu-erdogan-n191710", "text": "Кандидатът на опозиционната Демократична лява партия Муаммер Айдън обяви, че се оттегля от участие на повторните избори в Истанбул, предаде Ройтерс. Агенцията коментира, че опозицията се обединява около един кандидат в Истанбул срещу турския президент Реджеп Ердоган. До прегласуването на кметските избори се стигна, след като централната избирателна комисия се поддаде на натиска на Ердоган и на 6 май анулира победата на Екрем Имамоглу на кметските избори срещу правителствения кандидат Бинали Йелдъръм. Екрем Имамоглу спечели местните избори от 31 март като кандидат на опозиционната Републиканска партия. Преднината му обаче бе малка. Този избор беше осъден от Ердоган като \"измама\", а гласуването в Истанбул е било опорочено и корумпирано и затова са нужни нови избори. Партията на Ердоган загуби и други два големи града - столицата Анкара и Измир. В национален мащаб обаче Партията на справедливостта и развитието спечели победа.", "date": "2019.05.14", "title": "Опозицията се обединява срещу Ердоган"}
{"url": "https://duma.bg/panama-se-razlyulya-n191705", "text": "Най-малко петима души са пострадали при земетресение в Панама, съобщи Националната служба за гражданска защита, предаде Франс прес. Трусът е бил с магнитуд 6,1. Регистриран е близо до границата с Коста Рика, на 37 км дълбочина. Най-близкият град до епицентъра е Санта Крус, на 5 км. Две къщи са се срутили и още две са понесли щети.", "date": "2019.05.14", "title": "Панама се разлюля"}
{"url": "https://duma.bg/falshivo-alibi-n191696", "text": "Голям виц - Бойко Борисов не бил шеф на предизборен щаб, а координирал нещо като щаб, което имало неформални функции и било аналитично звено. Този виден стратег, гений на мисълта и титан в политиката един вид имал само представителна функция в някаква структура, която според негов подчинен не била важна. Наскоро обаче задачата на Борисов бе представена в съвсем друга светлина - важна и отговорна. Вярно, постът бе измислен само и само да се отклони вниманието от Цветан Цветанов, който въпреки провиненията си остана шеф на предизборния щаб на ГЕРБ...  Съпартийците Борисови се втурнаха да гласят фалшиво алиби, защото законът си го казва - не може премиерът да оглавява предизборни структури. ЦИК веднъж вече \"проспа\" провиненията на министър-председателя, да видим какво ще се случи след уточненията, внесени от БСП.  Явно аналитичните умения на Бойко Борисов са незаменими. Като многорък Шива той жонглира с безброй задачи - реже лентички на магистрали, открива заводи, действа на международната сцена, управлява държавата, потушава бунтове, дърпа ушите на Цветанов и непослушните гербаджии, играе футбол, полива магнолии... Някак си между другото анализира как СДС и ГЕРБ ще спечелят изборите. Как така президентът не го е поканил да оглави Стратегическия съвет към \"Дондуков\" 2? ГЕРБ осъзнаха, че фалшивото алиби за координационната дейност в щаба може да не проработи. Като сърдити деца посочиха с пръст президента, бил участвал в кампанията на БСП. Мислят, че нападението е най-добрата защита. В случая игричката им е жалка. В толкова много скандали се забъркаха видните гербаджийски функционери, че май не остана накъде повече да дълбаят. Време е наистина координирано да анализират пробойните в поведението си. Вместо да кроят фалшиви алибита, да преминат към реални действия... например към борба със себе си. Ох, с корупцията, де.", "date": "2019.05.14", "title": "Фалшиво алиби"}
{"url": "https://duma.bg/zhiveem-na-kredit-n191698", "text": "От 10 май Европейският съюз вече живее на кредит, защото е изчерпал природните ресурси, които Земята може да обнови за една година. Това обяви в свой доклад неправителствената организация \"Глобал футпринт нетуърк\". В ЕС живеят 7% от населението на света, а те поглъщат 20 на сто от биокапацитета на Земята. Риболов, земеделие, лесовъдство, строителство, въглероден отпечатък..., ако човечеството потребява колкото европейците, то би имало нужда от 2,8 сини планети, отбелязват авторите на доклада. Това е дефицит, който ние продължаваме да увеличаваме от година на година, като вземаме назаем ресурси от Земята от други страни и от бъдещите поколения, със съжаление констатира Световният фонд за дивата природа. В световен мащаб хората също потребяват много над възможностите за възобновяване на ресурсите и всяка година денят на достигането на този праг идва по-рано. През 2018 г. това беше 1 август, а през 1997-а  - краят на септември. Междувременно учени и експерти алармираха, че природата на Земята е в най-лошото си състояние в историята на човечеството. Безспирното търсене на икономически растеж и климатичните промени поставят под \"безпрецедентен\" риск от унищожение на 1 милион видове, констатират учените и предупреждават, че за първи път в историята на човечеството природата е изправена пред толкова много проблеми. Експертите отбелязват, че световното население се е удвоило от 1950 г. и градските райони по света са се удвоили от 1992 г. В резултат натискът над природните ресурси е огромен. 75% от Земята и повече от половината от морската среда е променена от хората. Повече от една трета от Земята и близо 75% от водните ресурси са за отглеждане на посеви и добитък. Посевите са се увеличили с 300% от 1970 г. за сметка на горите. Към 2015 г.  Биомасата на бозайниците е спаднала с 82%; 47% упадък на природните екосистеми и 25% от растенията и животинските видове са пред риск от унищожение. Има още много подобни научни изследвания и още по-стряскащи данни за това как човечеството реже клона, на който седи. Множат се призивите, че са необходими незабавни действия, ако искаме да запазим Земята такава, каквато я знаем. Европа е в челните редици на борците за опазване на природата. Тези дни осем европейски страни призоваха за амбициозна стратегия срещу климатичните промени, както и една четвърт от бюджета на ЕС да се харчи за борба с тях. Според съвместното изявление ЕС трябва да има нулеви емисии парникови газове най-късно до 2050 г. Общ принцип следва да бъде бюджетът на ЕС да не финансира нищо, което води до увеличаване на емисиите. Съвместното изявление бе подписано от Франция, Белгия, Дания, Люксембург, Холандия, Португалия, Испания и Швеция. Групата смята, че планът може \"да бъде пример, който да последват други страни\". Не всички обаче са се включили в инициативата, а някои отсъстващи от съвместната позиция, включително Германия, са важни играчи. Берлин се страхува, че тези амбициозни планове ще навредят на германската промишленост. Полша също е против идеята, тъй като все още разчита на въглища за електроенергия. Сериозна атака се предприема в Европа и срещу автомобилите на дизел и бензин. Постоянно се чуват гласове как ще бъде забранена продажбата им в цели държави, а отделни градове планират да не ги допускат на територията си. От 2040 г. във Франция и Великобритания се забранява продажбата на нови автомобили с бензинови и дизелови двигатели. Тези коли няма да изчезнат веднага, собствениците им ще ги карат, докато данъците им станат непосилни. Начело обаче на похода срещу замърсяващите природата превозни средства е Норвегия. Държавата, известна с високия си стандарт на живот и нетърпимостта на жителите й към корупцията, планира да забрани продажбата на нови автомобили с двигатели за вътрешно горене още през 2025 г. Норвегия притежава много петролни полета, но вече 24% от автомобилите в страната са електрически. Следващите допълнения само ще потвърдят това - Холандия планира такава забрана от 2025 г. Същата мярка, но от 2030 г. се обсъжда и в Германия. Прави впечатление, че в клуба влизат само развити държави. Европейският съюз е и първият, който се опълчи на... пластмасата, като обяви, че забранява производството и употребата на изделия за еднократна употреба от пластмаса. На пръв поглед изглежда дреболия - нима може да \"срутят\" планетата ни пластмасовите чашки и чинийки. Оказва се, че могат. Данните са стряскащи - един милион пластмасови бутилки се купуват всяка минута по света, но много малка част от тях се рециклира, всъщност само 5% от цялата пластмаса се рециклират. Почти 2 млн. найлонови торбички за еднократна употреба се използват във всяка една минута!  Истина е, че пластмасата убива планетата ни - замърсява горите, задръства океаните, погубва животни и трови организма ни. Ще успеем ли да изпълним тези амбициозни планове? Ще е трудно, пластмасата е навсякъде около нас - като започнем от тубичката с паста за зъби, пластмасовата чашка с кафе в офиса и завършим с найлоновата торбичка с боклука от вкъщи. Навиците се преодоляват най-трудно, но ако искаме да запазим планетата си, ще трябва да се \"понапънем\". Защото само с конференции, със световни дни било на Земята, било на водата, с палене и гасене на лампите за по един час годишно и само с обещания за действия, но някой друг ден няма да стане. Както се вижда, планове има. Пълното приложение на европейското законодателство за околната среда би могло да спести около 55 млрд. евро за икономиката на ЕС всяка година. Това включва разходите за здраве и директните разходи за околната среда. Тъжната истина е, че не губим само пари: всяка година повече от 400 000 души умират преждевременно заради замърсяването на въздуха. В нашата страна положението е най-критично на Стария континент - именно замърсяването на въздуха е основен проблем в България, констатират европейските експерти. Страната ни е сред държавите членки на ЕС с най-висока смъртност, причинена от замърсяване, и най-висока степен на излагане на микрочастици в градските райони. Засега обаче сме останали на ниво констатации и обещания някой ден да предприемем нещо. Оправдаваме се с бедност, с остарял транспорт, с работни места и с куп други неща, а хората умират. Умират заради нашето безхаберие. Акции като \"София диша\" или \"Да изчистим България за един ден\" няма да ни спасят. Необходими са бързи и драстични мерки. Европейският континент се оказа един от най-пострадалите от капризите на природата през 2018-а. Година на хаотичните климатични аномалии - така я определиха експертите. Това беше нещо като сигнал за тревога, твърдят експертите. Промяната в климата вече е тук и сега. \"Ние сме последното поколение, което е способно още нещо да контролира за запазването на обществото в този вид, в който го знаем днес\", твърди д-р Федерика Ото от Института по промените в околната среда в Оксфордския университет. Има ли път назад, или ще ни се наложи да свикваме с по-студените зими, с жегите и наводненията? Изглежда, хората ще трябва да се научат да живеят в новия свят, кредитът, който ни дава природата, е на свършване.", "date": "2019.05.14", "title": "Живеем на кредит"}
{"url": "https://duma.bg/indiantsi-spechelili-vazhni-bitki-na-sasht-sreshtu-yaponiya-n191699", "text": " lenta.ru  На бойното поле е много важно да се установи колкото се може по-бързо връзка между подразделенията и да се предават съобщенията колкото се може по-точно. Но още по-важно е тези съобщения да не бъдат прехванати от врага. Затова армиите по света имат шифровчици, които да измислят кодове за своите и да разгадават шифъра на противника. През Втората световна война американците с тяхната находчивост и практичност бяха разрешили тази задача твърде сполучливо. Те са намирали радисти шифровачи от коренното население на Америка - индианците. За онова време те са имали голямо предимство - говорили са на езици, които никой не е знаел.   Индианците са участвали в Първата световна война въпреки сложните отношения с американската държава - известно е, че те са получили граждански права след войната, през 1924 година. Работата е в това, че те са били воини, които векове са защитавали своите земи и племена. И тази именно традиция е довела много от тях в американската армия: те са искали да бранят своята страна. В замяна  армията е давала на индианските войници шанс да получат образование, да видят света. Като цяло по време на войната в американските войски са служили 12 000 представители на коренните народи, а това число  САЩ се включиха във войната през 1917 г., а през есента на 1918 г. участваха в Мьо-Аргонското настъпление. (Операцията на съюзниците от Антантата срещу германските войски е една от най-важните през 1918 г., провежда се през септември-октомври във Франция - бел. ред). Именно тогава американците за първи път използват нещо, което ще им помогне в бъдеще да победят в не една битка: те възложиха на индианци свързочници да предават заповедите и тайните донесения на родния им език.  Смята се, че идеята е хрумнала в главата на един командир, докато той обикалял лагера на войниците си. Той чул как няколко редници от племето чокто си говорили на родния език, а околните ги слушали недоумяващо. Тогава го осенила мисълта, че щом американските войници не могат да ги разбират, врагът няма да го направи посмъртно.   След няколко дни 8 индианци от племето чокто започнали да предават информация на собствения си език и немците изобщо не могли да дешифрират съобщенията, а дотогава са имали представа за плановете на противника. В самата Америка на пръсти се броели хората, които са знаели кои са тези чокто. Европейците пък изобщо не са имали и представа за американските индианци. Пък и не е имало шансове за бързо научаване на езика им: повечето от племената не са имали писменост, а речта била твърде своеобразна.  Американците привлекли индианци от други племена, но не им останало време да ги посветят напълно в работата - войната свършила.  САЩ се включват във Втората световна война след японското нападение над тихоокеанската им база Пърл Харбър на 6 декември 1941 година. Скоро те се сблъскали със сериозен проблем - японските криптографи без проблеми разшифровали съобщенията им. Много от тях са получили образованието си в Щатите и свободно са владеели английски език както стандартния, така и разговорния. Така врагът често знаел плановете на противника. В същото време Америка се опасявала да използва индианците като шифровчици така активно, както през Първата световна война: оттогава езиците им са били изучавани в други държави и е имало съмнения, че кодовете лесно ще бъдат разкодирани.  Роденият през 1892 г. в семейство на мисионери Филип Джонстън е бил възпитаван в резерват на племето навахо. Съответно научил езика им. През Първата световна война е служил в експедиционен корпус във Франция. Именно той предлага на армията през Втората световна война да използват хора от това племе. Езикът на навахо не е бил познат в Европа. Той е много сложен, включително граматически. Този език не е имал азбука, една дума в зависимост от произношението е могла да има четири различни значения, а в съчетание с други думи да има двойно повече значения. Освен това е бил забранен в държавните училища, така че той е бил разпространен само в резерватите. А човек, който е учил този език в зряла възраст, не е могъл да говори без акцент, което е правило невъзможно подмяната на съобщенията.  През февруари 1942 г. Джонстън, който ще стане инженер-строител, посетил лагер на морската пехота недалеч от Сан Диего. Там той разказал на офицерите за кода на езика навахо. Идеята му била посрещната скептично, но той успял да убеди военните. Така четирима индианци навахо били разделени на двойки и настанени в различни стаи. Дали им стандартна заповед, която те превели на своя език и след това я предали на другата група. При обратния превод на английски език се оказало, че думите са предадени съвсем точно. При това всичко било направено за някакви си минути вместо за няколко часа, както е при обичайните системи.   Военните веднага се обърнали към началството за разрешение да започнат обучение на навахо и да вземат за целта 200 души. Одобрението било само за 30. Скоро толкова доброволци на възраст от 16 до 35 години, бегло говорещи двата езика и с добра физическа подготовка, започнали тренировки. В резултат 29 души от тази първа група се приспособили към армейския начин на живот и разработили специален код. Той бил създаден така, че да обърка не само слушателите, а и самите индианци. Кодът бил от две части: азбука и речник. С втората част всичко било относително просто: английските военни термини, които не са съществували в езика навахо, били заменени с други думи или словосъчетания. Например транспортният самолет бил обозначен като \"орел\", танкът станал \"костенурка\", подводната лодка - \"желязна риба\", а корабите - \"къщи върху вода\". В бъдеще този списък периодично се попълвал. Другата част от кода е била необходима за предаването на думи, които не са съществували в езика навахо. За всяка английска буква се избирали няколко кратки думи, започващи с нея, а след това те се превеждали на навахо. Примерно буквата А можело да бъде предадена с три варианта: ant (\"мравка\"), apple (\"ябълка\"), axe (\"брадва\"). Съответствали им индианските wol-la-chee, be-la-sana и tse-nill. И така за цялата азбука. Шивровчиците от навахо трябвало да запомнят наизуст всички варианти и без записи да кодират, предават и разкодират съобщенията. А понеже данните не е трябвало да бъдат шифровани с някакви специални технически средства, предаването им ставало много по-бързо и безопасно. Заради огромния успех \"школата навахо\" набирала нови индианци.   САЩ ги използвали при важни морски операции в Тихия океан, те са служили във всички дивизии на морската пехота, включително в спецчастите.  в битката за стратегически важния остров Ио (също Иото или Иводзима). На него е имало японска военна база, чиито самолети пречели активно на американците да бомбардират японския архипелаг след завземането на Марианските острови. Сражението за Ио започнало на 16 февруари и завършило на 26 март 1945 г. с  победа на американските сили. На място са работили шестима навахо, които в хода на операцията са предали 800 съобщения - без никакви грешки. Майор Хауърд Конър, офицер за свръзка на морска дивизия, е бил категоричен: \"Без навахо морските пехотинци никога не биха превзели Иводзима\". Като цяло само \"школата навахо\" дала 400 шифровчици, които били наричани \"говорещите с вятъра\" (windtalkers). По време на войната американската армия е вземала и хора от други племена, макар да не ги е използвала толкова активно. Племето кованчи е воювало главно в Европа, а мискуоки в Африка.  Много навахо останали на служба в армията след капитулацията на Япония. Техните шифри били използвани по време на Корейската (1950-1953) и на Виетнамската война (1963-1975). Те продължавали да предават неразгадани от никого секретни съобщения, докато американските власти не разказали за тях през 1968 г. Но и след това за индианците свързочници малко се е знаело. Те се прославиха едва през 90-те години след серия от документални филми. И чак в началото на XXI век 29 представители на племето навахо, създали кода, са били удостоени с медали от Конгреса.", "date": "2019.05.14", "title": "Индианци спечелили важни   битки на САЩ срещу Япония"}
{"url": "https://duma.bg/bosnenskata-darzhava-funktsionira-na-magiya-n191700", "text": "В Босна и Херцеговина (БиХ) геополитически и регионални играчи се прескачат в стремеж за влияние и стратегически интереси на Балканите.  Казва се, че \"руският натиск на Балканите става все по-очеваден\", с което се оправдава интересът на Запада в лицето на САЩ и ЕС към региона, но се пропуска, че своя хватка на Балканите има и Турция.  Анкара от своя страна разглежда без съмнение БиХ като свой полигон, където турската култура и цялостно влияние са в основата на турската  политика на Балканите. Президентът Ердоган вече обяви, че подкрепя идеята за включване на БиХ към проекта \"Турски поток\" и увери, че ще окаже всестранна подкрепа, за да може тази тръба да премине през страната. Според него това ще допринесе за икономическото развитие, за стабилността и още повече за единството на проекта. В Анкара се избягват коментари относно присъствието на радикализирани ислямистки групи в БиХ и центрове за обучение на бойци около столицата Сараево.  На свой ред Китай ще строи ВЕЦ и ТЕЦ за стотици милиони, а отделно са магистралите и жп линиите.    в очакване за ЕС, защото е кандидат за членство от 2016 г. Но бавният напредък за намиране на отговори относно корупцията, както и слабостта на институциите за справяне с проблемите в страната поради сложната политическа структура отлагат за неопределено време надеждите за членство в ЕС. Още повече че опашката в региона за членство в съюза е достатъчно дълга, а в Брюксел скептицизмът за разширяване не се изчерпва само с Франция. На практика БиХ заедно с Косово е на края на опашката, но тази държава е замислена като мултиетническа, и то след гражданската война от 90-те години, а това привлича друг род внимание. Мечтата за членство в ЕС е силен мотив за промяна, смятат в Брюксел. Тя се съчетава с мотива, че членството ще гарантира стабилността на държавицата и на политическата обстановка в Сараево, включвайки надеждите за просперитет. Но трябва да се има предвид, че ЕК през 2016 г. постави на БиХ 3242 въпроса, а получи отговори през 2018 г. Имаше допълнително изясняване на още 625 въпроса, отнасящи се до стабилността на политическата система, върховенството на закона, човешките права, отношението към малцинствата, корупцията и други. ЕК формално одобри извършваните икономически реформи, защото сметна, че въпреки плюсовете и минусите някои важни и болезнени решения са били предприети заради членството в ЕС. Казва се, че макроикономическата ситуация е доста позитивна, защото имало по-добро събиране на данъци и постоянен икономически ръст от 3% след 2015 г. Обществените финанси били в голяма степен балансирани и това би дало възможност за инвестиране, например в лошата инфраструктура на БиХ.  В същото време ЕС твърди, че приоритет трябва да са върховенството на закона; заздравяването на обществената среда, която страда от много регулации; модернизацията на раздутия и неефикасен административен сектор, който е с неадекватни услуги за населението.  Отделно е уникалната структура на държавата, създадена през 1992-1995 г. с Дейтънското споразумение, чиято цел бе да спре войната и да намали етническото напрежение между православните сърби, католическите хървати и мюсюлманските босненци. Оформената Федерация на хървати и босненци и на Република Сръбска в състава на БиХ си имат самостоятелни парламенти и правителства, а и БиХ като държава си има парламент и правителство, както и общо председателство от трима души, по един за всеки етнос - сърбин, хърватин и босненец. До момента след последните избори през октомври 2018 г.  защото споровете за състава са непреодолими на този етап, а държавата функционира на магия.  БиХ на всичкото отгоре има и 10 регионални кантона с техни избрани правителства и 143 общински администрации във федерацията и в Република Сръбска.  Как да функционира ефикасно подобна държава? Особено като има и свръхполитизация, както и нисък капацитет на самата администрация, слаба правна система и масова корупция до най-високо ниво. В такава ситуация от МВФ казали, че се играе триизмерен шах. Дали ЕС може да се справи с този вид шах? Все пак на Кипър му бяха необходими 14 г., за да се класира за членство в ЕС. Колко ли ще трябват на БиХ, ако ЕС все още може да поема нови членове?  Дали пък Брюксел не разчита, че след години няма как да не се появят нови млади хора, с различно мислене и поведение, които ще навлязат в политиката и икономиката на БиХ, за да решават наистина проблемите? Тогава и периодът на очакване на членство може да бъде по-кратък.  Няма да е лесно, защото  безработицата в БиХ е 18%, а 40% от младите са без работа. Отчитаната средна работна заплата е $484, но във финансовите услуги е $800. Външният дълг е само 40% от БВП, което дава възможност за повече инвестиции. Държавата е собственик на 548 предприятия и се смята, че приватизацията е недостатъчна. Средната работна заплата в държавните предприятия е по-висока с 40% от тази в останалите предприятия, въпреки че задълженията в първите са повече от приходите им. А самите държавни предприятия се управляват от и за политическите партии. Всъщност икономиката е доминирана от малки и средни предприятия, и то с незначителни финансови възможности. Не е изненада, че БиХ е на 89 място от 190 държави, което я поставя на последното ниво на Балканите.  Затова пък има 23 банки, и то печеливши. Чуждите банки държат 90,5% от пазара.  Проблем за страната е и неразвитата и изостанала инфраструктура, което допълнително изолира БиХ от Европа. Въздушните връзки са неадекватни, а телекомуникациите са скъпи и бавни. Летището на Сараево обслужва дневно 10-15 полета, което е по-малко, отколкото в Прищина. Но БиХ не е признала независимо Косово и това е част от разрешаването на т. нар. косовски въпрос на Балканите.  При такава ситуация политическият живот в страната е също толкова сложен и конфликтен, колкото и самото функциониране на държавата. Дори да се съберат на среща партийните лидери - босненецът Бакир Изетбегович на Партията на демократическото действие, хърватинът Драган Чович на Хърватския демократичен съюз и сърбинът Милорад Додик на Съюза на независимите социалдемократи, -  те трудно стигат до единомислие по ключовите за страната въпроси. Преди месец Изетбегович заяви, че \"не постигнахме съгласие по ключовия детайл относно активирането на план за действие за присъединяване към НАТО, но е пределно ясно, че хърватските и бошняшките партии са за НАТО, а сръбските - не\". Позицията на Милорад Додик, член на председателството на БиХ и бивш президент на Република Сръбска, е известна и той е категорично против членството на БиХ в Алианса. Категоричен е също, че ако Косово стане член на ООН, той лично ще предизвика разпад на БиХ, защото  И без това в Белград се говори, че на Балканите има неразрешен не толкова \"косовски въпрос\", колкото има за разрешаване \"сръбски въпрос\".  В ЕС искат да видят доказателства, че лидерите на Федерацията на хървати и босняци и Република Сръбска в БиХ са готови да направят институциите в страната действащи, да скъсат с миналото, за да се ускори интеграцията. Но никой не си прави илюзии за променливия характер на това място и наистина няма гаранция какво всъщност ще стане. Някои дори казват, че \"след три месеца може да се говори за разпада на тази страна\", което е само знак колко нестабилна е ситуацията в БиХ. Което означава и на Балканите.", "date": "2019.05.14", "title": "Босненската държава   функционира на магия"}
{"url": "https://duma.bg/igra-na-chisla-n191697", "text": "Как се върви срещу фактите със свободна и чудновата интерпретация на числа? Най-добре могат да отговорят от Столичната община. Те отлично са се специализирали в шикалкавенето и жонглирането с цифри в опит да заличат срама си, безсилието и част от действителността, в която живеят хиляди родители в София. За поредна година те попаднаха във водовъртежа на приемната кампания за детски ясли и градини, бяха засмукани от негативни емоции, смесица от надежда и отчаяние, за да разберат преди няколко дни, че отрочетата им за първи или пореден път няма да имат място в общинските детски заведения. 19 000 кандидати, от тях 17 000 нови, а 2000 посещаващи, но желаещи преместване, срещу налични 10 000 места. Сметката е проста - 7000 бройки недостиг. Само че за общината крайният резултат не е удобен. Следователно е неверен. Затова последва и уточнението - за второ класиране има 3000 свободни места!  Гаврят ли се с нас, се питат родители и се чудят на очите си ли да вярват, или на зам.-кмета Чобанов, който ги уверява, че места има. Да не би детето им да е прието в заветната градина, а те някак си да не са разбрали? Може би е попаднал в папката за спамове мейлът, който им е пратен с думите \"Имаме удоволствието да ви съобщим, че детето ви...\"? Горките хора за пореден път отварят електронната си поща и виждат съобщението \"За съжаление...\". После пак гледат новините по телевизията и от екрана Чобанов отново говори за свободни места със същия ентусиазъм, с който преди няколко дни началничката му Йорданка Фандъкова обяви, че построила в София 92 детски градини! Къде са тогава местата, недоумяват получилите клеймото \"неприет\"? И за пореден път отварят общинския сайт за прием, за да ровят в търсачки, линкове и графи и да гледат дали пък не е прав Чобанов и детето им не е някъде там, в системата. В онези митични свободни места, които чакат само някой да ги открие... ", "date": "2019.05.14", "title": "Игра на числа"}
{"url": "https://duma.bg/arbitrazhite-skritata-zaplaha-za-evropa-n191702", "text": "Един призрак броди из Европа, но за съжаление, не е призракът на комунизма. Напротив, това е призракът на неолиберализма. Европа няма да бъде разрушена от някакво външно нашествие. Европа се руши и днес под натиска на неолибералната идеология. Отвътре. Не бежанците, а неолиберализмът разруши социалните системи; неолиберализмът остави образованието и здравеопазването недофинансирани и ги превърна в евтина търговия. Неолиберализмът е този, който нахлузи усмирителна риза на държавата и я редуцира до слуга на интересите на богатите. Неолиберализмът е в основата на Брекзит, жълтите жилетки и на много други проблеми на Европа. Защото неолиберализмът води до неравенство - във финансовите, а оттам и във всички други възможности. Нещо повече - неравенството е основен стълб на неолиберализма. Затова европейците са гневни.  Възмущението им обаче умело се канализира далеч от истинския център на проблемите срещу други обикновени хора - във Великобритания “лошите” бяхме ние и румънците, на континента обикновено са бежанците или мюсюлманите. Напоследък в списъка на “лошите” бяха върнати и руснаците. Но вината никога не е в европейските лидери, никога. А през това време Европейската комисия продължава да пробутва решения, които вървят директно срещу интересите на европейските граждани и заплашват благосъстоянието им.  Всички помним договорите ТТИП и СЕТА и съпротивата, която предизвикаха. По същество това не бяха търговски договори. Митата между Европа и Северна Америка и без това бяха почти нулеви - т.е. не бяха налице особени пречки пред търговията. Неслучайно тези договори имаха огромни части, които изобщо не се занимаваха с търговия, а с политика. Чрез тях де факто се променя политическата организация на цялото общество.  Ако в обичайния демократичен процес гласуваш, но не си доволен, можеш да искаш оставка или да гласуваш за друг, то при новата ситуация изобщо ти е отнета тази възможност. Договори като ТТИП и СЕТА изискват всяко правителство да съгласува предварително с едрия бизнес своите политики, така че те да не накърняват интересите на капитала. В противен случай разпоредбите на тези “търговски” споразумения дават възможност на съответната компания да съди съответното правителство за “пропуснати ползи” в специален съд за инвеститори, познат като арбитраж. Арбитражните съдилища се различават от стандартните по това, че не се подчиняват на националното и дори на европейското законодателство, а “съдиите” в тях обикновено са бивши (и бъдещи) корпоративни адвокати, за които компаниите са били, са или могат бъдат клиенти.  При такъв конфликт на интереси е лесно да си обясним защо огромният процент дела завършват с осъдителни присъди за държавите, осмелили се да прокарат законодателство, което не се е харесало на някой инвеститор.  А при заплахата от дело за стотици милиони, дори милиарди (спомнете си фиаското с “Росатом”, макар че там поне получихме реактори, а при друг такъв случай може да се наложи да платим такава сума единствено като компенсация, без нищо насреща) всяко правителство би помислило поне два пъти, преди да предприеме действие. Руска рулетка в действие. Така едрият бизнес - този с достатъчно международно влияние и ресурси - би могъл директно да се намесва в политиката на всяка държава и на практика да дърпа юздите на всяко правителство. Търговията е само повод. Истинската цел е контрол и изолация. Изолация на едрия бизнес от демократичните механизми на държавата и превръщането му в привилегирована категория правен субект - именно това е целта на тези арбитражни съдилища. Защото в тях дело може да заведе само инвеститорът, държавата няма право на насрещен иск. ТТИП се провали, но само временно, и в момента текат преговори между ЕС и САЩ за такава сделка. СЕТА обаче бе приета и ратифицирана на ниво Европарламент. В СЕТА е заложен именно такъв механизъм за “уреждане на спорове” - разбирай, за изнудване. Всяка канадска компания може да съди нашата държава, стига да поиска. Изключително неизгодната за държавата концесия на “Дънди прешъс металс” в златодобива е чудесен пример, тъй като канадските миннодобивни компании са едни от най-активните, когато става дума за арбитражни дела. Ако България реши да прекрати тази концесия, пътят на “Дънди” да оспори това решение е широко открит. В държавата ни необезпокоявано оперират и електроразпределителни дружества, които периодично ни плашат именно с такива дела, ако държавата си позволи да регулира - напълно легално, впрочем - дейността им. Преди време, когато имаше обществени настроения за прекратяване на концесията на “Софийска вода”, от Столичната община отказаха с аргумента, че това щяло да ни струва около един милиард лева като неустойки. От тези изявления става ясно, че и там е подписан договор, който позволява на компанията - въпреки безбройните установени нарушения - да търси финансова компенсация при евентуално неизгодно развитие на събитията. Така, ако българският парламент ратифицира СЕТА, България ще стане страна по договор, който може да й нанесе огромни щети. Докато ползата от него е съмнителна, тъй като държавата ни няма развити търговски отношения с Канада, нито пък има реален шанс да стъпи сериозно на този пазар (поради географски и други причини).  Но да се върнем на европейско ниво. При преговорите за ТТИП имаше толкова силна съпротива от цяла Европа по отношение на арбитражите, че ЕК беше принудена поне малко да нормализира правилата. Новата система се приближава повече до това, което познаваме като правосъдие, но промените са повече козметични, тъй като се запазват основните й недостатъци: липса на контрол; липса на задължение да се спазват националното и европейското законодателство; запазва се и привилегията на инвеститора само той да може да съди по облекчената процедура. Тази система е част от СЕТА и на практика вече е в действие. Това стана възможно, след като на 30 април т.г. в свое решение Съдът на ЕС постанови, че тя не противоречи на европейското законодателство. Решението на съда е доста спорно в своите мотиви и пренебрегва очевидни недостатъци на този модел, но вече е факт. Делото беше заведено от Социалистическата партия в белгийската провинция Валония - същата, която за малко не блокира подписването на СЕТА през 2016 г. Вероятно, отчитайки непопулярността на арбитражите като съдебен механизъм, ЕК реши да не си играе на дребно, а да направи смела крачка напред. Но съвсем тихичко и на пръсти. Бяхте ли чували за Многостранен инвестиционен съд, преди да го прочетете тук, сега? Ако не сте, то и вие сте като огромната част европейци.  Плановете за него обаче са факт, а с решението на съда за арбитражите в СЕТА де факто и де юре им се дава зелена светлина.  Какво ще представлява този съд? Това ще е постоянно работеща структура, а самият процес ще е като описания по-горе - достъп до това “правосъдие” ще имат само инвеститори, т.е. мултинационални компании или представители на класата на свръхбогатите. В прессъобщение на ЕК от 13 декември 2016 г. четем следното: “Предложението за многостранен съд среща все по-голям интерес и от много държави извън ЕС. Подписаното търговско споразумение между ЕС и Канада и търговското споразумение между ЕС и Виетнам съдържат разпоредби относно създаването на Многостранен инвестиционен съд. ЕС включва подобни разпоредби при всички текущи преговори, които се отнасят до инвестиции.” Това означава, че ЕС - или по-точно Европейската комисия при Жан-Клод Юнкер - се опитва да институционализира тази система и да я наложи на всички свои търговски партньори, изнудвайки ги да приемат такива разпоредби, ако искат достъп до европейския пазар. Ако мислите, че държави като Канада и Виетнам не са заплаха - вече споменахме за канадските добивни компании и тяхната силна привързаност към арбитражните дела. А сега помислете за следното: над 40 000 американски фирми имат подразделения в Канада. Счетоводно за тях не е проблем да представят инвестицията си като канадска. Тя просто трябва да мине през канадския им клон (или виетнамския; или някой друг в държава с подобно споразумение с ЕС). Така СЕТА отваря вратата за всевъзможни искове и претенции към държавите, а ЕК чрез своя председател Жан-Клод Юнкер и особено чрез еврокомисаря по търговските въпроси Сесилия Малмстрьом най-нагло работи срещу интересите и публичните финанси на страните членки и техните граждани.  Мандатът на въпросните еврочиновници изтича съвсем скоро, но няма гаранция, че следващите ще са по-различни. Въпреки пълния си морален фалит неолиберализмът все още има силно представителство в европейските институции. Друг проблем е трудното отстраняване на щетите впоследствие. За да бъде прекратен договорът с Канада ще е необходимо единодушното съгласие на всички страни членки на ЕС, но дори и тогава разпоредбите за защита на инвеститорите ще действат до 3 години след прекратяването на споразумението.  Именно тези и подобните действия на Брюксел са в основата на тежките проблеми, пред които е изправена Европа в настоящия момент. Еврочиновниците не обичат да слушат европейците. Но ако става дума за корпорациите, там няма никакви проблеми с комуникацията. В момента европейските институции просто не работят за хората и това е голямата заплаха пред Европа.  Решението обаче не е нито да се ограждаме със стени, нито да разрушим ЕС. Дори за държава като Великобритания напускането на ЕС се оказа игра, в която позитивите са по-малко от негативите. Така или иначе сме вътре, така или иначе разчитаме на него за прекалено много неща - еврофондовете например са основно перо в бюджета ни. Най-доброто, което можем да направим при настоящата ситуация, е да гласуваме на предстоящите евроизбори, и то за кандидатите, които искат промяна на начина на функциониране на Европа. Защото има и едни други кандидати, които много обичат да се пъчат как бранят България, но в Брюксел гласуваха в полза на тези споразумения, дори писаха по сайтовете си статии в тяхна защита, наричайки опонентите им с различни обидни епитети (да, г-н Джамбазки, за Вас става въпрос), и едва после, след като им бяха обяснени някои неща, започнаха да дават заден. Идеята за повече Европа е чудесна, стига това да е социалната Европа, а не неолибералната й версия. Ето затова евроизборите имат смисъл. В противен случай ни чака още от същото, а вероятно и по-лошо.", "date": "2019.05.14", "title": "Арбитражите - скритата заплаха за Европа"}
{"url": "https://duma.bg/sasht-okazvat-geopoliticheski-reket-sreshtu-iran-n191701", "text": "Глобалният ред през XXI век следва да се гради чрез средствата на дипломацията, чрез еволюиралите и усъвършенстваните форми на дипломатическо общуване. Изглежда, политическите елити не са научили нищо от събитията на миналия век. Днес сме свидетели на т. нар. \"война на санкции\" или ако имаме интереси в някоя държава и желаем да наложим влиянието си в нея, но управляващите не са удобни или се противят, им налагаме международни икономически и военни санкции, с което на практика трасираме пътя на гражданска война и свалянето от власт на неудобните персони. САЩ от дълго време се опитват да наложат влиянието и интересите си в региона на Централна Азия, но опитите им нямат голям успех, тъй като азиатските гиганти бдят. Големите регионални играчи като Русия, Китай, Индия и Иран  Повод за ескалацията в отношенията между Техеран и Вашингтон е \"Съвместният всеобхватен план за действия\", известен още като \"иранска сделка\" или споразумението за иранската ядрена програма. Проблемът е, че цяла група санкции, наложени срещу Иран от САЩ и ЕС, продължават да действат и в момента без оглед на споразумението. При това те засягат въпроси, които не са свързани с военната ядрена програма на Иран.   Санкциите на САЩ предизвикаха икономическа криза в Иран. Местната валута загуби повече от 60% от стойността си спрямо долара миналата година, докато инфлацията се очаква да достигне 40% тази година. Иранската икономика, която се сви с 3,9% през миналата година, може да спадне с още 6%, заяви МВФ. Тази оценка предшестваше последния кръг от санкции на САЩ срещу иранския нефт. Докато Иран е изправен пред затягането на санкциите от страна на САЩ, иранският президент Хасан Рохани заяви на 11 май, че страната му е под безпрецедентен натиск, сравним с армията на Саддам Хюсеин, която нахлува в Иран през 1980 г. \"Днес не може да се каже дали условията са по-добри или по-лоши от периода на войната (1980-1988), но по време на войната с Ирак нямахме проблем с нашите банки, продажби на петрол или внос и износ, а имаше само санкции срещу закупуването на оръжия\", каза Рохани, цитиран от иранските медии. \"Натискът от врагове е война, безпрецедентна в историята на нашата ислямска революция, но аз не се отчайвам и имам голяма надежда за бъдещето и вярвам, че можем да се справим в тези трудни условия, при условие че сме обединени\", допълни Рохани.  Какво представлява иранското ядрено споразумение? Ядрената сделка е международно споразумение, според което Иран се отказва от ядрените си амбиции, заради които е подозиран в опити да се сдобие с ядрено оръжие, а в замяна се облекчават международните санкции срещу него. На 14 юли 2015 г. шест държави - Китай, Франция, Русия, Великобритания, САЩ и Германия, заедно с ЕС -  се съгласиха да премахнат наложените санкции срещу Иран, като му предоставят по-голям достъп до световната икономика. Преди споразумението Иран имаше около 20 000 центрофуги за обработване и обогатяване на уранова руда. По силата на споразумението страната не може да има повече от 6104 центрофуги на два проверяеми обекта. Иран се съгласи да спре обогатяването на уран в района на Фордо и да го превърне в изотопен изследователски център. Техеран също така се съгласи да позволи инспекции на ключови ядрени съоръжения от Международната агенция за атомна енергия (МААЕ), за да се гарантира спазването им. Все още има противоречия около някои части от споразумението. Ограниченията за центрофугите в Иран трябва да бъдат премахнати след осмата година, а ограниченията върху обогатяването на урана и размера на запасите ще изтекат след 15 години. Някои критици смятат, че е възможно Иран да се върне към ядрената си програма по-рано. Техеран договори също евентуалното премахване на ембарго върху вноса и износа на конвенционални оръжия и балистични ракети, което също предизвика критики.  Споразумението за ядрената програма на Иран е историческо, но в същото време  представлява и негативен прецедент, защото е доказателство, че  принуждавайки ги да отстъпят по ключови политически теми и по въпроси на националната сигурност. Както е известно, Иран няма ядрено оръжие. Такова оръжие обаче имат съседите му Израел, Индия и Пакистан. Въпреки това Иран трябваше да седне на масата на преговорите и да направи отстъпки, за да получи възможност за равноправно участие в международните процеси.  Защо САЩ се оттеглиха от сделката с Иран? Президентът на САЩ Доналд Тръмп заяви, че Иран нарушава духа на сделката, защото не е съюзник, работи срещу американските интереси в Близкия изток, подкрепя тероризма и изнася насилие. Президентът на САЩ иска още ограничения, предвидени в споразумението - като например обогатяването на урана и използването на центрофуги да нямат крайни дати, тоест ограниченията да останат завинаги. \"Аз очертах два възможни за пътя напред: или ще поправя катастрофалните недостатъци на сделката, или САЩ ще се оттеглят от нея\", отбеляза Доналд Тръмп. Предложенията му включват нови ограничения върху програмата на Иран за балистични ракети и по-строги инспекции на ядрената му програма.  Междувременно ситуацията между Вашингтон и Техеран ескалира в неделя във връзка с изпратените от САЩ в региона на Близкия изток самолетоносач \"Ейбрахам Линкълн\" и бомбардировачи Б-52. Освен военен САЩ започнаха да оказват и дипломатически такъв върху съседните на Иран страни като Ирак, за да следват санкциите и да поставят Ислямската република в изолация. В отговор на дипломатическата агресия на Вашингтон иранците дадоха да се разбере, че ако Вашингтон реши да използва военна сила срещу страната, Иран ще отвърне на удара.  Иран ще възобнови обогатяването на уран с пълна сила, ако големите играчи не спазят обещанията си по ядрено споразумение от 2015 г., каза президентът Хасан Рохани. В реч по националната телевизия в сряда Рохани изтъкна, че останалите подписали страни - Великобритания, Франция, Германия, Китай и Русия - имат 60 дни, за да изпълнят обещанията си за защита на иранския петролен и банков сектор от санкциите на САЩ. Рохани заяви, че Иран иска да договори нови условия с останалите партньори по сделката, но призна, че ситуацията е тежка. \"Смятахме, че ядрената сделка се нуждае от операция, а болкоуспокояващите през последната година са неефективни\", отбеляза Рохани. \"Тази операция е за спасяването на сделката, а не за унищожаването й. Ако петте страни се присъединят към преговорите и помогнат на Иран да постигне позитиви в петролния бизнес и банковото дело, Иран ще се върне към ангажиментите си по ядреното споразумение\", каза още Хасан Рохани.  Мохамад Маранди, който е професор в Техеранския университет и взе участие в  преговорите за ядрената сделка през 2015 г. обясни, че стратегията на Иран има за цел да окаже натиск върху останалите партньори по споразумението, особено тези в Европа, да изпълнят обещаните по пакта икономически ползи. Великобритания, Германия и Франция досега не успяха да облекчат финансовия натиск. \"Европейците предадоха иранците, защото са подписали ядрена сделка и са дали устна подкрепа, но в действителност те спазват диктата на американския президент. Дали е под принуда или по друг начин, не е от значение за иранците. С неспособността им да спазят ангажиментите си те показват присъщата им слабост\", обясни Маранди.   Трите страни отговориха на изявлението на иранския лидер, осъждайки създалата се ситуация и приканвайки да не се прибягва до твърди мерки. В изявление в четвъртък те също така отхвърлиха 60-дневния ултиматум на Иран, като обещаха да \"продължат усилията за узаконяване на търговията с Иран\". ", "date": "2019.05.14", "title": "САЩ оказват геополитически   рекет срещу Иран"}
{"url": "https://duma.bg/kratki-novini-n191703", "text": "Европейският комисар по правосъдието Вера Йоурова предупреди за организирана дезинформационна кампания в навечерието на изборите за Европарламент. \"Не можем да допуснем дори в една държава членка резултатите да бъдат манипулирани\", заяви чешкият политик пред германски медии. Терористичната групировка \"Ислямска държава\" съобщи чрез информационната си агенция Amaq, че е създала своя \"провинция\" в спорния регион на Кашмир. Според информацията след сблъсъци между екстремисти и силите за сигурност джихадистите от ИД убили индийски бойци и нарекли контролираната от тях територия \"вилает\". Информационният отдел на правителството на Шри Ланка съобщи, че то е блокирало някои социални медийни платформи след инциденти в няколко области на страната. Мярката е в резултат на инциденти с насилие след кървавите атаки на Великден срещу църкви и хотели, извършени от ислямисти. Самолет \"Sukhoi Superjet 100\", изпълняващ полет от Москва за град Самара, се върна обратно на летище Шереметиево. SSJ-100 е излетял от Шереметиево в 1.59 часа московско време. В района над Ново-Петрово, Владимировска област, е направил кръг и се е върнал на летището. Засега причината за това не се съобщава. Вашингтон поиска преговори между президентите Доналд Тръмп и Владимир Путин, разкри източник, близък до Държавния департамент, цитиран от медиите. Той добави, че САЩ вече се изказали за така среща и чакат отговор от Русия. Домакин на срещата може да бъде японският град Осака, където идния месец ще се проведе среща на Г-20, уточни \"Комерсант\". ", "date": "2019.05.14", "title": "Кратки новини"}
{"url": "https://duma.bg/sertifikatat-n191692", "text": "Пътят \"Ел Камино\" в Северна Испания е много известен сред хората, търсещи духовно извисяване и чрез сериозни физически усилия. Маршрутът от 800 км до гроба на св. Яков кандидатите за слава изминават пеша, с велосипед или на кон. Получилите сертификата за успешност имат предимство при кандидатстването за работа в най-развитите икономики на Азия.  Скоро научих тази подробност. И се присетих за нашия си път, по който толкова години след 89-а се влачим, а все доникъде не стигаме. За последните 10 години под мъдровото ръководство на ГЕРБ обаче оцелелите трябва да получат сертификат за невероятна издръжливост и храброст. То не че някой ще ти обърне внимание на тапията, но току-виж, ако се промени хавата, някой може и да се облажи в суматохата. Примери в новата ни и по-стара история колкото искаш. При това те не държат на превозното средство до властта, но особено ценят лактите и невероятния си усет за посоката на вятъра. Та по този път на управляващите ни толкова дълго и напоително има (или имаше?!) всичко. Първото, което разбрахме, бе, че народната ни мъдрост \"който не работи, не трябва да яде\" съвсем си е грешна, почти като фалшива новина. Напротив, много политически коректни лентяи си напълниха догоре канчетата. Къде с апартаменти, къде с комисиони, къде с евросубсидии, къде с други благини за поколения наред.  За една част от гражданите на отечеството обаче поговорката си остана вярна. При кажи-речи ниска безработица работещите останаха с унизителните и най-мизерни възнаграждения в ЕС. По-голямата част от пенсионерите ГЕРБ оставиха с доходи само за първите десет дни от месеца, затова пък с потенциалната, ама много потенциалната възможност за свободно придвижване по широкия свят. Младите пък избраха услугите на нискотарифните авиопревозвачи с еднопосочен билет. Да им се чуди човек. Защо точно през последните десет години се сетиха да емигрират, когато управляващите ни откриха такива бляскави перспективи за развитие на хората? Напостроиха им магистрали като стъкло, спортни зали, курорти слънце и при това не върху дюни. Какво искат още? Гордеем се с пълната справедливост и безпристрастност в правораздаването, адекватно на световните практики здравеопазване с акцент върху децата и инвалидите, световно образование, което направо си е ковачница на кадри за непрестанно развиващата се индустрия. И всичко това през последното ГЕРБ-ерско десетилетие се развива в обстановка на несекваща междуетническа толерантност, особено на братята роми към братята им българи. Да не говорим, че прекрасно оползотворихме милиони за включването на мургавия етнос, почти заличихме разликата между града и селото, като последното дори стремително изчезва от \"физическата\" карта на България, тоест не останаха физически лица за преброяване. Този списък на благоденствието можем да продължим и с безапелационното ни лидерство по инсулти в Европа, съпроводено с намаляването на средствата от здравната каса за модерното им медикаментозно лечение. Можем да се похвалим и с модерна армия, при това с високоефективна, най-скоро и в пълен синхрон с натовските стандарти авиация. Да не говорим за балансираната ни външна политика, особено на Балканите. С всички сме си близки и се целуваме. Нищо, че посланикът на Турция, едва ли по прищевка, ни съветва да изучаваме турски език като чужд език. А братята ни по кръв, вече северни македонци, все не се съгласяват да припознаят историческата и фактическа истина. Защо ли? Ето такъв е нашият път в десетилетието на магистрално благоденствие и напредък. Истинско тътрузене по корем на голяма дистанция с неизвестен край. И за него не дават сертификат, но от него остават дълбок печат в съзнанието ни и чувството за безпомощност.      ", "date": "2019.05.14", "title": "Сертификатът"}
{"url": "https://duma.bg/za-parata-izyada-si-i-mesata-n191693", "text": "В стихотворението си \"Патриот\" Христо Ботев - гениалният ни поет и революционер, е изобличил лъжепатриотите ни вярно, убедително, сразяващо! За жалост, Ботев се оказа и пророк. И днес имаме  мерзавци, които спекулират със светлината на патриотизма, и те са същите продажници на души народни! Готови са да продадат всичко! За тях и род, родина, жена, деца, майка, баща, деди са стоки за продан. За парата са готови и... месата си да изядат!  Вече три десетилетия у нас лъжедемократи, лъжепатриоти се кълнат в името на България, спрягат това свято име под път и над път, но всъщност крият зад него низките си страсти към власт само за себе си, за собственото си обогатяване. Как пък не се наситиха, как не утолиха жаждата си за пари, за имоти, за лукс! Във време, когато се разсипа всичко у нас, когато страната потъна в разруха, когато хората обедняха до просешка тояга, когато се разбягаха по света българите поради безработица и безизходица, една шепа \"патриоти\" се накрадоха, награбиха се с неприлични богатства. Те се облагодетелстваха с това, което беше натрупано благодарение на безкористния и самоотвержен труд на милиони българи, на съвестни и честни граждани. А днешните \"патриоти\" без срам, без съвест и без жал към род и родина заживяха като в небивал разкош. Никога у нас не е имало такава пропаст между хората. От едната страна  - бедност до  мизерия, а от другата - нечувано богатство и безочие. Ето, това е най-страшното - разсипването на морала! А как се гради морал? Колко време трябва, за да се изгради здраво, морално общество? Измени се коренно ценностната система у нас. Отново \"свестните\", съвестните са считани за луди, а богатите са почитани и уважавани.   А кои са богатите днес? Тези ли, които са най-заслужили с ум, труд, знания, с образование и с възможности? Нищо подобно! Днес напред са други. И те са днешните ни управници. Заради тях е нашето нещастие, заради тях държавата ни е на последно място в Европа! Управляват ни тези, които ни подведоха с лъжливите си обещания. Заради тях днешният ни хал е неописуем. От некадърните управници народът е не само разочарован, обиден, но направо е отвратен. Цели три десетилетия ли трябваха на българите, за да разберат, че мнозина от властниците са работели само за собственото си благополучие? И сега в потрес недоумяваме как имат очи тия с къщите, апартаментите и терасите да застават пред нас! Напразно се питаме те имат ли съвест, срам, имат ли душа? Най-страшното е, че тези новобогаташи даже и не чувстват вината си, не се разкайват, не съзнават, че са направили нередни, престъпни деяния, за да придобият огромните си несметни богатства. Пък и никой не ги пита с какви пари са ги придобили! Само те единствени ли са работели, само те ли са се трудели? Толкова ли са големи техните заслуги към България, та с несметните си възнаграждения си позволяват такива невероятни харчове?! Заслужен ли е техният лукс? Въпроси, въпроси... и отговори няма! Евроизборите звънят на вратите ни, чукат в душите ни. На всички е известно, че евродепутатите получават огромни заплати. Облагодетелствани са и техните близки. Но за високите си доходи те не се отчитат пред своите избиратели. Дали даряват, дали помагат на бедни и нещастни? Дали дават на партиите, които са ги предложили? Дали помагат на родината? Мнозина от нас сега се питат: щяха ли толкова много кандидати да се надпреварват в състезанието за избор на депутати в Европейския парламент, ако длъжностите бяха само представителни, ако не бяха заплатени така високо? Едва ли. Днес парата владее навсякъде и командва всичко в света. Особено е силна там, където има бедност и мизерия, като в нашата многострадална  страна. Главният въпрос е: защо е бедна България, като  не беше такава преди промяната? Бедна е, защото само малцина у нас заживяха като най-богатите в света. Да си припомним нашите най-големи национални герои като Левски, който се виждал в освободена България като борец за свободата на други народи, като Ботев, който искал да бъде народен учител в свободното отечество. В същото време Стефан Стамболов, завит в чердже, защото и долни гащи е нямал, чакал да му изсъхнат единствените кърпени панталони, изпрани от Венета Ботева. Но мечтаел да бъде управленец, законодател, та да прави закони, по които главно той, а сетне и народът да живее в свободна България! Е, доживял е Стамболов свободата, имал е и власт, и жени, и богатства! Сега е любимец на мнозина от управниците ни. В него се кълнат \"демократите\", прославят го главно за \"заслугите му\" против Русия. Но знаем и какъв е неговият край! А Левски и Ботев са вечните  светли примери не само за българите, но и за други нации. Националните ни герои са живели в бедност, в мизерия, но над всичко за тях са били свободата и независимостта на българите! България за тях е била светинята, за която са дали младост, сила, талант, живот... От сегашните ни управници не се иска да жертват живота си, а да бъдат предани на Отечеството, да бранят неговите интереси, да работят за благоденствието на сънародниците си, да бъдат честни и скромни, защото  разточителството и разкошът никога не са били почитани  от обикновените хора.   Вярвам, че българите у нас вече са поумнели от \"голямата наша демокрация\", че вече са прогледнали и сега ще покажат, че чуват, виждат, разбират и ще направят правилния избор! Вярвам, че е дошло времето, когато българите ще накажат всички, които злоупотребяват с народните пари, с народното търпение, с народното доверие. Дано да е дошъл най-после БЪЛГАРСКИЯТ ВИДОВДЕН! ", "date": "2019.05.14", "title": "За парата изяда си и месата"}
{"url": "https://duma.bg/dimitar-danchev-v-ep-shte-otstoyavame-edinni-evropeyski-zaplati-i-pensii-n191694", "text": "- За съжаление, днес ЕС е в криза. ЕС е далеч от своите граждани, намалява средната класа. Съюзът изглежда по-разединен от всякога. Европа е доведена до състояние на дълбоки неравенства не само в страните членки, но и между отделните страни членки. Мнозина от гражданите в ЕС не виждат перспективи за себе си в рамките на съюза. БСП заедно с прогресивните сили в ЕС иска да постави началото на промяната в ЕС и България. Затова БСП ще изпрати в ЕП хора, които знаят как да отстояват позиции, така че Европа да бъде по-обединена, по-сигурна, по-социална и справедлива. В БСП първи приехме своята програма за икономически развита, социална Европа, Европа на равните възможности, Европа без две, три или повече скорости. БСП цели изграждането на нова социална държава в Европа, защита на демокрацията, постигане на социална сигурност, устойчиво развитие и инвестиции в бъдещето. - Като млад човек смятам, че младите имат основна роля в разговора за бъдещето на ЕС. Те трябва да предложат своите идеи за развитието на европейския проект. Като член на Европейския парламент ще настоявам за удвояване на финансирането и разширяване на достъпа и обхвата на успешни програми като \"Еразъм+\", които позволяват на студенти, стажанти и работници да се възползват от тях независимо от техния социален статус. Ще отстоявам създаването на Европейски културен чек, който ще позволи на всеки млад европеец да създава или да посещава културни събития. Тъй като демографската картина и в България, и в Европа като цяло е лоша, ще търся начини да акцентирам върху демографската политика, младежта и децата, включително чрез назначаване на еврокомисар по тези въпроси. Смятам, че младите хора в България искат справедливо заплащане и равно третиране на техния труд. В този смисъл ще положа максимални усилия, за да се преборим да наложим и младежката гаранция.  - България няма нужда от брюкселски чиновници у нас, а има нужда от повече българи в Брюксел, които могат да защитават стратегическите интереси на страната ни. БСП ще изпрати в ЕП именно такива хора - млади, образовани, доказани професионалисти в своите области, които знаят как да отстояват българския интерес, без да се поддават на конюнктурните интереси на силните на деня в Европа. Всъщност хората в БСП сме показвали многократно, че знаем и можем да отстояваме в Европа българските дух, традиции и ценности. Ще припомня как всички в ГЕРБ, дружно, начело с премиера Бойко Борисов, Цветан Цветанов, Екатерина Захариева, Цецка Цачева, Цвета Караянчева ни убеждаваха, че трябва спешно да приемем една конвенция, която насажда чужда на традициите и ценностите на българското семейство идеология, която противоречи и на християнската религия. И въпреки че в Министерския съвет решението за ратификация на тази конвенция не беше минало единодушно, тези хора искаха бързо да я прекарат и през Народното събрание. Опитаха се да ни обяснят, че ако не ратифицираме спешно този акт, ще бъдем едва ли не изключени от ЕС. Опитаха се да притиснат и нас чрез ПЕС. И само ние от БСП се противопоставихме остро на този акт и блокирахме неговото гласуване в парламента, като поискахме да се проведе национален референдум по темата. Едва след като видя обществения отпор, премиерът Борисов сезира Конституционния съд, който по-късно излезе с решение, то преповтаряше изцяло нашето становище и мотивите по темата. - Истината е, че мнозина гледат на Европа и изборите за Европейски парламент с недоверие. Разбира се, че голямата част от нашите сънародници се интересуват как ЕС може да повиши доходите на хората в България, дали може да подобри качеството на живота в страната, дали може да направи така, че младите да остават да учат и работят тук и дали може да помогне на българската правосъдна система.  Европа може да помогне за подобряване на жизнения стандарт в страната и повишаването на доходите. Ако се обединим около определянето на единен стандарт за минималната работна заплата и пенсия. Ако насочим усилията си към привличането на повече инвестиции в България за създаването на повече работни места. Ако използваме пълноценно средствата от фондовете на ЕС, не за \"къщи за тъщи\" и \"апартаменти с асансьори\", а за да насърчим българската наука и българското производство. Европа може да помогне и на българското правосъдие. Може, ако изградим силна, независима и подчинена единствено на върховенството на закона европейска прокуратура. - Бих искал да кажа на всички мои сънародници, че да се гласува на европейските избори има смисъл, защото те наистина са важни за всеки българин. За България ЕС няма алтернатива. България е част от Европа. Нейното заслужено място е в ЕС, защото ние, българите, сме народ с 1300-годишна история. Народ, който е дал много на европейската цивилизация и който има своето справедливо основание да продължи да участва в създаването на мирно и просперитетно бъдеще за хората, които живеят на този континент.", "date": "2019.05.14", "title": "Димитър Данчев:    В ЕП ще отстояваме единни европейски заплати и пенсии"}
{"url": "https://duma.bg/istinata-i-izmislenata-realnost-kanyat-na-duel-n191684", "text": "24-тото издание на Биеналето на хумора и сатирата в изкуството, което се провежда в \"столицата\" на смеха - Габрово, предизвиква истината и измислената реалност на дуел. 150 автори от 44 държави участват в събитието, на което ще бъдат връчени награди както на артисти, така и на участниците в наддумването \"Благолаж\" с актуална тема \"Власт и Пари\". Официалното откриване на изложбите ще е на 17 май, в 19 ч. Специални гости на проявата са и няколко от членовете на международното жури - Марилена Нарди, Чавдар Николов, Берта Зихел, Васъф Кортун и Антон Стайков. Тогава ще бъдат обявени и носителите на призовете в двата раздела от селекцията. За \"Съвременно изкуство\" ще бъдат връчени две отличия - голямата награда \"Златен Езоп\" и признанието на Община Габрово за обещаващ млад автор. В раздел \"Карикатура\" ще обявят носителите на голямата награда \"Златен Езоп\", приза за карикатура и отличието за печатно издание. По официалната тема на биеналето - \"Измерения на публичното\", се включиха за участие 649 автори от 69 държави. От тях международното жури одобри 150 автори със 182 творби. От 17 май до 30 септември публиката може да види експозиции на карикатури и на съвременно изкуство, подбрани от официалното жури. Силните акценти в официалната програма започват още на 16 май, когато от 19 ч. в кафе \"Библиотеката\" габровци и гости на града ще се насладят на Виц дуели - събитие, организирано от музея \"Дом на хумора и сатирата\". На 17 май програмата започва в 11 ч. с представяне на изложба, създадена специално за деца от художничката Невена Екимова. Пърформансът на египетската артистка Сама Хамди-Пиано ще се състои от 20 ч. Вечерта ще завърши с диджей парти. Най-дългоочакваното събитие на Габрово - Карнавал 2019, с тема \"Маски горе!\" ще започне в 17 ч. на 18 май. През целия период на биеналето организаторите са предвидили и богата съпътстваща програма, изпълнена със срещи с творци, кинопрожекции и детски ателиета, която може да бъде следена в интернет. https://www.instagram.com/houseofhumorandsatire/ https://twitter.com/GabrovoB", "date": "2019.05.14", "title": "Истината и измислената реалност канят на дуел"}
{"url": "https://duma.bg/pisatelkata-narine-abgaryan-idva-na-varnalit-n191685", "text": "Освен Дмитрий Глуховски - автор на поредицата \"Метро 2033\", вдъхновила популярната компютърна игра, на романите \"Бъдеще\", \"Текст\" и сборника \"Разкази за родината\" - официален гост на третото издание на Международния фестивал \"ВарнаЛит\", ще бъде и Нарине Абгарян (на снимката), позната у нас с романите \"Три ябълки паднаха от небето\", \"Манюня\", \"Хората, които са винаги с мен\", \"Да живееш нататък\". Наричана \"арменския Маркес\", писателката ще се включи в панел с двама изявени български автори - Мария Лалева и Мирела Иванова,  модератор на събитието ще бъде журналистът Георги Тошев. Част от \"ВарнаЛит 2019\" ще бъдат още Жером Ферари, Томас Макгонигъл, Саулос Шелтянис, Захари Карабашлиев, Теодора Димова, журналистът Бойко Василев, актьорите Александър Алексиев, Християна и Ивайло от Айде.бг, доц. Пламен Дойнов, Стефан Цанев, Мария Донева, Мартин Колев, Радостина Пеева, Весела Фламбурари, Никола Райков, Добромир Байчев, Людмил Станев, Даниела Викторова, Искра Урумова, илюстраторите Катрин Ефтимова и Виктория Роянова.", "date": "2019.05.14", "title": "Писателката Нарине Абгарян идва на \"ВарнаЛит\""}
{"url": "https://duma.bg/roklya-ot-torbi-za-bokluk-prikova-pogledite-na-bafta-n191683", "text": "Рокля от черни торби за боклук прикова погледите на церемонията по връчването на телевизионните награди БАФТА. 33-годишната Дейзи Мей Купър дефилира с провокативния тоалет, декориран с истински отпадъци. А главата на пищната дама бе покрита с шапка от капак на кофа за смет, на който бе \"кацнал\" доста реалистичен гълъб. Комедийната актриса разкри, че идеята за този аутфит принадлежи на майка й, а парите, спестени от дизайнерско облекло, са дарени за благотворителност. Сериалът \"Убивайки Ийв\" бе обявен за най-добра драма на БАФТА, съобщиха ЮПИ и WENN. Участващите в сагата Джоди Комър и Фиона Шоу спечелиха отличията съответно за най-добра актриса и най-добра актриса в поддържаща роля. Екшън драмата, в която се говори за агенти на МИ-6, тръгнали по следите на убиец, спечели също призовете за оригинална музика и звук. \"Патрик Мелроуз\" получи отличието за най-добър сценарий в категорията драма, също така бе избран за най-добър минисериал, а участващият в него Бенедикт Къмбърбъч - за най-добър актьор. Стивън Фриърс грабна статуетката за най-добър режисьор за \"Един много английски скандал\", който спечели също отличията за костюми и най-добър актьор в поддържаща роля за Бен Уишоу. \"Вечната Сали\" получи наградата за най-добра комедия, докато Джесика Хайнс спечели приза за най-добра актриса в комедията \"There She Goes\". Отличието за най-добър актьор в комедия бе връчено на Стив Пембъртън за \"Зад врата номер 9\". Международната награда БАФТА бе присъдена на сериала \"Наследници\".", "date": "2019.05.14", "title": "Рокля от торби за боклук прикова погледите на БАФТА"}
{"url": "https://duma.bg/zadava-se-kasha-s-izchislenieto-na-taksa-smet-n191691", "text": "Европейската комисия няма да се колебае да предприеме действия срещу държавите членки, в които националното законодателство или практики не са в съответствие с принципа \"замърсителят плаща\". Това се казва в писмо на Главна дирекция \"Околна среда\" на ЕК до Българската стопанска камара, което бе огласено миналата седмица от работодателската организация. Повод за писмото е жалба до ЕК, заведена от БСК, срещу определянето на таксата за битови отпадъци в България, което в момента става на основата на стойността на имота или балансовата стойност на активите вместо на количеството генерирани отпадъци. Какво означава ЕК \"да предприеме действия\", не е ясно, но най-вероятно става въпрос за някакъв вид наказание на страната ни. По проблема вече е направено общоевропейско проучване, затова ЕК е решила да прекрати разследването по жалбата на БСК. Българското законодателство все пак предвижда мерки за прилагане на  от 2015 г., но властите няколко поредни години отлагат влизането в сила на тези мерки, като последният срок е до 2022 г. Оттогава общините сами трябва да изберат между три варианта за изчисляване, основани на принципа \"замърсителят плаща\" - на база брой живеещи на адрес, на вместимост на съдовете или на генерирани отпадъци. Основа за определяне на таксата ще бъде количеството на смесените битови отпадъци, което на практика означава, че потребителите трябва да бъдат стимулирани да разделят сметта си. Въпросът с изчисляването на таксата и въвеждането на принципа \"замърсителят плаща\" отдавна се коментира, но все още няма готовност - и от общините, и от държавата. Това заяви пред ДУМА депутатът от \"БСП за България\" и зам.-председател на парламентарната комисия по околната среда и водите Манол Генов. Досега управляващите нямаха политическа воля да решат този въпрос, коментира Генов. От друга страна, БСК защитава интересите на бизнеса, а въпросът е как ще се отрази новият начин за определяне на таксата върху битовите потребители. Сега парите, които се събират за такса смет, са в съотношение 60:40. Бизнесът плаща 60% общо за страната, а гражданите поемат 40%. \"Плащането на такса смет по данъчна оценка е несправедлив начин за изчисляване на стойността на тази услуга. Няма да подмина и това, че в момента по този начин се постига някаква солидарност, но този основен принцип е залегнал в регламентите на ЕК и трябва да се спазва. С последните изменения в Закона за местни данъци и такси това бе направено. От законодателя бяха дадени възможности  по който да изчислява такса смет. Именно затова е и жалбата на БСК\", обясни Генов. Тази такса трябваше да влезе в сила от 1 януари 2019 г., но във връзка с предстоящите местни избори това не се случи и бе отложено законодателно с две години, каза още депутатът. \"Спомням си дебатите в парламента. Още тогава говорих за готовността и за липсата на административен капацитет общините да се справят\", припомни той.  Въпреки проверката, резултатите от която още не са известни, не е ясно дали въвеждането на принципа \"замърсителят плаща\" е възможно не само преди 2022 г., но и след това. По този въпрос от Националното сдружение на общините в Република България заявиха, че кметовете няма да искат ново отлагане на крайния засега срок от 2022 г. \"Песимист съм, че всичко това ще се случи. Имайки предвид предизборната обстановка и това, че ще бъдат избрани много нови кметове. Реално от 2020-а един нов кмет едва ли ще съумее да въведе тези методики\", заяви Генов. На въпроса как новият начин на изчисление ще се отрази върху таксата за битовите потребители, той каза: \"Сигурен съм, че по новата методика на някои населени места ще се вдигне такса смет за битовите потребители няколко пъти. Въпреки че в закона е записано, че трябва да има плавен подход при вдигане на таксата - в продължение на 5 години с не повече от 20%. Даже и това да се приложи,  Индивидуалното измерване на битовия отпадък трябва да става чрез вместимостта на контейнерите или чрез торби. Другият вариант, който се предлага, е брой ползватели с постоянен адрес на разгърната застроена площ. Това обаче е много трудно. Приказките, които слушам, са, че данните от преброяването ще се използват като база за преизчисляване на такса смет по новосъздадена методика. Но тук има капани. Затова зададох въпроса как това ще става например в едно гето в голям град. Тъй като значение ще има застроената площ, какво ще става, когато сградите са незаконни, не съществуват никъде. Е, как тогава ще се изчисли този компонент. Възниква и друг въпрос, защото сега в местната такса смет има компонент за т. нар. общи части. Той е за поддръжка на улици, тротоари. Това са сложни формули. Но сигурното е, че такса смет за битовите потребители ще скочи рязко, и то понякога и в пъти\", обясни зам.-председателят на комисията по екология.  Бизнесът и фирмите ще имат възможност да сключат директни договори с оператора на съответната територия. И облекченията за бизнеса ще бъдат сериозни. Същевременно в общинските бюджети ще има дефицит заради парите, които няма да бъдат събирани от бизнеса, прогнозира Генов. Според него има и един друг очакван проблем - когато се повиши такса смет за битовите потребители, събираемостта рязко ще падне. Заради всичко това пред местните власти стои едно сериозно предизвикателство по какъв начин в бъдеще ще се прилагат новите методики.  На въпрос има ли законова възможност социално слабите битови потребители да плащат по-малка такса, Генов отговори, че подобно нещо в закона няма. Идеята е да се ускори разделното събиране, каза той. Битовите потребители да ползват точките за разделно събиране, за да може да се намали количеството на смесените битови отпадъци. Общините пък плащат такса за депониране, която с всяка година расте. А когато тя расте, задължението е общините да я събират от потребителите. У нас има индикатори за разделно събиране, които се постигат само на книга, заяви Генов. Това също е един сериозен проблем - разделното събиране на отпадъци. \"Става въпрос за едни пари, които се концентрират в т. нар. оползотворяващи компании. Те не разпределят печалба, не генерират печалба, но в крайна сметка работят с до 60-65 млн. годишно. А разделното събиране е така конструирано, че  защото има договор с тях\", обясни депутатът. Същевременно има нови изисквания от ЕС да се повиши процентът от общото количество битов отпадък, който да е годен за рециклиране. А при нас е пълна боза в посоката на разделното събиране, коментира Генов. Как може да се обобщи цялата тази каша? От една страна, ЕС ни притиска по отношение на ангажиментите, които сме поели да въведем принципа \"замърсителят плаща\", от друга - общините не са готови за новите методики на изчисление, разписани в закона, а за капак - всичко трябва много добре да се прецизира, защото иначе таксата смет за битовите потребители много ще поскъпне. Какво може да се направи? Според Генов изходът е плавно повишаване на таксите и  увеличаване на обема на разделно събираните отпадъци.", "date": "2019.05.14", "title": "Задава се каша с изчислението на такса смет"}
{"url": "https://duma.bg/absolventi-ot-natfiz-igrayat-byala-prikazka-v-sarbiya-n191686", "text": "Класът на доц. Майя Енчева отпътува за Сърбия, за да влезе в надпреварата за наградите на Международния студентски театрален фестивал (FIST). Основан през 2005 г., форумът насърчава сътрудничеството между студенти от чуждестранни драматични училища и студенти по драматични изкуства в Сърбия. Той създава среда за творческа комуникация помежду им, условия за обмен на знания, опит и умения, но най-вече представя разнообразни студентски театрални практики от целия свят. НАТФИЗ е сред традиционните участници на фестивала. В предходното издание възпитаниците му се завърнаха с 4 награди за българското театрално висше образование. Седмици преди да получат дипломите си (на 23 май), абсолвентите на доц. Майя Енчева ще представят \"Бяла приказка\" от Валери Петров - в постановка на проф. Боньо Лунгов и под режисурата на доц. д-р Константин Каракостов - в съревнование с 27 различни по жанр и средства студентски представления от целия свят, научи ДУМА от Десислава Димитрова, гл. експерт ВО на академията. ", "date": "2019.05.14", "title": "Абсолвенти от НАТФИЗ играят \"Бяла приказка\" в Сърбия"}
{"url": "https://duma.bg/etnomuzikolozi-mezhdu-izkustvoto-i-naukata--------n191687", "text": "Музиката и етнологията ще се срещнат в представянето на работата на младите етномузиколози от ИЕФЕМ-БАН. Събитието е днес, 14 май, от 16,30 ч. в зала 19 на института в бившия Княжески дворец. То е част от програмата по случай 150 години Българска академия на науките. За д-р Галина Луканова и д-р Петьо Кръстев пътят към науката минава през изкуството и като редовни докторанти в БАН. Д-р Луканова е хоров диригент с интерес към нови и оригинални интерпретации на фолклорна музика в многогласна партитура. Изследователските й интереси разширяват и допълват музикантската работа с нейния Академичен хор \"Света Параскева\". В биографията на д-р Петьо Кръстев се вписва продължителна творческа работа като главен художествен ръководител и диригент на оркестъра на ансамбъл \"Пирин\" - Благоевград, като композитор, автор на музика с корени във фолклорната традиция и продължението й в модерните времена. За избора и перспективите на академична кариера в БАН, за изследователските и музикалните си проекти младите колеги ще разкажат на първата среща от цикъла \"Докторанти в БАН\".", "date": "2019.05.14", "title": "Етномузиколози между изкуството и науката                             "}
{"url": "https://duma.bg/prozhektirat-50-animatsionni-filma-v-doma-na-kinoto-n191688", "text": "Асоциацията на българските анимационни продуценти (АБАП) кани почитатели на съвременното ни кино на специални прожекции на късометражни анимационни филми. В прожекциите за възрастни са включени 30 филма, а публиката може да ги гледа днес, 14 май, и на 25-и от 18 ч. в Дома на киното в София. Анимациите за деца ще бъдат излъчени на 1 и 2 юни от 11 ч., общо 20 филма.  Първата програма показва селекция от 12 артистични филма на съвременни автори, създадени след 2012 г. Много от тях са на утвърдени режисьори, получили национални и международни награди и признание: \"Трепет\" на Владимир Тодоров; \"Пролетно равновесие\" на Андрей Цветков; \"Докосване\" на Велислав Казаков; \"REW day\" на Свилен Димитров; \"Грозна приказка\" на Радостина Нейкова; \"Баща\" на Иван Богданов, Аспарух Петров, Росица Ралева, Дмитрий Ягодин, Мориц Мейерхофер и Велко Попович; \"Жар птица\" на Велислава Господинова; \"Майки\" на Любимир Йотов. Някои от филмите са дебютни - \"Само моя\" на Йоана Атанасова, а други са студентски - \"Крушата\" на Петко Модев (НБУ) и \"Техно\" на Атанас Филипов (НАТФИЗ). \"Мир\" на Димитър Димитров и \"Техно\" на Атанас Филипов ще бъдат показвани на голям екран за първи път. Късометражните анимационни филми средно се правят за около 1-2 години, някои дори за повече, след това имат и своя фестивален живот. Те трудно достигат до широката публика, тъй като са много различни по тема, техника и вид и повечето телевизии няма как да ги програмират. Широко разпространено е и мнението, че анимацията е само за деца. Тези прожекции имат за цел да запознаят публиката с многообразието на българското анимационно изкуство, достоен наследник на прочутата българска анимационна школа, утвърдила се през 60-те и 70-те г. на XX век, посочват организаторите.", "date": "2019.05.14", "title": "Прожектират 50 анимационни филма в Дома на киното"}
{"url": "https://duma.bg/grafika-ot-balgariya-v-palatso-lombardiya-n191689", "text": "Представителната изложба - графика от България \"Рози и Лъвове\", бе открита в Палацо Ломбардия - седалището на Регионалното правителство на Ломбардия в Милано. С това събитие официално започна програмата на V Международна екслибрис среща в рамките на X Международен екслибрис конкурс Библиотека Бодио Ломнаго. В него бяха отличени Калина Кралева - с трета награда, и варненецът Димо Миланов - с почетна грамота. От тяхно име ги получи директорката на галерия \"Ларго\" Нели Вълчева, която беше част от международното жури на конкурса. Експозицията е резултат от успешното партньорство между Италианската екслибрис асоциация и \"Ларго\", организатор на Международния екслибрис конкурс Варна. В нея бе показано най-доброто от съвременната българска графика, представена от 35 творци с по шест произведения. Част от авторите - Юлиан Йорданов, Димо Колибаров, Христо Найденов, Петър Лазаров, Христо Керин, Онник Каранфилян, Марин Груев, Тодор Овчаров - са добре познати на екслибрис обществата и колекционерите по света. В изложбата бяха включени и автори, които работят основно в областта на голямата и малката графика, като Цветан Казанджиев, Васил Колев-Васило, Велико Маринчевски, Румен Нечев, Людмил Методиев. Участваха и едни от най-утвърдените създатели на екслибрис: Христо Цацинов, Снежина Бисерова, Десислав Гечев, Галина Павлова, Румен Нисторов, Мая Чолакова, Веселин Дамянов-Вес, Елена Вутова, Калоян Илиев-Кокимото, Димо Миланов. Особено интересно бе представянето на уникалната беларуска художничка Анна Тихонова и на младия талантлив македонец Зоран Мише, които живеят и творят в България, както и на българските автори Веселин Василев, живеещ и работещ във Франция, и Евгения Христова - в Италия. Част от младите автори, вече носители на първи награди в престижни конкурси, са Петър Чиновски, Таня Кръстева, Калина Кралева, Васил Ангелов. Останалите - Елеонора Атанасова, Деница Иванова-Александрова, Иван Матеев, Стефани Костадинова - също имат призове от екслибрис форуми по света. Организаторите финансираха издаването на луксозен, пълноцветен двуезичен каталог, в който са представени 35 автори. Изложбата ще бъде показана в галерия \"Ларго\" във Варна по случай празника на града - 15 август, научи ДУМА от Нели Вълчева.", "date": "2019.05.14", "title": "Графика от България  в Палацо Ломбардия"}
{"url": "https://duma.bg/7-godishen-specheli-22-mln-n191681", "text": "7-годишният Райън, който е ученик в основно училище, е генерирал приходи от 22 млн. долара за 2018-а от канала си в YouTube, пише \"Форбс\". За огромна завист на децата в началните класове по цял свят невръстната интернет звезда прави рецензии на нови играчки във видеа, които семейството му произвежда. ToysReview на Райън е заел първо място в тазгодишния списък на \"Форбс\" за канали в YouTube с най-големи приходи, като се е изкачил от осмо място миналата година, съобщи сайтът на българите в САЩ и Канада bgvoice. Семейно управляваният YouTube канал е генерирал приходи от 22 млн. долара в периода от юни 2017 до юни 2018 г., които според \"Форбс\" са скочили от 11 млн. предишната година. Това поставя хлапето непосредствено пред спорната американска знаменитост и видеоблогър Джейк Пол с $21,5 млн. Светът на Райън е първата стока, която ще се продава, след като Pocket.Watch - детска медийна марка, договори лицензирани сделки за няколко онлайн видеозвезди. Ryan ToysReview има 17 млн. последователи и е получил 26 млрд. гледания общо.", "date": "2019.05.14", "title": "7-годишен спечели $22 млн."}
{"url": "https://duma.bg/animatsionerite-s-kontsert-bez-gosti-na-terminal-1-n191680", "text": "Една от най-ексцентричните групи на българската музикална сцена - \"Анимационерите\", ще зарадва феновете в \"Терминал 1\" на 15 май от 22 ч. Георги Згуров-Гурко (вокали), Николай Бекриев-Заека (китара), Цветан Методиев (синтезатори), Росен Ватев (барабани) и Петко Славов (бас) ще излязат на сцената на култовия клуб. Изненади и специални гости няма да има, ако не се брои появяването на Насо Русков в парчето \"Костюми в стаята на славата\", посветено на самия него. Факт, който Насо предполагаме, че ще научи от тази информация. За \"Анимационерите\" казват, че групата пее веднъж на високосна година. 2019-а не е точно такава, но музикантите се появяват достатъчно рядко, за да не изглежда новината като лъжливото овчарче. Което пък автоматично означава, че изявата на бандата не трябва да се пропуска. Звучи като търговски трик... и е точно такъв, но цикълът на появяване на едни от основателите на \"Жълта музика\" е притеснително дълъг. Последната активност на групата беше през високосната 2016-а. Тогава бе представен третият й албум Animacionerite, а музикантите се \"стопиха\"... почти като китарите на Данчо.", "date": "2019.05.14", "title": "\"Анимационерите\" с концерт без гости на \"Терминал 1\""}
{"url": "https://duma.bg/parite-nyamat-pryaka-vrazka-s-shtastieto-n191682", "text": "Екип психолози установи категорично, че парите нямат пряка връзка с щастието, ако доходите на хората са високи. Под определено ниво на богатство обаче повечето индивиди не изпитват удовлетворение заради несигурността в живота си. Най-често хората не започват да практикуват дейности, които осигуряват щастие и удоволствие, когато станат по-богати. Прекарват времето си в работа и в дейности, които им носят стрес и напрежение. Парите имат кратък ефект върху чувството ни за удоволствие от живота. Защото щастието не се определя от един-единствен фактор, а от много други като приятели, отношения с останалите, работата ни и радостта от съществуването като цяло. Придобиването на материални неща ни прави щастливи само временно. Желанието за подобни придобивки расте по-бързо от доходите ни и така не ставаме по-доволни, дори и да сме получили нещата, които преди това сме искали. Оказва се, че повечето хора се интересуват не толкова от абсолютното количество на парите, а дали печелят повече от другите около тях. За съжаление, колкото повече получаваме, с толкова по-богати индивиди ще бъдем обкръжени и толкова по-малко относително финанси ще имаме за сравнение.", "date": "2019.05.14", "title": "Парите нямат пряка връзка с щастието"}
{"url": "https://duma.bg/datata-n191690", "text": "ПРАЗНИК НА ДУЛОВО. Първото писмено сведение за селището датира от 1573 г. От 1878 до 1940 г. около четири десетилетия е в границите на българската държава, а през останалото време - в пределите на Румъния. През 1940 г. по силата на Крайовската спогодба отново е част от България. Името Дулово получава след 1942 г. Кръстено е на славната българска династия Дуло, към която принадлежат Авитохол, Ирник, Кубрат, Безмер, Аспарух, Тервел и Север. Град е от 1960 г. 1771 - РАЖДА СЕ РОБЪРТ ОУЕН, АНГЛИЙСКИ СОЦИАЛИСТ УТОПИСТ (УМИРА 1858 Г.). Името на уелския предприемач се свързва с началото на кооперативното движение. Създава \"селища за общност и сътрудничество\", освободени от частна собственост, класово разделение и експлоатация. Създател и на опитни комунистически колонии (комуни) в САЩ и Великобритания. 1868 - В СОПОТ СЕ РАЖДА ВЛАДИМИР ВАЗОВ, ГЕНЕРАЛ (УМИРА 1945 Г.). Брат на писателя Иван Вазов, на ген. Георги Вазов и на политика Борис Вазов. Завършва Военното училище в София и артилерийски курсове във Франция. Получава висша военна квалификация в Стрелковата артилерийска школа в Русия. Участник в Балканската, Междусъюзническата и Първата световна война. Записва една от най-блестящите страници в българската военна история - победната битка при Дойран през 1918 г. Удостоен с много ордени за храброст и военни заслуги. 1909 - РАЖДА СЕ ЙОСИФ ПЕТРОВ, ПОЕТ И ОБЩЕСТВЕНИК (УМИРА 2004 Г.). Почетен председател на Седмото Велико Народно събрание. 30 години е народен учител, една година - Хумболтов стипендиант, 3 години от живота си прекарва в лагера на о. Персин край Белене. Автор на книгите \"Родна земя\", \"Под развети знамена\", \"Вик от каторгата\", \"Смях и жлъч\" (хумор и сатира) и др. Носител на орден \"Стара планина\" I степен. 1955 - СЪЗДАДЕН Е ВАРШАВСКИЯТ ДОГОВОР. Договорът за дружба, сътрудничество и взаимопомощ, подписан в полската столица, е основата на военно-политически съюз на социалистическите страни в Европа. Целта на организацията е противопоставяне на НАТО. Договорът действа в годините на Студената война. Официално е прекратен на среща в Прага на 1 юли 1991 г. 1986 - ПЪРВА ТРАНСПЛАНТАЦИЯ НА СЪРЦЕ В БЪЛГАРИЯ. Операцията извършва проф. Александър Чирков. Пациентът е Иван Сарафски (13 г.) от Хасково. Той получава сърцето на 16-годишен, загинал при катастрофа. С новото си сърце Иван живее 2 години и 6 дни. 1998 - УМИРА ФРАНК СИНАТРА, АМЕРИКАНСКИ ПЕВЕЦ ОТ ИТАЛИАНСКИ ПРОИЗХОД (Р. 1915 Г.). Известен е с прозвищата \"Гласът\" и \"Сините очи\". Дебютира през 1937 г. Популярността му продължава 60 години. Известен с романтичните си връзки - името му се свързва с едни от най-красивите жени от неговото време - Марлене Дитрих, Мерилин Монро, Лана Търнър и пр. Има четири брака.", "date": "2019.05.14", "title": "Датата"}
{"url": "https://duma.bg/krasimir-balakov-poema-lavovete-n191671", "text": " \"Лъвовете\" гостуват в Прага на 7 юни и приемат Косово на 10-и в битки за Евро 2020. Назначението ще бъде обявено след извънредния Изпълком, който Боби Михайлов събира днес заради рокадата. Бала ще замени Петър Хубчев, който в началото на месеца подаде молба за напускане. Контрактът на Балъков ще е до Евро 2020, като включва кампанията в квалификациите и плейофите от Лигата на нациите в края на март догодина. След тях договорът му може да бъде удължен за още 2 г. за квалификационния цикъл за Мондиал 2022 в Катар. Футболната централа и новият селекционер са се споразумели по най-важните искания на Балъков. Заплатата на треньора няма да е по-голяма от тази на предшественика му Хубчев, който работеше за около 25 000 лв. на месец. Финансовите изисквания обаче не са били водещи в преговорите. Неговите искания са били за дългосрочно сътрудничество, както и за недопускане намеса от ръководни кадри от \"костюмираната част\" на БФС в работата му и в отношенията с играчите. Балъков става четвъртият от златното ни поколение, който поема отбора след Христо Стоичков, Любослав Пенев и Хубчев, които заемаха поста в последните 15 години. Той ще доизкара сезона с Етър, с който другата седмица има финални плейофи със Славия за 7-о място.", "date": "2019.05.14", "title": "Красимир Балъков поема \"лъвовете\""}
{"url": "https://duma.bg/manchestar-siti-izkova-nay-trudnata-titla-n191676", "text": "  Сити стигна до трофея след серия от 14 победи до финала и с 6 титли се изравни със Съндърланд на шестото място във вечната класация. Повече имат само Астън вила (7), Евертън (9), Арсенал (13), Ливърпул (18) и Манчестър Юнайтед (20). \"Гражданите\" са първият отбор от 10 г., който защитава титлата във Висшата лига. За последно това направи Юнайтед през 2009 г. Ливърпул пък остава без титла от 1990 г. Голмайсторския приз с по 22 попадения разделиха Мохамед Салах и Садио Мане (Ливърпул) и Пиер-Емерик Обамеянг (Арсенал).", "date": "2019.05.14", "title": "Манчестър Сити изкова най-трудната титла"}
{"url": "https://duma.bg/aoiyama-gubi-v-osaka-n191670", "text": " При дебюта си с 4-тия ранг в сумо йерархията в неделя българинът победи японския \"маегашира-3\" Тамаваши, а днес ще се бори с друг японски \"маегашира-2\" Даеишо.", "date": "2019.05.14", "title": "Аоияма губи в Осака"}
{"url": "https://duma.bg/levski-stroshi-karaka-na-gerena-n191634", "text": ". Попаденията за домакините отбелязаха Станислав Костов (16 и 46), Паулиньо (19), Давиде Мариани (32) и Станислав Иванов (83). Точен за гостите бе Дани Кики (86). Така \"сините\" постигнаха най-голямата победа в Първата шестица на Първа лига. Те държат и рекорда на сезона - 7:0 над Верея в ХIII кръг.  \"Моряците\" пък за трети път паднаха с 1:5 след като Септември ги удари във Варна в III кръг на редовния сезон, а после и Лудогорец в Разград в Х кръг.   Под ръководството на Георги Тодоров Левски постигна 2 поредни победи в Първата шестица и с 65 т. изостава на 7 от лидера Лудогорец и на 4 от ЦСКА-София. Черно море пък остава шести с 48. В началото талантът на \"моряците\" Мартин Минчев проби мощно отляво покрай капитана Живко Миланов, след което центрира на далечния стълб, но Аристот Ндонгала не успя да засече подаването му. В 11-ата минута отново Минчев центрира много прецизно към Ндонгала, който този път стреля с глава, но не уцели целта. \"Сините\" набързо дръпнаха в резултата. Станислав Костов (16) откри с глава след перфектно центриране на Станислав Иванов, а Паулиньо (19) удвои от воле след подаване на Илия Юруков от десния фланг. В 27-ата минута Дани Кики центрира от корнер, но бранител в синьо изчисти. Давиде Мариани (31) оформи класиката отново след пас на Станислав Иванов. После Живко Миланов центрира към Станислав Костов (40), който стреля от воле, но стражът на гостите Георги Китанов се справи. Нуно Рейш отклони с глава подаването от корнер на Мариани към Кали Тиам (45), но той стреля на сантиметри от целта. Само 60 секунди след почивката Костов заби 23-ия си гол в Първа лига през сезона и поведе с 4 на основния си опонент Клаудиу Кешерю (Лудогорец). Паулиньо нахлу мощно в наказателното поле и подаде към голмайстора на тима, който елегантно излъга Китанов и мушна топката в мрежата му за четвърти път. Станислав Иванов имаше добра възможност да подаде опасно в наказателното поле, но Мартин Костадинов успя да избие в ъглов удар. Аристот Ндонгала (64) шутира от дистанция, но не намери целта. Паулиньо направи пореден пробив и намери Станислав Иванов (83) и той с глава прониза Китанов, който успя да докосне топката, но не и да предотврати гола. Дани Кики (86) се разписа почетно за гостите. Отново Минчев го намери непокрит и той от воле разстреля Николай Михайлов. В добавеното време Мариани стреля опасно от пряк свободен удар, но Китанов улови топката. В следващия кръг в събота Левски гостува в Разград на устремилия се към осма поредна титла Лудогорец, срещу който досега претърпя 3 загуби. Черно море пък приема тогава финалиста за купата Ботев Пд 3 дни след финала.", "date": "2019.05.14", "title": "Левски строши каръка на \"Герена\""}
{"url": "https://duma.bg/radostin-stoychev-shte-vodi-verona-n191672", "text": " Този сезон Калцедония отпадна на 1/4-финалите от бъдещия финалист Кучине Лубе Чивитанова на Цветан Соколов. Във Верона през последните месеци игра и Матей Казийски, но на този етап не е ясно дали 37-годишният посрещач ще остане. За последно Стойчев беше спортен директор на полския Сточния Шчечин, но клубът фалира и той остана без работа. В Сточния Радо заведе Казийски, Николай Пенчев и младока Аспарух Аспарухов в опит да създаде супер тим. В Италия за последно Стойчев работи в Модена през сезон 2017/2018, но бе уволнен, след като звездите на тима начело с Ървин Нгапет и Бруно Резенде организираха бунт срещу него. Треньорът нашумя в Италия с работата си в Тренто, с който заслужи 4 титли, 3 купи на Италия, 3 евротрофея в Шампионската лига и 1 купа от клубния Волеймондиал.", "date": "2019.05.14", "title": "Радостин Стойчев ще води Верона"}
{"url": "https://duma.bg/grisho-veche-e-48-i-v-sveta-n191675", "text": "В челната тройка промени няма. След титлата в Мадрид Новак Джокович (Сър) събра 12 115 т., пред Рафаел Надал (Исп) 7945, Роджър Федерер (Швейц) 5770, а Доминик Тийм (Ав) с 4845 измести от четвъртата позиция миналогодишния победител Александър Зверев (Гер) 4745. Днес Димитров излиза на старта на \"Мастърс\"-а в Рим (€5 791 280) срещу Ян-Ленард Щруф (Гер, №50). Във Вечния град Гришо няма да брани точки, защото миналия сезон беше поставен и почиваше на старта, а след това падна във II кръг от Кей Нишикори (Яп, №6). Срещу Щруф хасковлията е играл 3 пъти, като има 2 победи. За последно двамата се срещнаха на \"Мастърс\"-а в Монте Карло този сезон и Димитров спечели със 7:6 (2), 6:4. При победа българинът очаква по-добрия от Марин Чилич (Хър, №10) и Андреа Басо (Ит, №416). В тази част на схемата е и Нишикори. Снощи Димитров и Борна Чорич (Хър) играха срещу Остин Крайчек (САЩ) и Артьом Ситак (НЗел) на старта на двойки. Двамата първо трябваше да излязат срещу Франсис Тиафо (САЩ) и Люка Пуй (Фр), които се отказаха в последния момент. Чехът Радек Щепанек стана част от треньорския щаб на Димитров. Той се присъедини към легендарния американец Андре Агаси, който остава в екипа. \"Разбрахме се да бъдем заедно на Откритото първенство на Франция. А за след това не правим планове. В Париж ще решим какво следва. Главната ни цел е да се се сработим на корта, а и извън него. Да се опознаем възможно най-бързо\", каза Щепанек пред чешката телевизия \"Нова\". Той води вчера тренировката на Гришо. Щепанек и Агаси вече имат съвместен треньорски опит. От ноември 2017 до април 2018 г. двамата бяха част от екипа на световния №1 Новак Джокович. В началото на миналата седмица Димитров се раздели с Даниел Валверду след разочароващото отпадане в Мадрид. Двамата работеха заедно от есента на 2016 г. и така венецуелецът се оказа най-дълго задържалият се треньор на Гришо. С него Димитров стигна до третото място в ранглистата, спечели финалите на АТП в Лондон, вдигна първия си трофей от сериите \"Мастърс\" и за втори път в кариерата си игра 1/2-финал в турнирите от Големия шлем. Всичко това се случи през 2017 г., след което обаче последва огромен спад в представянето на българина. Той завърши миналия сезон под №19 в света, а през този продължава да се срива. Щепанек се присъедини към екипа на Димитров още в Рим. Турнирът е генерална репетиция за кулминацията в сезона на червени кортове - \"Ролан Гарос\" (26 май - 9 юни). Щепанек беше част от световния тур на АТП в продължение на 21 г. - от 1996 до 2017 г., когато прекрати състезателната си кариера след операция в гърба. Индивидуално той спечели 5 титли, най-престижната от които е АТП 500 във Вашингтон 2011 г. Най-доброто му постижение в турнирите от Големия шлем е 1/4-финал на \"Уимбълдън\" 2006 г., когато записа и върховото си класиране - №8. Щепанек имаше доста успехи на двойки, като вдигна 18 титли, в това число 2 трофея от Шлема в тандем с индиеца Леандер Паеш - \"Аустрелиън оупън\" 2012 г. и US Open 2013 г. 40-годишният чех спечели 2 пъти Купа \"Дейвис\" (2012 и 2013) и бронзов медал на смесени двойки от Олимпиадата в Рио 2016 г. След като прекрати състезателната си кариера, той влезе в щаба на Джокович по препоръка на Агаси. Това обаче не се оказа успешен период за сръбския тенисист и съвместната им работа продължи кратко. В Рим като треньор на Гришо остава и баща му Димитър Господинов.", "date": "2019.05.14", "title": "Гришо вече е 48-и в света"}
{"url": "https://duma.bg/poveriha-finala-na-refer-%E2%84%961-n191666", "text": "  За първи път в историята на турнира на финала ще спорят градски съперници, които не са от София. Като символичен домакин феновете на Ботев ще бъдат в секторите \"А\" и \"Б\", а тези на Локо Пд - във \"В\" и \"Г\". И двата опонента се оплакаха от рекордните цени на билетите. \"10 лева за страничен сектор е нормална цена, но 30 лева за централните трибуни са много. Цените обаче не могат да спрат истинските фенове на футбола\", обединиха се Велизар Цолакидис (НФК на Ботев Пд) и Боян Ванев (НФК на Локо). Двамата припомниха, че веднъж на шампионатен двубой между пловдивските грандове в София се събраха 4-5000 души, а в Бургас - около 3 пъти повече на мачове на пловдивските тимове в евротурнирите.  \"Още след победата над Септември с 4:0 в първия мач от чужбина имаше над 500 запитвания за билети за финала\", похвалиха се \"железничарите\". Те очакват подкрепа от тифози на Наполи, както и от фенове от Русия и Англия. От Ботев пък се похвалиха, че в продажба са останали по-малко от 2000 от отпуснатите им билети. Организацията предвижда \"канарчетата\" да потеглят по обед час по-рано към столицата и да бъдат охранявани от частна фирма, а \"смърфовете\" - от полицията.  Велизар Гърка предупреди властимащите въобще да не си помислят варианта Пловдив да остане без модерен стадион за сметка на някой от другите градове, спрягани за домакини на Евро 2028, Мондиал 2030 или Евро 2032. \"На мачовете на Ботев сме по 3000, защото това е капацитетът на базата ни. Нашият дом е на кота \"нула\". Ние сме бездомници. Ако финалът бе в Пловдив, нямаше да сме над 20 хиляди, а поне 2 пъти повече. Въпросът ми е кога спортът ще се превърне в национална политика? Всичко започва с изграждането на бази. Кое е по-добре - да се строят бази и да ползваме спорта като превенция, или да строим болници и морги?\", запита риторично Цолакидис.", "date": "2019.05.14", "title": "Повериха финала на Рефер №1 "}
{"url": "https://duma.bg/yunosha-na-slaviya-se-bori-s-levkemiyata-nuzhdae-se-ot-pomosht-n191565", "text": "Юношата на Славия Иван Пещенски се бори за живота си. Неговото семейство стартира дарителска кампания, за да спаси живота му. Бившият футболист повече от година се бори със страшната болест, но в родината ни лекарите вече са безпомощни. Специализиран екип в Израел се е наел да му помогне, но за лечението са нужни 250 000 долара. От тях 100 000 трябва да бъдат депозирани преди хоспитализиране. Ето и неговата история: \"Иван е на 35 г. Иван е съпруг, баща, син, брат, приятел, кинезитерапевт - истински човек, събрал в себе си всички тези роли. За съжаление, от преди точно една година той е и пациент. След няколко дни с треска, главоболие и изтощение е приет със съмнения за пневмония, а само ден след това чува страшната диагноза - левкемия, остра миелоидна левкемия (много висок риск). Следва тотален шок! Как така? Кога? Откъде? Защо? Сигурно има някаква грешка? Та това е Иван - здрав, енергичен, активен, планиращ, неуморен! А изведнъж до такава степен смазан, че не може да седи за повече от 5 минути на стол и не успява да извърви 100 метра без да си почине. За щастие, след отърсването от нелепата ситуация има план за действие - индукция (първа силна химиотерапия), последвана от консолидация (поддържащи химиотерапии) и трансплантация на стволови клетки от съвместим донор, които да доведат до трайна ремисия и до излекуване. Звучи... обнадеждаващо и постижимо и нито Иван, нито близките му се отчайват и предават. Той е решен да мине през тези битки и да излезе като победител в борбата на живот и смърт (буквално), защото има за кого и за какво да се бори!  Индукция, консолидация, трансплантация - не е чак толкова зле, май?! Е, само Иван знае как е минал през този ужас, как е оцелял и издържал всичко - брутални химиотерапии, вливани с часове, десетки антибиотици, хидратации и всякакви други хапчета и сиропи, ежедневно бодене, ровене в костите му, изтощителни трески, нулев имунитет със седмици, в които е невъзможно дори да се покаже навън, побъркваща изолация, пропуснати моменти, далеч от семейство и приятели, ежедневен ужас, случващ се на живо наоколо... Логично е след тези смазващи изпитания всичко да е както трябва, но знаете, много често нещата не се случват по план. В живота логика няма! И изобщо тук план няма - добре се чувстваш, така и изглеждаш, кръвните ти изследвания също са наред, отдъхнал си, успокоил си се за момент, без да подозираш, че в костния ти мозък вече има 50% ракови клетки, или 66% ракови клетки, или още по-страшно - 87% ракови клетки... Как изобщо си жив?! И така - след всяка малка победа следва безмилостен удар, от който нямаш време дори да се съвземеш, за да предприемеш действия и да спасиш живота си. За Иван и семейството му тези удари са вече няколко, като след последния рецидив на заболяването шансовете, които дават лекарите тук с настоящите възможности, са нищожни. След повече от година в ежедневна битка за Иван, за любимите му хора, за всички медицински специалисти, борещи се \"въпреки\" - въпреки тежките обстоятелства, въпреки лошия късмет, въпреки всеки малшанс, въпреки отвратителното развитие, въпреки безумната система, въпреки всичко и всички, надеждата се стопява, а шансовете се свеждат до минимум. Шанс обаче дава екип от лекари в Израел, готов да се заеме със случая и да предприеме мерки за излекуване и спасяване - индивидуализирана терапия, последвана от втора трансплантация на стволови клетки. Съществуваща възможност, невъзможна за младото семейство. Цената за живота и здравето е космическа - 250 000 щатски долара, като е нужен депозит от 100 000 долара, преди постъпването в лечебното заведение. Но пак продължаваме борбата за живот на Иван \"въпреки\", защото вярваме, че заедно можем да сбъднем и това, защото вярваме, че заедно човешката добрина и съпричастност могат да превърнат във възможно и невъзможното, защото се надяваме да подкрепите Иван и да се борите наравно с него - заедно за живота му. Защото трябва да има шанс за Иван да бъде жив и здрав - до дъщеря си, до съпругата си, сред приятелите си, с колегите си, в реалния свят - тук, сега и занапред. Моля, помогнете в борбата за един живот и нека го спасим и сбъднем заедно!\". Всеки, който има възможност и желание да помогне, може да го направи по следния начин: Иван е част от юношеската формация на Славия в периода между 1998 и 2000 година. От 2005-а пък играе за мъжкия отбор в родния си град Кнежа - ", "date": "2019.05.14", "title": "Юноша на Славия се бори с левкемията, нуждае се от помощ"}
