{"url": "https://duma.bg/merkel-raztrevozhena-ot-natiska-na-sasht-n185793", "text": "Германският канцлер Ангела Меркел е разтревожена от растящата агресия на САЩ срещу строителството на газопровода „Северен поток 2“, съобщи агенция \"Блумбърг. Тя се позовава на три различни източника, предава ТАСС. Според източниците в Берлин са обезпокоени какви ще бъдат бъдещите мерки на Вашингтон към газовия проект, след като Берлин успя да пресече опитите на Вашингтон да настрои против него съюзниците си в ЕС. Последните 10 дни US дипломати са се опитали да склонят високопоставени чиновници от Париж и Брюксел да втвърдят позициите си по отношение на проекта. На 13 февруари Съветът на ЕС и Европарламентът предварително одобриха разширяването на Газовата директива на ЕС, в която предлаганите поправки от US съюзниците бяха частично смекчени от контрапоправките на Германия и Франция.  На 18 февруари в хода на Мюнхенската конференция по сигурността вицепрезидентът на САЩ Майк Пенс директно призова ЕС да последва позицията на Вашингтон срещу газопровода. Преди това US посланикът Ричард Гренел в Германия предупреди писмено германските фирми за възможни санкции, ако участват в строителството на „Северен поток 2“. Междувременно в защита на \"Северен поток 2\" се изказа Райнер Зеле, ръководителят на австрийския концерн OMV, който участва в изпълнението на проекта \"Северен поток 2\". Стартирането на \"Северен поток 2\" ще сложи край на \"украинския монопол\" по въпросите на транзита на газ, заяви той в интервю за германското издание \"Франкфуртер алгемайне цайтунг.  След стартирането на газопровода източноевропейските страни ще загубят възможността да поставят прекалено високи цени за транзит, което е положително нещо от гледна точка на конкуренцията, поясни бизнесменът. Според него обаче Украйна не трябва да бъде пренебрегвана, тъй като ЕС се отказа от атомната енергия и въглищата, затова ще се нуждае от повече синьо гориво. Ето защо енергийните компании, включително OMV, ще се интересуват от използването на всички налични транзитни маршрути, добави той. Има ясен баланс между Европа и Москва по енергийния въпрос, твърди още Зеле: единият се нуждае от газ, а другият – от пари от продажбата му. Той също така припомни, че Русия за последните 50 години остава надежден доставчик на синьо гориво.", "date": "2019.02.20", "title": " Меркел разтревожена   от натиска на САЩ "}
{"url": "https://duma.bg/grupa-kuin-shte-raztarsi-oskar-ite-n185759", "text": "Музикантите от британската рок група \"Куин\" ще се изявят на предстоящата церемония за връчването на наградите \"Оскар\" на фона на касовия успех на филма \"Бохемска рапсодия\", предаде Ройтерс, позовавайки се на организаторите. От култовата формация обещават \"да разтърсят\" събитието. На сцената ще излязат оригиналните членове Брайън Мей и Роджър Тейлър, а като вокал ще се изяви бившата звезда от шоуто \"Американски идол\" Адам Ламбърт. Гостите на церемонията ще имат възможността да се насладят още на изпълнението на Лейди Гага и Брадли Купър, които ще представят номинираната песен \"Shallow\" от \"Роди се звезда\". А Бет Мидлър ще извиси глас с парчето \"The Place Where Lost Things Go\" от филма \"Мери Попинз се завръща\".", "date": "2019.02.20", "title": "Група \"Куин\" ще разтърси \"Оскар\"-ите"}
{"url": "https://duma.bg/donkov-i-karalambova-v-obicham-te-boydin-n185768", "text": "Освен режисьор и сценарист, Борислав Михайловски е и продуцент на филма \"Обичам те, Бойдин\", заедно с Александър Крумов - оператор, и Александър Методиев. На снимачната площадка са се включили актьори както от най-младите поколения, така и Меглена Караламбова и Иван Несторов.  \"Обичам те, Бойдин\" е филм за съдбовните избори и равносметката, пред които се изправя всеки човек. Деян Донков, в главната роля на рекламиста Бойдин, се включва в протестите, залели улиците на София през лятото на 2013 г. Възрастните му близки са отчуждени, дъщеря му губи доверие в него, а кариерата му се проваля. Сюжетът е фокусиран върху взаимоотношенията на Бойдин с околния свят и със самия него, както и с нелеката задача да пребори собствените си травми. \"Обичам да изследвам човешкото поведение в кризи. Всичките ми герои са в някакъв вид криза - някои с разбити нерви, някои страдат от безочлив цинизъм, други са на път да изоставят етичния си кодекс, но при всеки има воля за някаква промяна. Основната тема, която ме вълнуваше, бе преодоляването на зависимостта в името на бащиния и синовен дълг. Да съзреш втория шанс и да го използваш. Кое те мотивира да намериш достатъчно сила за това? Как различията между поколенията влияят върху взаимоотношенията в кризисна ситуация?\", споделя Борислав Михайловски.  Михайловски е продуцент, режисьор и сценарист, художник на кино- и рекламни продукции. Завършил е театрална режисура в НАТФИЗ. След няколко театрални проекта като режисьор, през 2000 г. започва работа в кинокомпания \"Б.У.Ф.О.\" като художник. През 2011 г., след повече от 40 филма като главен художник на продукция, Михайловски пренасочва кариерата си, като пише, режисира и продуцира късометражния си дебют \"Параноя\". През 2013-а започва работа по \"Обичам те, Бойдин\", а сред актьорите са Деян Донков, Венелина Гяурова, Златко Гулеков, Жанет Йовчева, Меглена Караламбова, Иван Несторов, Иван Савов, Зара Цветкова, Мадлен Йорданова. През 2017 г. Михайловски основава \"Меджик сторилайнс\" и продуцира пълнометражния си дебют. Копродуценти  са \"Кросроуд пикчърс\" и \"Радиовижън плюс\".", "date": "2019.02.20", "title": "Донков и Караламбова  в \"Обичам те, Бойдин\""}
{"url": "https://duma.bg/varnenka-izmisli-nastolna-igra-s-balgarski-folklorni-motivi-n185758", "text": "Млада варненка създаде настолна игра с български фолклорни мотиви. Освен че е забавна и има образователен характер, по интерактивен и развлекателен начин запознава с интересни факти за народното ни творчество. Идеята за игра с мотиви от родните митове и фолклорни традиции хрумва на 26-годишната Неделина Паянева покрай участие в конкурс за иновации. Тя смята, че по интересен начин може да се запали пламъкът на любопитството към родните традиции. Споделя, че създава проекта за настолна игра като ново и нестандартно решение на проблема с отдалечаване на българите от националните традиции и обичаи. Змей, кукер, самодива или блатник ще са ролите, които играчите (от 4 до 6 човека) имат шанса да заемат. Те няма да се състезават поотделно, а в името на обща кауза. За завършването на настолната игра, която още си няма име, и реализирането й на пазара като продукт на Неделина й е необходима поне още една година.", "date": "2019.02.20", "title": " Варненка измисли настолна игра  с български фолклорни мотиви"}
{"url": "https://duma.bg/obuvkibg---n185779", "text": "Реклама, която срещаме всекидневно в интернет - нищо особено. Но считам за свой граждански дълг да прибавя един съвет: ако обувките, които ви предлагат, са прекалено малки, не режете пръстите на краката си, а поискайте по-голям размер. А ако нямат такъв, сменете магазина или обущаря. Повод за тази обущарска справка е излъчването по Българската Свободна Телевизия на двусерийния филм \"Борис І\", на който случайно по стечение на обстоятелствата съм автор. И тъй като филмът вероятно не се побира в предварително определеното за филм време, ТV началниците, повярвали на собствения си призив \"Бъди свободен!\", са предпочели първия посочен по-горе способ - свободно рязане на пръстите. Или за яснота - изхвърляне на цели, и за съжаление основни за сюжета и идеята на филма, епизоди, действащи лица и теми. Така изчезнаха в небитието епизоди като разгонването на официално забраненото християнство, изповядвано в тайни пещерни \"цръкви\". Ножиците изрязаха и сложните военнополитически съображения на гениалния дипломат и стратег хан Борис да приеме от могъщата Византия православието. Липсват цели епизоди с бунта на дворяните, отказващи да приемат новата вяра. И кървавата разправа на новопокръстения княз с непокорните, и насилственото покръстване на езическото население, убийството на Борисовата сестра, и още, и още обезкостени сюжетни линии, при които от небитието за миг се появяват непознати и изхвърлени от сюжета фигури като военачалникът Етх,  обесеният гръцки писар, или един млад монах, за когото зрителят я разбира, я не, че става дума за втория Борисов син, бъдния велик владетел Симеон! В историята на българското национално кино, родено в социалистическа България, има немалко недолюбвани от властта или дори забранени творби, но те са съхранени в оригиналния си вид и такава срамна гавра с един филм е допусната само веднъж - и за съжаление пак по мой сценарий - когато тогавашният генерален директор на кинематографията лично и недопустимо е изрязвал от негатива онези басни от филма \"Езоп\", които могат да се отнесат като индиректен намек за инвазията на Варшавския договор в Чехословакия (въпреки, че сценарият е писан и приет за производство година преди тези събития!). По този повод искам да напомня, че например и испанската инквизиция е забранявала и изземвала творбите на Гоя, но не ги е унищожавала. Затова днес можем да ги видим в мадридския музей Прадо! Толкова за проблема допустимо ли е рязането на пръстите и не е ли по-добре да се смени размерът на обувките. Във всеки случай авторите на една творба не са разследващи органи, проучващи кой и кога е нарушил етичните и законови норми в защита на авторското право. И защо една филмова творба е осакатена - това е морално задължение на ръководствата от Националния филмов център до телевизията! Що се отнася въобще до филмовата политика на БСТВ, бих бил щастлив, ако ръководителите на този нов телевизионен канал са готови да чуят някои мнения - защото \"любими български филми\" не е политика, а сбор от случайни хрумки на провинциална кабеларка. Тогава може би ще се замислят защо в дните, определени от ООН за възпоминание на жертвите от Холокоста - годишнина от освобождаването на Освиенцим от Съветската армия, повече от 400 световни телевизии излъчваха филми за престъпленията на нацизма, докато БСТВ се спря на \"Дами канят\". Или когато десницата в Народното ни събрание умилително отбеляза  ПАМЕТТА за жертвите на комунизма, от десетките български филми - някои от които истински шедьоври, посветени на фашистките престъпления и Съпротивата и за съжаление непознати за по-младата публика, БСТВ излъчи... \"Адио, Рио\"! И тъй, време е да се потърсят нови решения на тема \"OBUVKI.BG\". Благодаря за вниманието! ", "date": "2019.02.20", "title": " \"OBUVKI.BG\"        "}
{"url": "https://duma.bg/pakistan-shte-otvarne-na-indiya-pri-ataka-n185787", "text": "Премиерът на Пакистан Имран Хан заяви, че правителството му няма нищо общо с извършения през миналата седмица самоубийствен атентат срещу индийски войници в част от Кашмир, контролирана от съседната държава, съобщават местни медии. Хан предложи подкрепа за провеждане на разследване и се закани да подведе под отговорност извършителите на нападението в съответствие с доказателствата. Но министър-председателят предупреждава, че Пакистан със \"сигурност ще отвърне\" в случай на атака и нарушаване на суверенитета на страната. Лесно е да се започне война, но е трудно да се прекрати. Спорът трябва да се разреши с диалог, подчерта министър-председателят и поясни, че индийците скоро ще гласуват на национални избори.", "date": "2019.02.20", "title": " Пакистан ще отвърне на Индия при атака"}
{"url": "https://duma.bg/lachezar-yakov-nay-vazhno-e-da-osigurim-rabota-na-horata-n185783", "text": "- С последното министерско постановление на нашата община бяха предоставени 1,5 млн. лв. за изпълнение на инфраструктурен проект - четири улици. Независимо от това, смятам, че сдружението на общините трябва да бъде надпартиен орган, да отстоява интересите на всички населени места и техните кметове, независимо от коя партия са те. - Визията на община Гулянци е свързана с визията за България. Убеден съм, че за да осигурим добър живот в малка община като нашата, най-важното е да осигурим работа на хората. Това всъщност се отнася и за политиката в национален аспект, насочена към дребния и средния бизнес. Несериозно е да очакваме в общината ни да дойде някакъв голям инвеститор, защото не можем да осигурим ресурс от хора, които да работят. Затова трябва да толерираме малкия и средния бизнес, което може да се случи, само ако е обвързано с политиката на държавата. Ако помогнем на малкия и на средния бизнес, ще намалим и безработицата, и битовата престъпност, и кражбите, от които страдат малките общини. В община Гулянци полагаме усилия в социалната сфера, за инфраструктурата - пътища, централни градски части на Гулянци и населените места. Инвестирали сме в читалищата, в спортни комплекси и пр. Но няма ли поминък, младият човек отива в големия град или в чужбина, а тук остават възрастните хора, за които общината трябва да се грижи. Работим по различни програми и правим каквото можем, но това не е решение, а временна заетост. Хората след това пак са без поминък. Затова е необходима национална политика, да се стимулира специализираното образование, т.е. специализираните училища, които позволяват на младите хора да придобият професии. Общообразователните училища не помагат много на децата, които искат и имат възможност да се реализират в дадено направление. Например един курс за земеделци, за трактористи или за оператори на селскостопански машини би помогнал на такова училище, първо, да запази децата и интереса им, и, второ, да им даде някаква насока на образованието. Такива специалисти са необходими например за нашия район. Земеделието е нашият основен поминък - основно зеленчукопроизводство и малко животновъдство. Но животновъдството е труден отрасъл, не е лесно да се работи в този сектор.  Готови сме да подкрепим всяко ново начинание, всяка инвестиция. Хората, които се опитват да инвестират в общината или да развиват бизнес, се ориентират към малки обекти. Повечето са търговци, евентуално зеленчукопроизводители, пчелари, на които съдействаме да вземат по определен начин земеделска земя или земя за отглеждане на пчелини и други съпътстващи дейности. - Работим по всички програми, по които имаме право да кандидатстваме като община. За всеки прием имаме поне по два проекта. Площадните пространства са ремонтирани, уличното осветление е подменено, имаме нови спортни комплекси с плувни басейни. Направихме немалко пътища по програмата за селските райони. Асфалтирана е цялата общинска пътна мрежа между населените места, която е ангажимент на общината. В момента стартира последният проект за последните три участъка. Спечелен е, има избран изпълнител, очакваме по-добро време, за да започнат строителните работи. Санирали сме по различни програми всички училища и детски градини на територията на общината, подменени са енергоизточниците, в голяма част от тези сгради отоплението е с пелети. Направихме общинската болница по българо-норвежки проект с термопомпа и със слънчеви отоплители, което спести поне по 30 000 лв. на година от разходите за отопление (досега те се отопляваха с нафта). Болницата е наш ангажимент, защото 100% е общинско дружество. Тази година направихме нова отоплителна инсталация на Медицинския център, който също е 100% общински. В момента очакваме стартиране на проект за външно саниране и за ремонт на инфраструктурата на гимназията в Гулянци. Там се обучават около 500 деца. В общината има още една гимназия - в с. Гиген, с около 200 ученици. Там завърши ремонтът по проект \"Красива България\". Участвали сме и по други програми, като сме ремонтирали сградата и вътре, за да отговаря на всички изисквания. Имаме още две училища до Vттт клас - в Брест и в Милковица, те са с по-малко ученици. И там сградите са ремонтирани, отоплителните инсталации работят. Участваме с проект по ПУДООС за закриване на регионалното сметище. Също по ПУДООС купихме контейнери сметосъбиране. Когато станах кмет за първи път, нямаше организирано сметосъбиране. Сега с наши машини и контейнери организираме сметосъбирането на територията на общината, за да не оскъпяваме данъците на хората. Това е общинска дейност. С наши машини поддържаме и уличното осветление. - Трудности имахме с инцидентно възникналите проблеми - свлачища, улици, които по-трудно финансираме, въпреки че и в момента изпълняваме третия етап на канала в Брест със средства от фонда за бедствия и аварии. Кандидатстваме с проекти за още три свлачища и очакваме резултати от междуведомствената комисия. Имаме една проблемна улица в с. Шияково, която също е включена. Още два проекта изпълняваме и очакваме одобрение на още два, защото стоим добре в класирането като показатели. По линия на трансграничното сътрудничество сме изпълнили два проекта с Румъния. По \"Красива България\" изпълнените проекти са два и сме кандидатствали с трети - саниране на Медицинския център и смяна на покривната конструкция. Очаквам да започне ремонтът на републикански път, който е проблемен за общината, но ние можем и сами да го направим. - Основните акценти са ремонтните дейности. Предстои да асфалтираме шест улици. Ще закупим още контейнери за оптимизиране на сметосъбирането и една метачна машина за почистване на уличната мрежа. Приключихме успешно финансовата 2018 г. в рамките на бюджета. Нямаме просрочени кредити, неплатени заплати или други задължения. - Безработица има. Хората трудно се оправят, защото за повечето от тях няма работа, особено за младите... Опитваме се да помогнем на възрастните. Работим по няколко проекта - за социален асистент, за домашни помощници, за безплатен обяд и др. Кандидатстваме по всички възможни програми. През миналата година кандидатствахме за създаване на Център за обществена подкрепа на деца по европейски проект. После кандидатствахме за национално финансиране, бяхме одобрени и сега центърът вече работи. Четирима специалисти се занимават с деца, нуждаещи се от подкрепа и помощ. Идеята ни е да развием още дейности - подкрепа на деца с говорни дефекти и други увреждания, които да допълнят дейността на центъра и да доосмислят създаването му. Работи домашният социален патронаж. Вече 4 години 150 човека се хранят безплатно всеки ден. Още 350 човека разчитат на социалния патронаж. Във всички училища има столово хранене, което е към нас, грижим се за детските градини и за клубовете на пенсионера. Финансираме ги, предоставяме им дърва за отопление. Цялата организация е в общината. Отделно работим по социални проекти за подпомагане на хората в нужда, както и по програмите за временна заетост. Всичко това не решава кардинално проблемите с безработицата, но все пак е помощ. - С усилията, които полагаме, както и с направеното досега, имаме очи да излезем на всякакви избори. Ако има предсрочни парламентарни избори, те ще бъдат тежки, защото има и непочтености, и купуване на гласове, и порочни практики, с които така и държавата не се пребори. От съществено значение ще бъде как ще се структурираме за тези предсрочни избори, каква ще е кампанията. Що се отнася до изборите за местна власт, ще се кандидатирам за четвърти мандат. Имам опита, имам и самочувствието, че съм изпълнил почти 90 на сто от поетите ангажименти към избирателите.", "date": "2019.02.20", "title": " Лъчезар Яков:  Най-важно е да осигурим работа на хората"}
{"url": "https://duma.bg/ochakvano-karaivanova-si-tragva-ot-kfn-n185802", "text": "Карина Караиванова подава оставката си като председател на Комисията за финансов надзор (КФН) пред парламента, съобщи тя на заключителната си пресконференция. Предсрочното оттегляне на Караиванова бе очаквано, тъй като от 1 март 2019 г. тя отива представител на България в Борда на директорите на Европейската банка за възстановяване и развитие (ЕБВР). \"Бях номинирана за позицията в ЕБВР и за мен това е добра възможност за кариерно развитие\", коментира Караиванова. Караиванова не смята, че има нещо, което да не е свършила за прекараните начело на КФН около 2 години и половина. Тя смята още, че оставя сектора в добро състояние, а нейният мандат е предпоставка за успех на следващия председател, стана ясно от изявлението й. Нейното оттегляне се случва насред поредица от кризи и нерешени проблеми в единия от поднадзорните сектори - застраховане, който от миналото лято е без ресорен заместник-председател след оставката на Ралица Агайн. Нещо повече - работата на регулатора ще е затруднена и тъй като с оставката й съставът на петчленната комисия текущо остава от трима души, докато депутатите не изберат наследник на Караиванова на поста. За най-вероятен се счита настоящият зам.-председател с ресор инвестиционен надзор Бойко Атанасов. \"Когато поемах длъжността като председател на КФН, обещах тя да придобие европейски облик. За изминалите 2 г. и половина усилен труд мога да кажа, че концепцията е изпълнена в цялост, като за първи път от създаването на надзора преди 15 г. се извършва реформа в него. Променихме начина по провеждане на регулаторна политика. Променихме начина на финансиране на комисията, така че да можем да наемаме и задържаме професионален екип, да имаме техническо обезпечение\", каза Караиванова. Сериозните дейности по отношение на реформирането на КФН са свършени, сега е важно да няма отстъпление от приетата реформа и да продължи да се работи, смята тя. На въпроси от журналисти тя отговори, че е имало проверки в няколко застрахователни дружества, като вече се прилагат необходимите мерки. Караиванова заяви още, че подкрепя стратегията за събуждане на спящите акции от масовата приватизация, като стратегията има нужда от доизчистване, но е доста положителна. По отношение на системата бонус-малус тя е категорична, че трябва да бъде въведена в България. В момента се работи по най-сериозните бележки по концепцията и новият вариант ще бъде предложен за обсъждане преди свързване на системите между МВР и гражданска отговорност.", "date": "2019.02.20", "title": "Очаквано Караиванова си тръгва от КФН"}
{"url": "https://duma.bg/maduro-tramp-zvuchi-kato-natsist-n185788", "text": "Президентът на Венецуела Николас Мадуро отхвърля призива на американския президент Доналд Тръмп за нова епоха във Венецуела и сравни тона на речта му в Маями с този на нацистите. Тръмп заяви по-рано по време на реч пред свои привърженици в Маями, сред които преобладаваха венецуелски имигранти, че САЩ стоят зад лидера на опозицията и председател на парламента Хуан Гуайдо и осъди Мадуро за социалистическата политика на неговото правителство. Тръмп призова военните във Венецуела да подкрепят Гуайдо и предупреди с тежки последици при подкрепа за Мадуро. Мадуро отговори на Тръмп в коментари, излъчени по венецуелската държавна телевизия. Той обвини американския президент, че говори в \"почти нацистки стил\" и го разкритикува остро, че смята, че може да издава заповеди на военните във Венецуела. \"Кой е командирът на въоръжените сили, Доналд Тръмп от Маями?\", запита той и добави: \"Те смятат, че са собствениците на страната.\" Мадуро съобщи също така, че Русия ще достави 300 тона хуманитарна помощ на Каракас в сряда. \"Ние получаваме хуманитарна подкрепа всеки ден. В сряда 300 тона руска хуманитарна помощ ще бъде законно доставена на международното летище в Каракас\", уточни той.  Междувременно и правителството на Япония изрази подкрепата си за Хуан Гуайдо и го призна за временен президент на Венецуела. Това обяви японският външен министър Таро Коно.", "date": "2019.02.20", "title": " Мадуро: Тръмп звучи като нацист"}
{"url": "https://duma.bg/rusiya-predupredi-che-daesh-nabira-novi-boytsi-n185789", "text": "Терористичната група ДАЕШ (Ислямска държава) се превърна в \"подземна\" терористична мрежа и засилва дейностите по набиране на хора в страни, в които се връщат бойци, съобщава зам.-министърът на външните работи на Русия Михаил Богданов, цитиран от ТАСС. \"Ситуацията се усложнява от превръщането на ДАЕШ след загубата на територия в \"подземна\" терористична мрежа, съсредоточаването й върху разгръщането на дейности за саботаж и набиране, включително в страните, в които се връщат бойците\", обяснява той. \"Рискът от преливане на тероризъм от Близкия изток в постсъветското пространство през територията на Афганистан нараства\", коментира Богданов. \"Методите на геополитическото инженерство, опитите за налагане на народите от Близкия изток и Северна Африка, включително със сила, чужди за тях модели на развитие и ценности, доведоха до отслабването или разпадането на държавите и в редица страни безпрецедентен прилив на международен тероризъм, мащабна миграционна криза, нарушение на баланса, който се поддържа от векове\", заяви в същото време външният министър Сергей Лавров пред участниците в конференция за Близкия изток и добави, че ситуацията се усложнява от факта, че палестино-израелският конфликт не е преодолян. Според руския външен министър Русия последователно подкрепя преодоляването на проблемите в региона чрез политически и дипломатически средства при стриктно спазване на международното право.", "date": "2019.02.20", "title": " Русия предупреди, че ДАЕШ набира нови бойци"}
{"url": "https://duma.bg/shestnadeset-shtata-sadyat-tramp-n185792", "text": "Шестнадесет американски щата подадоха иск, с който оспорват въведеното от президента Доналд Тръмп национално извънредно положение, предаде Си Ен Ен. Искът беше внесен в Окръжния съд на Северния окръг в щата Калифорния от юридически екип, начело с главния прокурор на Калифорния Ксавие Бесера. Според представители на 16-те щата държавният глава няма пълномощията да пренасочва средства от бюджета, заобикаляйки Конгреса. \"Президентът Тръмп се отнася към върховенството на закона с пълно презрение\", отбеляза Бесера. \"Ние ще се опитаме да спрем опита на президента да наруши конституцията, разделението на властите, да открадне пари от американците и от щатите\", коментира прокурорът. Към иска на щата Калифорния се присъединиха и щатите Колорадо, Кънектикът, Делауер, Хавай, Илинойс, Мейн, Мериленд, Мичиган, Минесота, Невада, Ню Джърси, Ню Мексико, Ню Йорк, Орегон и Вирджиния. В иска се подчертава, че в отделните щати може да пострада федералното финансиране на редица програми. Със сигурност ще пострада подкрепата за правоохранителните органи и борбата с наркотиците, пише в. \"Ню Йорк таймс\". Решението на президента може да нанесе вреда и на околната среда в Тексас, се казва в иска, подаден по-рано от организацията \"Паблик ситизен\", обединяваща няколко земеделци в щата. Освен това в съдебния процес участват Центърът за биологично разнообразие, защитниците на дивата природа и Фондът за правова защита на животните. В Белия дом се въздържат от коментари. От своя страна Камарата на представителите на американския Конгрес обяви, че ще разследва дали въведеното от президента извънредно положение е законно. Президентът на САЩ обяви национално извънредно положение, за да заобиколи Конгреса и да си набави средства за построяване на обещаната от него стена по границата с Мексико с цел спиране на нелегалната имиграция. По-рано законодателният орган прие компромисен бюджет, за да избегне ново блокиране на федералната администрация. Конгресът отпусна близо 1,4 млрд. долара за погранична стена, а извънредното положение ще позволи на Тръмп да си набави още 6,7 милиарда.", "date": "2019.02.20", "title": "Шестнадесет щата съдят Тръмп"}
{"url": "https://duma.bg/durmitor-pozor-li-e-ili-slava-n185776", "text": "Малцина българи днес знаят какво се крие зад географското име Дурмитор. И с какво то е свързано с българската история? Незнанието е резултат от осакатеното образование по география. Ограничени знания дават Уикипедия и туристически справочници за Черна гора. А за Дурмитор е редно да си спомним, понеже има вече доста опити в България за неофашистки прояви, прославяне на фашиста ген. Луков, паметни плочи на отявлени фашистки главорези, смяна на имена на улици... Дурмитор е значима планина от Динарската система, брънка от огромната плетеница от планини, каньони, карстови терени, пещери, ледникови езера, сипеи, дълбоко всечени и буйни бързи реки и т.н. Най-висок връх е Боботов кук (2523 м). Сега Дурмитор е огромен национален парк в Черна гора, привличащ милиони посетители.  И ето този изключително красив, но безкрайно труден за преминаване район, е свързан с едно непознато за няколко поколения българи събитие по време на Втората световна война. Тогава бивша Югославия е окупирана и разделена на части, управлявани от Германия, Италия, България, Унгария и марионетъчната фашистка Хърватия (северната част на днешна Хърватия и части от Босна и Херцеговина). Българско управление е въведено във Вардарска Македония, Поморавието и Западните покрайнини. През 1942 г. се създава български окупационен корпус с над 33 000 числен състав, който замества изпратените на Източния фронт немски войски и служи за \"омиротворяване\" на Сърбия, управлявана от правителство на ген. Нешич. Полето на действие на корпуса е почти цяла днешна балканска територия на Сърбия, без района на Белград. Българските войски провеждат самостоятелни операции или участват заедно с немски, италиански и хърватски войски в крупни акции срещу югославските партизани. От акциите по-известни са две. Първата са сраженията през 1942 г. в планината Капаоник (Стара Сърбия). По време на акцията за \"прочистване\" на тази планината от югославски партизани, една група от тях са обкръжени в гориста местност. Ротният командир дава заповед за атака на нож. Пленени са 8 души - един английски офицер, двама австралийски войници и петима сръбски \"бандити\" (т.е. партизани), а около 10 други са избягали от обкръжението. Отличили се трима войници от 36 пехотен козлодуйски полк, от селата Сомовит, Брегаре и Ракита. Те са наградени с германски железен кръст за храброст \"при борбата с бандите в окупираното пространство\".  Втората акция е през 1943 г. Германските фашисти си поставят за цел унищожаването на главните сили на югославските партизани, разположени в историко-географската област Санджак, северните части на Черна гора и югоизточните райони на Босна. Тя е известна като немската операция \"Шварц\" или петото настъпление срещу югославските партизани. Главните сражения са в долината на р. Сутиеска и поради това често е наричана Битката при Сутиеска. Тази акция е проведена между 15 май и 15 юни 1943 г. По данни на югославски и други изследователи в нея участват 4 немски дивизии (67 000 души), 3 италиански дивизии (43 000 души), хърватски военни, пехотен български полк (2000 души), и още 7-8 артилерийски полка, един немски танков батальон и 160 самолета, с обща численост от над 115 000 военни. Срещу тях се противопоставят около 18 000 партизани. В резултат от операцията загиват 7543 партизани и 1200 цивилни граждани. Няма данни за убитите, изчезнали и ранени български войници.   Българският 61 пехотен полк е придаден към една от немските дивизии и е под командването на ген. фон Лудвигер. В състав е от 2 дружини,  които от Западна Сърбия се придвижват до Дурмитор в две колони. Походът започва на 19 май 1943 г. в условията на проливни, почти непрестанни дъждове, а във високите планински части и от сняг. Придвижват се през областта Санджак, преминават през буйната р. Лим. Изминават пешком около 300 км през труден планински район с ридове с надморска височина около 1500 м. На 27 май заемат заповяданите им позиции в източните склонове на Дурмитор, в съседство с германските бойни части. Тук е първото бойно кръщене на този български полк. На 2 юни българските войници достигат до р. Тара. На 8 юни те се включват в настъплението. В битката при Сутиеска (операция \"Шварц\") участва (по югославски данни) и още един - 64 български пехотен полк. При сраженията един български отряд участва в превземането на главната квартира на югославските партизани, намираща се до малко красиво езеро близо до градчето Жабляк. В сраженията съюзените немски, италиански и български войски, постепенно се изкачват от подножията към високите части на планината Дурмитор. След изтласкването на югославските партизани е решено сборна група, командвана от немския генерал Щетнер да изкачи най-високия връх на планината. Тази група е от 8 германци, 8 италианци и 8 българи. Всяка група носи своето национално знаме. На самия връх стигат по двама войници, поставят националните знамена и се снимат. Тези снимки се появяват не само в българските вестници, а и по издания в други страни. В нашите вестници има възторжени публикации.  Това изкачване е използвано като масова фашистка пропаганда не само в България. Участието на български войски под немско командване, в чужди земи, към които България никога не е имала каквито и да били народностни и държавни претенции, разкрива позорната истина, че българските фашистки управници са използвали българската армия в пряка услуга на германските фашисти, против българските национални интереси.  По този повод в 25 Обикновено народно събрание (ОНС), на 26 януари 1944 г. проф. Петко Стайнов ясно заявява, че \"ние никога не сме имали претенции към тези земи, ...това са земи, които са ни чужди във всяко отношение. Щом ние не сме във война с Югославия (България не е обявявала война на Югославия - б.м.), щом редовни представители на тази държава не са се отнесли до нас, то не можем да твърдим, че населението на Западна Сърбия, в Стара Сърбия, в санджака Нови пазар ни е повикало да го пазим...Както е известно нашето правителство биде - да не кажем заставено - биде му изискано и то се съгласи постепенно-постепенно, на два-три пъти постепенно да разширява тази окупационна зона в Сърбия. Така, през пролетта нашите войски, по искане на германците стигнаха до Черна гора: а някои наивни дописки...просто изложиха престижа на българската войска, като ликуваха..., че ние сме достигнали до Дормитор, ...че българското знаме било забито в сърцето на Черна гора.\" (Ст. дневник на 25 ОНС, 33 заседание, с. 473).  Подобна позиция в същото заседание заема и старият политик-демократ Никола Мушанов. Но и Мушанов, и Стайков пропускат да отбележат, че нашите войски там служат в ролята на чуждестранен жандарм. И съвсем не е случайно, че Хитлер награждава командващия първи български окупационен корпус ген. Асен Николов с железен кръст I степен за \"омиротворяването\" на значителни части от Сърбия и големи успехи в борбата с партизаните и, както пише в едни от тогавашните вестници, \"за участието на българските войски в обкръжаване на комунистическите банди в Черна гора и поставяне на българското знаме на Дурмитор\" (Устрем, бр. 6, 1943 г.). Ген. Николов през март 1945 г. е осъден на смърт от Народния съд. Сражаването на българска войска под германско фашистко командване, на територията на страна, с която има договор (1937 г., българо-югославски пакт за приятелство и вечен мир), на която не е обявена война, си е позор за българските политици и българското военно командване.  Когато се осветлява дадено събитие трябва да се показва и доброто, и лошото от съвременна гледна точка, но винаги да се търси кое е водещото и определящото, в какви условия е станало. А това винаги се прави от историците субективно, макар и в различна степен. ", "date": "2019.02.20", "title": " Дурмитор - позор ли е или слава?"}
{"url": "https://duma.bg/dim-istorii-za-tyutyuna-n185777", "text": "Една изложба, която през историята на тютюна разказва за България - това е записано в анотацията на експозицията, разположена в четири зали на два етажа в 5-етажната сграда на бившия тютюнев склад на ул. \"Екзарх Йосиф\" 16 в Пловдив. Тя обхваща последните близо 150 години, тръгвайки от никотиновите следи в Османската империя през Първото пловдивско изложение, модернизацията на обществото, войните и следващите ги бежанци, работническите бунтове, диктатурите на ХХ век, външната политика на България, икономически възходи и крахове. Пловдив е в челото на това производство - и в началото с частните предприемачи, и в системата на \"Булгартабак\". И днес все още може да се видят цели квартали с тютюневи складове, строени така, че продължават да представляват интерес с местонахождението и здравия си градеж. Респектират с обемите си, някои и с украсата си.  Проблемът за новия живот на старите сгради е не само български, той е европейски. И затова едно от основните предложения в апликационната книга на Пловдив 2019 е \"Тютюневият град\" в клъстера \"Градски мечти\". Така преди повече от 10 години, търсейки запомнящ се образ на тази част на града (всъщност, целият Пловдив е бил години наред тютюнев град), намерих това име и то се възприе бързо. Бях повлияна и от \"Тютюневият човек\" на Богомил Райнов. В апликационната книга, с която Пловдив спечели състезанието за титлата \"Европейска столица на културата 2019\", може да се прочете: \"Първите планирани събития ще се проведат през юли 2014 г., когато българската писателка и изкуствовед Пенка Калинкова ще представи документалния си филм \"Тютюневият град\" и ще води обиколка из района. Ще създадем изложба с архивни снимки, отпечатани в голям формат, по фасадите на сградите така, че да запознаем минувачите с тяхното минало. Планираме да организираме и периодични дискусии за бъдещето на тези сгради. Втората стъпка ще бъде стартирането на кампания, която да набира средства за закупуването на поне една от сградите и трансформирането й в център за изкуство и култура...\"  Първата стъпка бе осъществена непосредствено след спечелването на титлата през 2014 г., втората не последва в този си вид - защото междувременно, докато кметът се канеше да се срещне със собственици на складове, един от тях, известен като \"Ориенттабако\", бе разрушен от новите собственици, а четири други запалени полуизгоряха, останаха само фасадите. Едва ли е случайно, че пострадаха  складовете с най-красиви фасади, с богата орнаментика - двата подарени от собственика им Димитър Кудоглу на българската общественост за издръжка на създадения от него Дом на благотворителността и народното здраве. Изложбата \"Изчезващият Тютюнев град\" бе първият етап от мащабния проект \"Тютюневият град\". Ето какво написа още през 2014 г. Стефка Цанева, тогава експерт \"Програми и проекти\" във фондация \"Пловдив 2019\": \"Отправна точка на целия проект \"Тютюневият град\" е дългогодишната работа на Пенка Калинкова. Тя изследва историята на сградите и тяхната архитектура, проследява пътя на тютюнотърговците и техните родословни линии. Работата й е интердисциплинарен проект на границата между документалистика и изкуство. Проучването й, чийто израз е и тази изложба, включва десетки фотографии и архивни материали. Подредени в пространството, те разказват историите на Тютюневия град, на бележити личности - собственици, тютюнотърговци, архитекти, общественици. В серията фотографии успешно се съпоставя историята с настоящето, за да се зададат важни въпроси за бъдещето на тези сгради. Изследването на Пенка Калинкова е документирано във филма й \"Истории от Тютюневия град\" (продукция БНТ-Пловдив), който бе прожектиран в контекста на изложбата. Тя включва още творби на ученици от Националната художествена гимназия \"Цанко Лавренов\" и Националната гимназия за екранни и сценични изкуства, както и на студенти от АМТИИ. Голямата изложба \"ДИМ. Истории за тютюна\" е ситуирана в същия склад, но мащабът е друг. В първата зала е представено Началото - \"От търговските кервани и султанските укази през възрожденските промени и революционните кроежи за Освобождение и Съединение се проследява пътят на тютюна към първите индустриални години на България\". Върху винилени драперии и между тях се смесват екзотиката на Ориента със своеобразието на Пловдив от годините на Първото българско изложение с красивите дървени павилиони по проект на големи чужди и български архитекти. Отбелязана е появата на първопроходец в цигареното производство като Мъгърдич Томасян.  Селото и градът са акцентите във втора зала. Тютюнът е поминък за много българи, особено в Югоизточна и Югозападна България. Специален кът  представя Тютюнева кооперация \"Асенова крепост\". Изложбата е подготвена в сътрудничество с държавните архиви в София, Пловдив, Кърджали, с множество музеи в страната, с къща-музей \"Димитър Димов\" в София, с градските художествени галерии в Пловдив и Варна, със сайта \"Изгубената България\", Гражданска група \"Станимашка фотографчийница\" и др. Сценографията на изложбата включва възстановката на кафене, добро решение е \"пътят на налъмите\". Модернизацията засяга облика на градовете. Красивите сгради - складове и домове на тютюнотърговци, придавали европейски вид на Пловдив, са построени с парите от тютюна. Акцент в изложбата \"ДИМ\" е поставен и върху благотворителността на някои от големите тютюнотърговци - Димитър Петров Кудоглу и Анастас Куцоглу. Зала 3 е т.нар. политическа зала, защото е фокусирана върху \"Тютюнът и събитията през ХХ век\". Тя е и най-предизвикващата желание за дискусии, тъй като засяга проблемни територии като Режиите, Македонското движение, Войните, Бежанците, Бурните 20 (години), Стачките, \"Булгартабак\".  А държавната структура \"Булгартабак\" е най-безспорното нещо със своите нетърпящи разночетене резултати през 80-те години на миналия век. Многобройните стачки на Тютюноработническия съюз със седалище в Пловдив през първата половина на ХХ век, в изложбата наречен \"комунистическият синдикат\", са представени редом със стачка на тютюноработници от 1953 г. Бунтуват се тютюноработнички, освободени през летните месеци.  \"Димът е основен персонаж в окопите по време на войните\" е добре казано. И може би защото експозицията е в Пловдив, а тук се роди и играе спектакълът \"Дебелянов и ангелите\", ми се прииска да се мерне някъде между окопите поетът, за когото знаем, че е бил и заклет пушач. В тази зала се върти на видео архивен филм, без да е упоменато откъде е откъсът и кого изобразява. Всъщност, той е една находка, любезно предоставена ми преди години от бившата директорка на ДА-Пловдив Недялка Петрова - кръгла кутия с филмова лента. Навремето прекъснахме снимките на филма \"Истории от Тютюневия град\", за да намерим стара техника и да видим какво има на лентата, дълго време издирвах информация за архивните неми кадри и стигнах след проучване до извода, че това е филм, заснет през 1922 г. от немски екип, по поръчка на Васил Куцоглу. За обикновения посетител на изложбата той е пропуснато събитие - няма нито ред. Четвъртата зала е озаглавена \"Изкуство и култура в тютюнев дим\", показани са снимки от култовата кръчма \"Пловдив\" със стенописите на знаменити пловдивски художници, картини на Христо Стефанов и на Ваня Дечева, откъс от филма \"Тютюн\"... Специален акцент върху \"пловдивската бохема\" с текст на покойния писател Георги Райчевски, изписан първоначално като Христо Райчевски. Такива волни/неволни грешки, както и с името на арх. Тарпанов, записан невярно като Търпоманов от преписвачи, се срещат. На места липсва и позоваване на източника. Но важното е все пак, че се обръща внимание на голям период от българската история, свързан с производството на тютюн и тютюневи изделия. Пропуснати са от моя гледна точка събития и личности, които биха направили историята по-жива, по-лична, каквато е например частната колекция от цигарени кутии на 600 различни марки на силистренеца Димитър Георгиев. Куратор е Весела Ножарова, историческо проучване и текстове - доц. д-р Михаил Груев, гл. ас. д-р Борис Стоянов, д-р Станислава Груева. В изложбата е вложен и сериозен финансов ресурс. Тя може да бъде видяна до края на март, след това според мен части от нея може да бъдат дарени на Историческия музей за оформянето на специална сбирка. Въпросът за новия живот на старите складове продължава да стои.", "date": "2019.02.20", "title": "ДИМ-истории за тютюна"}
{"url": "https://duma.bg/mpts-poiska-avtokefalnost-n185790", "text": "Искането на Македонската православна църква за признаване на автокефалност е влязло в процедура, а Вселенският патриарх каза, че ще се застъпи за него. Всички са съгласни, че аргументите на МПЦ-ОА за получаване на автокефалност, разбира се, са по-големи от тези на украинската църква. Митрополит Петър се надява, че до края на тази година, след украинската църква, МПЦ ще бъде следващата, получила томос за автокефалност от Константинопол. \"МПЦ изпълнява, не отсега, а отдавна, всички условия за това. Сега може би само ще трябва да изчакаме да дойде денят да се изпълни тази наша надежда и това обещание, което ни беше дадено много отдавна - че ще дойде денят нашата църква да бъде призната за автокефална”, каза неотдавна митрополит Петър.", "date": "2019.02.20", "title": " МПЦ поиска автокефалност"}
{"url": "https://duma.bg/es-shte-pozvolim-otlagane-na-brekzit-n185791", "text": "Европейският съюз даде един от най-силните си сигнали до момента, че ще позволи на Великобритания да отложи излизането си от общността, информира ДПА. Председателят на Европейската комисия Жан-Клод Юнкер заяви, че ако британското правителство поиска отсрочка, най-вероятно Брюксел ще я одобри. \"Всяко решение за искане на повече време зависи от Великобритания. Ако това искане бъде отправено, никой в Европа няма да се противопостави\", увери той. Ако попитате за какъв период може да бъде отложен \"Брекзит\", на този етап нямам идея, отбеляза Юнкер в интервю за германския вестник \"Щутгартер цайтунг\". Великобритания най-вероятно ще отложи \"Брекзит\" и няма да напусне ЕС през март. Това мнение споделя бившият председател на Европейската комисия Жозе Мануел Барозу, цитиран от Ройтерс. \"Дори и сега да има положително споразумение, от практична гледна точка очевидно е, че не всичко е готово. Мисля, че правилното нещо е да има някакво удължаване, и аз вярвам, че ако Великобритания поиска удължаване на член 50, страните членки на ЕС естествено ще приемат\", смята Барозу.", "date": "2019.02.20", "title": "ЕС: Ще позволим отлагане на \"Брекзит\""}
{"url": "https://duma.bg/pokana-za-sreshta-s-gotse-delchev-n185778", "text": "В комисията, измислена от Борисов да решава споровете ни с Македония за заграбването от нейна страна на българската история, вчера предложили да честваме и Гоце Делчев съвместно със Скопие. Вярно, богати сме на история, но защо я даряваме тъй лесно другиму? По-точно, защо позволяваме на властниците ни да я даряват, водени от раболепие пред силните в случайната геополитическа конюнктура в момента?   Само след ден - на 21 февруари (четвъртък), предстои да отправим поглед към живота и делото именно на Гоце Делчев - големия български революционер, идеолог на ВМРО, борец за освобождаването на останалите под турско робство български земи в Македонско, загинал през 1903 г. за идеала си да ги върне на майка България. В Столичната библиотека на пл. \"Славейков\" от 17 ч. ще бъде представена нова книга за Гоце Делчев, събрала най-интересните страници, написани за него от Пейо Яворов, Димо Хаджидимов, Михаил Цаков, Любомир Левчев, Мерсия Макдермот, Ефрем Каранфилов, Тончо Жечев. Издаването на тази книга е отколешна идея на кмета на гр. Гоце Делчев Владимир Москов, който е и зам.-председател на БСП. Премиерата на книгата се състоя по време на празниците на града през октомври м.г. За Гоце Делчев като революционер и човек през погледа на тези автори, а и на днешните българи, ще стане дума на срещата в четвъртък, в която ще участват и съставителите на своеобразния сборник - Любен Генов и Владислав Симеонов. Идеята на кмета е, че на Гоце Делчев не се отдава вниманието, което той заслужава като един от националните ни герои, сподели Даниела Крантева, пресаташе на община Гоце Делчев. За него се говори по време на годишнини, и то предимно в нашия край, а би трябвало всички българи да имат памет и да знаят повече за такъв наш сънародник като Гоце Делчев, пожертвал себе си за България, той да се изучава в училище, делото му да намери място в учебниците, добавя тя. Домакините канят на срещата всички сърцати столичани, които искат да се докоснат до едни наистина героични страници от историята ни.              ", "date": "2019.02.20", "title": "Покана за среща с Гоце Делчев"}
{"url": "https://duma.bg/datata-n185775", "text": "СВЕТОВЕН ДЕН НА СОЦИАЛНАТА СПРАВЕДЛИВОСТ. Отбелязва се от 2009 г. с резолюция на Общото събрание на ООН от 26 ноември 2007 г. На този ден международната общност насочва своето внимание към начините за превръщането на социалната справедливост в непреходна ценност. 1925 - РАЖДА СЕ РОБЪРТ ОЛТМАН, АМЕРИКАНСКИ РЕЖИСЬОР (УМИРА 2006). Известен с натуралистичните си, но стилизирани филми. През 2006 г. получава \"Оскар\" за цялостно творчество. Филмите му \"Военнополева болница\" и \"Нашвил\" са в списъка на Националния съвет за опазване на филмовото наследство на САЩ. 1927 - В БЪЛГАРИЯ Е УЧРЕДЕНА РАБОТНИЧЕСКА ПАРТИЯ (РП). Легалната форма на БКП с печатен орган \"Работническо дело\" (започва да излиза на 5 март 1927 г.). През 1929 г. РП оглавява серия големи стачки. На изборите през 1931 г. печели 170 000 гласа и получава 31 депутатски мандата. На общинските избори през 1932 г. печели мнозинството гласове в общинския съвет в София, но правителството на Народния блок отказва да даде властта на избрания съвет и организира нови избори, които печели с машинации. 1932 - РАЖДА СЕ НИКОЛАЙ КОЛЕВ-МИЧМАНА, СПОРТЕН КОМЕНТАТОР (УМИРА 2004 Г.). Работи дълги години в БНТ и закратко - в телевизия \"Диема\". Негова е фразата \"Господ е българин!\", изречена след гола на Емил Костадинов срещу Франция, с който националният отбор на България се класира на световното първенство по футбол през 1994 г. в САЩ. Свидетел на 9 олимпийски, 8 световни и 7 европейски първенства по футбол. 1940 - ЗА ПЪРВИ ПЪТ НА ЕКРАН СЕ ПОЯВЯВАТ ТОМ И ДЖЕРИ. Анимационните герои са създадени от аниматорите Уилям Хана и Джоузеф Барбера. Томас е бяло-сива котка, която постоянно преследва Джери и поставя капани, повечето от които нараняват него, а не малката мишка. В първия епизод на сериите Том e известен като Джаспър. Той се променя драстично през годините. Първите епизоди на Хана и Барбера печелят седем \"Оскар\"-а. 1967 - РАЖДА СЕ КЪРТ КОБЕЙН, АМЕРИКАНСКИ МУЗИКАНТ (УМИРА 1994 Г.). Вокалистът на гръндж групата \"Нирвана\" (1967-1994) e един от най-обичаните американски рокмузиканти. Бързо се превръща в знаменитост, обявяват го за откритието на 90-те, а благодарение на \"Нирвана\" гръндж музиката стъпва на световната сцена. 1973 - УМИРА ДИМИТЪР ПЕШЕВ, ЮРИСТ И ПОЛИТИК (Р. 1894 Г.). Министър на правосъдието, подпредседател на 24-ото и 25-ото НС. На 17 март 1943 г. изпраща протестно изложение до министър-председателя Богдан Филов, подкрепено от 43-ма народни представители, против депортирането на българските евреи, заради което на 26 март 1943 г. е бламиран от поста си. Носител на орден \"Стара планина\" I степен (посмъртно). Почетен гражданин на Израел и на Кюстендил.", "date": "2019.02.20", "title": "Датата"}
{"url": "https://duma.bg/honda-zakriva-zavod-vav-velikobritaniya-s-3500-sluzhiteli-n185794", "text": "Японската компания \"Хонда\" (Honda) е потвърдила, че закрива завода си за производство на автомобили в британския град Суиндън. Той ще работи до края на 2021 г., след което около 3500 души от района ще изгубят работата си. Компанията е произвела през миналата година над 160 000 автомобила в предприятието в Южна Англия. Тук основно се сглобяват моделите Civic и CR-V. Това прави малко над 10% от цялото британско производство на коли от около 1.52 млн. броя. Намаляването на производството в Суиндън за миналата година е с 2.1% спрямо 2017 г. и \"Хонда\" вече бе обявила намерение допълнително да свие дейността си там.  Старшият вицепрезидент за Европа Иън Хауълс обяснява пред Би Би Си, че решението не произтича от напускането на ЕС от страна на Великобритания. Трябва да реагираме на глобални промени и да инвестираме на други места като Китай, САЩ и Япония, не в Обединеното кралство, допълни той. \"Хонда\" обяви, че европейската й централа остава във Великобритания и след \"Брекзит\". През януари компанията съобщи, че спира дейността си в страната за 6 дни през април, за да се справи с очаквани проблеми по границата, след като на 29 март Великобритания напусне ЕС. Плановете за справяне с \"Брекзит\" предвиждат също преди тази дата да бъде изтеглена част от производството, за да бъдат изнесени колите, преди да е влязъл в сила новият граничен и митнически режим. \"Хонда\" струпва и резервни части, компоненти и материали за случай, че има проблем с внасянето им в страната.", "date": "2019.02.20", "title": "\"Хонда\" закрива завод във Великобритания с 3500 служители"}
{"url": "https://duma.bg/ek-predupredi-biznesa-da-se-gotvi-za-razhodi-pri-brekzit-bez-sdelka-n185795", "text": "Европейската комисия започна интензивна кампания за разясняване на митническите правила и изискванията за косвено данъчно облагане (например ДДС), които ще се прилагат, в случай че на 30 март Великобритания прекрати членството си в ЕС без споразумение, предаде пресслужбата на институцията. От ЕК заявяват, че компаниите, които имат отношения с Великобритания, трябва да се подготвят за митнически формалности и мита и да вземат предвид необходимостта от лицензи за внос и износ, както и по-рестриктивните разпоредби за ДДС, които ще се наложат, ако правилата на Световната търговска организация влязат в сила. Осведомителната кампания е част от подготовката на комисията за \"Брекзит\" без сделка и се провежда на фона на призивите на Европейския съвет от декември за активизиране на работата по подготовката за оттегляне на Обединеното кралство от ЕС при всички възможни сценарии. Кампанията ще информира предприятията, които възнамеряват да търгуват с Обединеното кралство и след 30 март, за необходимите стъпки, осигуряващи възможно най-безпроблемен преход към новите условия.", "date": "2019.02.20", "title": "ЕК предупреди бизнеса да се готви за разходи при \"Брекзит\" без сделка"}
{"url": "https://duma.bg/vlastta-ostavi-zakona-posichasht-svobodata-na-slovoto-n185837", "text": "Парламентът отхвърли ветото на президента върху Закона за личните данни. 127 депутати подкрепиха закона. БСП не участваха в дебата и не присъстваха в пленарна зала. Румен Радев атакува разпоредбите, които предизвикаха опасения, че журналисти могат да бъдат подлагани на натиск, ако не докажат, че са използвали неправомерно личните данни в свои разследвания. Мнозинството в парламента обаче не откри такъв проблем, а представител на Комисията за защита на личните данни изнесе факти, според които от подадени 15 000 жалби на граждани, 90 са за действията на медиите, като уважени от тях са само 8 сигнала. С остри критики срещу новите правила излезе Европейската асоциация на журналиситте и Съюзът на българските журналисти. С промените се въвеждат правила, които бяха определени като цензура и държавен контрол върху медиите през Комисията за защита на личните данни. Така например, обработването на лични данни за журналистически цели ще бъде законосъобразно, когато се извършва при стриктно зачитане на неприкосновеността на личния живот. Същото ще важи и за академичното, художественото или литературното изразяване. Комисията за защита на личните данни ще може да извършва проверки и да налага тежки глоби. Законът въвежда десет критерия, върху които ще се преценява дали журналистите са спазили баланса между свободата на изразяване и правото на защита на личните данни. Ще се преценява какво е влиянието на всяка публикация, която е разкрила личните данни на дадено лице. Комисията ще проверява как публикациите оказват влияние върху личния живот и доброто име на засегнатите страни. Един от новите критерии за проверка е как точно личните данни са станали известни на журналистите. Асоциацията на европейските журналисти (АЕЖ) в България обяви, че законът ще накърни сериозно правото на изразяване в страната. Програма \"Достъп до информация\" също излезе с позиция срещу поправките още преди окончателното им приемане. В нея те изразиха притеснението си, че поправките са равнозначни на въвеждане на цензура.", "date": "2019.02.20", "title": "Властта остави закона, посичащ свободата на словото"}
{"url": "https://duma.bg/petar-kurumbashev-sami-shte-reshavame-za-dostapa-na-chuzhdi-firmi-do-avtobusnite-ni-linii-n185796", "text": "Европейският парламент гласува всяка държава сама да решава до каква степен да либерализира пазара си на автобусни превози. Това съобщи българският евродепутат Петър Курумбашев от Групата на социалистите и демократите в ЕП, който беше докладчик по общите правила за достъп до международния пазар на автобусни превози.  \"Автобусният транспорт има социален характер и е единствената връзка с местата, където няма друг транспорт. В резултат на това гласуване договорите за обществени услуги ще бъдат защитени. Когато превозвач от друга държава поиска разрешение за достъп до пазара по същия или друг маршрут, по който вече е сключен договор за обществен превоз на пътници, този достъп ще може да бъде отказван\", разясни Курумбашев. Според него немският модел на либерализация от 2013 г. не е приложим за държави като Испания и България. В Испания, а и в България по-добре е да има пакети от печеливши и губещи линии, за да може парите, изкарани от печелившите, да компенсират губещите, които в България стават все повече, каза евродепутатът. Като допълнителна гаранция за недопускане на нелоялна конкуренция са приети текстове, чрез които се изисква превозвачът да има задължението да се регистрира в държавата членка преди започване осъществяването на дейността.", "date": "2019.02.20", "title": "Петър Курумбашев:   Сами ще решаваме за достъпа на чужди фирми до автобусните ни линии"}
{"url": "https://duma.bg/nad-700-apteki-zatvaryat-v-znak-na-protest-n185828", "text": "Пореден протест на фармацевти днес. След като преди седмица аптекарите сложиха жълти жилетки по време на работа, тази сряда те изобщо нямат да отворят за клиенти. Над 700 аптеки ще останат затворени в цялата страна, около 70  ще са неработещите аптеки в София. Фармацевтите настояват за финансиране, което да ги подклепи във въвеждането на новите електронни системи. Нова наредба, свързана с проверка на автентичността на лекарствата, задължава аптеките да въвеват нов софтуеър. Това обаче е свързано с разходи за аптеките. Трябва да се въведе и електронна рецепта, инвестиции ще се наложат и заради новите изисквания на данъчните за свързаност на софтуера за управление на продажбите и касовите апарати. Досега всички лекарства, които се продаваха, имаха линеен бар код. Според новата директива след 9 февруари всички произведени лекарства имат двуизмерен матричен код и лепенка, която да показва, че не е нарушена цялостта на опаковката. Идеята е всеки продаден медикамент да се отразява в специален софтуер и по този начин да се гарантира, че до пациентите няма да достигат фалшиви лекарства. Според част от фармацевтите новата система не само би затруднила работата, а има и сериозни пропуски. Друго притеснение е, че новата система ще бъде свързана с НАП и така тя ще има достъп до складови наличности и данни на пациенти. До момента към системата са се присъединили над 2000 аптеки, което е около 50% от регистрираните в страната.", "date": "2019.02.20", "title": "Над 700 аптеки затварят в знак на протест"}
{"url": "https://duma.bg/parlamentat-sabra-kvorum-bsp-ne-sa-v-zala-n185830", "text": "Парламентът събра кворум и започна работа с обсъждане на дневния ред на депутатите за тази седмица. Народните представители от БСП не са в зала, както обявиха още в понеделник. Заради липсата на социалистите, вчера от управляващата коалиция обявиха, че стягат редиците, ограничават командировки и участия в различни форуми, за да е сигурно, че ще има достатъчно регистрирани депутати, за да работи парламентът. Припомняме, че от БСП обявиха, че напускат парламента като краен ход за противопоставяне на начина, по който мнозинството потъпква демократичните правила и парламентаризма. Социалистите остро възразиха срещу промените в Изборния кодекс, приети миналата седмица с гласовете на ГЕРБ, ДПС и \"Обединени патриоти\". След силен обществен отзвук заради решението да бъдат обезмислени преференциите по време на избори, Бойко Борисов нареди на своите спешно да редактират закона, които все още не е влязъл в сила. Така управляващите се вкараха в правен абсурд, внасяйки поправки на промени, които още не са обнародвани в Държавен вестник. За днес е насрочено заседание на правната комисия, която трябва да обсъди последните промени, внесени от ГЕРБ спешно в понеледник вечер. В новата редакция се връща предишния начин за изчисляване на преференциите в бюлетините. Ще има и нов състав на Централната избирателна комисия, защото мандатът на досегашния изтича през март. Очаква се президентът Румен Радев да наложи вето на промените в Изборния кодекс. В дневния ред на депутатите за днес е друго президентско вето - върху Закона за личните данни и по-конкретно върху промените, които засягат свободата на словото. В началото на месеца  Румен Радев върна за повторно разглеждане текстовете, с които според него се прикриват законови ограничения на основни конституционни свободи. Държавният глава атакува разпоредбите, които предизвикаха опасения, че журналисти могат да бъдат подлагани на натиск, ако не докажат, че са използвали правомерно лични данни в свои разследвания. За вето настояха и от Асоциацията на европейските журналисти в България.  Депутатите ще обсъдят и ратификацията на Протокола за членство на Република Северна Македония в НАТО. Очаква се гласуването да бъде проследено от председателя на Събранието в Скопие Талат Джафери, който е на официално посещение в България. Той ще има срещи днес с председателя на парламента Цвета Караянчева и с вицепремиера и външен министър Екатерина Захариева. Протоколът за присъединяването на Скопие към НАТО под името Република Северна Македония беше подписан от всичките 29 държави от Алианса на 6 февруари. След това започна процесът на ратификация от парламентите на страните- членки. Първа това направи Гърция. Членството на Скопие в Алианса става възможно след решаването на дългогодишния спор с Атина за името на бившата югославска република.", "date": "2019.02.20", "title": "Парламентът събра кворум, БСП не са в зала"}
{"url": "https://duma.bg/parlamentat-ratifitsira-protokola-za-prisaedinyavane-na-severna-makedoniya-kam-nato-n185835", "text": "Българският парламент ратифицира протокола за присъединяване на Северна Македония към НАТО. Всички присъстващи 140 депутати гласуваха \"за\". В Народното събрание не бяха народните представители от БСП, защото левица обяви, че напуска парламента заради скандалните промени в Изборния кодекс. Още преди няколко дни обаче социалистите дадоха своята подкрепа за присъединяването на Скопие към алианса. Смяната на името на Македония след подписването на споразумението с Гърция бе ключово за приемането на Скопие в НАТО и ЕС. В парламента днес присъства председателят на Събранието Талат Джафери. Протоколът към договора беше подписан на 6 февруари в Брюксел. На 11 януари Събранието в Скопие завърши процедурата за изменение на Конституцията на страната, а на 25 януари двустранното споразумение беше ратифицирано от гръцкия парламент. На 15 януари 1992 година България първа призна официално независима Македония, а на 1 август 2017 година беше подписан Договорът за добросъседство между двете страни. Протоколът към Северноатлантическия договор ще влезе в сила след като всяка от страните уведоми САЩ като депозитар за изпълнението на вътрешните процедури. Република Северна Македония ще стане 30-ият член на НАТО.", "date": "2019.02.20", "title": "Парламентът ратифицира протокола за присъединяване на Северна Македония към НАТО"}
{"url": "https://duma.bg/200-kilogramova-moruna-konfiskuvaha-kray-silistra-n185798", "text": "Инспектори от Изпълнителната агенция по рибарство и аквакултури (ИАРА) са заловили вчера бракониери, извадили от водата 200-килограмова моруна в района на Силистра, съобщиха от ИАРА. \"Рибата е жива и е пусната обратно във водите на р. Дунав, а по случая се води дознание\", съобщи изпълнителният директор на ИАРА доц. д-р Галин Николов. \"Предвид наближаващата пролет проверките по морските и речните акватории на страната и вътрешните водоеми са засилени\", добави още той и съобщи, че от началото на годината инспекторите на ИАРА са извършили над 2000 проверки и са иззели над 6 км мрежи, а конфискуваният бракониерски улов надхвърля 5 тона. Все още е в сила забраната за риболов в българската акватория на р. Дунав и Черно море на есетровите риби (руска есетра, чига, пъструга и моруна), въведена със заповед на министрите на околната среда и водите, и на земеделието и храните през 2016 г.", "date": "2019.02.20", "title": "200-килограмова моруна конфискуваха край Силистра "}
{"url": "https://duma.bg/kratki-novini-n185786", "text": "Родителите на бившия италиански премиер Матео Ренци са под домашен арест заради разследване за фалшив фалит. Има подозрения, че Тициано Ренци и Лаура Боволи са издавали фалшиви фактури. Те са под домашен арест, за да бъде предотвратена манипулация и унищожаване на доказателства. Матео Ренци, който оглавяваше правителството на Италия от февруари 2014 до декември 2016 година, заяви, че „никога не е виждал по-абсурдна и непропорционална мярка“. Бившият премиер допълва, че някой се опитва да опетни името на семейството му заради политическата му дейност.  Европейският съюз се договори да намали емисиите на въглероден диоксид (CO2) от нови камиони и автобуси с 30 процента до 2030 г., което е част от ангажимента на общността да намали производството си на парникови газове. Понастоящем ЕС няма ограничения за емисиите от тежкотоварните превозни средства, за разлика от други държави като САЩ, Китай, Япония и Канада. Камионите отделят почти една четвърт от емисиите, свързани с транспорта. Високопоставени полски официални представители поискаха от Израел да се извини за коментарите си относно предполагаем антисемитизъм от страна на Полша, който накара Варшава да се оттегли от срещата на върха в Йерусалим. Израелските власти трябва да \"се откажат от твърдението си ... и да се извинят\", заяви заместник-външният министър на Полша Шимон Шинковски. Той се позова на коментарите на израелския външен министър Кац през уикенда, че \"поляците са закърмени с антисемитизъм още от раждането си\". В понеделник полският премиер определи коментарите като \"расистки и неприемливи\", добавяйки, че Кац \"се опитва да обиди поляците, като изопачава историята\". ", "date": "2019.02.20", "title": "Кратки новини"}
{"url": "https://duma.bg/obzhalvat-se-zhp-targove-za-okolo-15-mlrd-lv-n185797", "text": "Всички големи жп търгове на обща стойност около 1,5 млрд. лева се обжалват, съобщи \"Медиапул\", позовавайки се на данни от Комисията за защита на конкуренцията. Става въпрос за най-скъпия жп инфраструктурен проект - модернизацията на жп линията Елин Пелин - Костенец, за реконструкцията на жп линията София - Волуяк и за изграждането на сигнализацията и телекомуникацията на жп линията Пловдив - Бургас. Изпълнителите на тези обекти бяха избрани в края на януари и началото на февруари, след обществени процедури, продължили повече от година. Както се очакваше, търговете, за някои от които има съмнения, че спечелилите кандидати са представили неистински референции за изпълнени обекти, се обжалват. Това поставя под риск тяхното изпълнение и е ясно, че те няма да могат да бъдат изпълнени до края на този програмен период, който финансово приключва в края на 2023 г. Трите обекта се финансират от еврофондовете. Липсата на изпълнители накара представител на Еврокомисията през лятото на 2018 г. да се усъмни в саботаж на жп търговете у нас. Той предупреди, че през този програмен период Брюксел няма да разреши пренасочване на средства от жп проекти към магистрали и метрото, както се случи през миналия програмен период. ", "date": "2019.02.20", "title": "Обжалват се жп търгове за около 1,5 млрд. лв. "}
{"url": "https://duma.bg/premiera-n185762", "text": "Близо 100 човека посетиха софийската премиера на пътеводителя \"От Балкана до Дунав. Идеи за пътешествия в Дунавска България\" в кафе-галерия \"Photosynthesis\". Освен авторите Весела Николаева, Гавраил Гавраилов и Михаил Михов, в представянето на книгата се включи и фотографът и куратор в галерията Надежда Павлова", "date": "2019.02.20", "title": "Премиера"}
{"url": "https://duma.bg/tekla-aleksieva-oblicha-obrazite-v-dumi-n185763", "text": "Издателство \"Захарий Стоянов\" кани на представяне на книгата \"Неусетно\" от Текла Алексиева на 21 февруари от 18 ч. в Литературния салон \"Тракия\" в София, ул. \"Стефан Караджа\" 7А. Корицата и книгата са илюстрирани от авторката с карти Таро. Художничката Текла Алексиева става известна с оригиналните корици, които създава за книгите от поредицата за научнофантастична литература Библиотека \"Галактика\" на варненското издателство \"Георги Бакалов\". Член е на Съюза на българските художници. Завършва ВИИИ \"Н. Павлович\" в София, катедра Монументално-декоративна живопис, при проф. Гочо Богданов. Работи в областта на живописта, гоблена, монументалната стенопис и илюстрацията. ", "date": "2019.02.20", "title": "Текла Алексиева облича образите в думи"}
{"url": "https://duma.bg/bdzh-puska-v-dvizhenie-remontirani-vagoni-n185800", "text": "\"БДЖ - Пътнически превози\" ЕООД поетапно обновява вагоните в съставите на пътническите и бързите влакове, които се движат в страната. Подобренията са в резултат на изпълнение програма за извършване на капиталови и средни ремонти на вагони, собственост на националния железопътен превозвач, съобщиха от компанията.  Вече напълно обновени са 25 вагона, които са включени към композициите на влаковете по основните направления в страната. Плановете на дружеството са до края на 2019 г. след извършен ремонт да бъдат включвани в експлоатация до 15 вагона на месец. В желанието си максимално бързо ремонтираните вагони да бъдат включени в експлоатация, \"БДЖ - Пътнически превози\" предварително се извинява на своите клиенти, в случай на забелязани пропуски или следи от скорошно извършени ремонти и освежаване.", "date": "2019.02.20", "title": "БДЖ пуска в движение ремонтирани вагони"}
{"url": "https://duma.bg/srokat-za-kasovite-aparati-se-udalzhava-samo-za-golemite-firmi-n185801", "text": "За икономическите оператори, използващи компютърни системи за управление на продажбите, за които е нужен нов софтуер, срокът за привеждането им към новите изисквания на приходната агенция ще бъде удължен до края на септември, заяви вчера по Би Ти Ви министърът на финансите Владислав Горанов. Той допълни, че за малките търговци отсрочка няма да има и те трябва да отговарят на записаното в наредбата Н-18 до края на март. Министърът изрази учудване защо дискусията по невъзможността за съобразяване с изискванията тръгва чак сега при положение, че за новите правила се е знаело още от август миналата година. Спорната наредба задължава фирмите да въведат в определени срокове фискални каси и принтери за постоянно предаване на данни към НАП за извършените търговски операции. По данни от миналата седмица регистрираните 185 хил. по ДДС фирми имат приблизително 30 хил. фискални устройства, които отговорят на новите изисквания. Срокът по отношение на тези икономически оператори, които използват компютърни системи за управление на продажбите, за които се иска промяна на софтуера, съобразен с наредбата, от мен зависи, коментирахме го с колегите от НАП, ще го удължим до края на септември\", обеща Горанов. Дано бизнесът успее да се справи, защото винаги в последния момент започваме да се опитваме да спазваме правилата и се оплакваме от държавата, каза той. По данни на НАП от миналата седмица към момента има приблизително 30 000 фискални устройства от новия тип, които функционират в реална среда. Досегашното ни проучване показва, че между 50 и 75 на сто от всички регистрирани по ДДС компании в България използват не просто касови устройства, а софтуер за управление на продажбите. Чисто математически това означава, че ако към момента 31 000 фискални устройства вече работят, допускайки че 75% от търговците използват софтуер, то в общи линии над 70% от касите, които не използват софтуер към момента, вече са изпълнили новото изискване, пресметна Бъчваров.", "date": "2019.02.20", "title": " Срокът за касовите апарати се удължава само за големите фирми"}
{"url": "https://duma.bg/yavorova-vecher-v-natsionalnata-biblioteka-n185764", "text": "Книгата \"Световете на Яворов\" от Катя Зографова (изд. \"Изида\") ще бъде представена на 21 февруари от 18 ч. в централното фоайе на Националната библиотека. Мястото не е избрано случайно - Яворов е работил там 4 години. През септември 1904 г. е назначен като библиотекар, в началото на 1905 г. е неин поддиректор на мястото на Пенчо Славейков. И така до август 1908 г., когато става драматург на Народния театър. Софийската премиера ще бъде необикновено събитие: \"Светоглас\" българска полифония ще изпълни \"Хайдушки песни\" на Яворов и специално възстановената от тях любима песен на поета. Слова за книгата ще произнесат проф. Михаил Неделчев и Стоян Радулов. Водеща на вечерта ще бъде актрисата и писателка Божидара Цекова.", "date": "2019.02.20", "title": "Яворова вечер в Националната библиотека"}
{"url": "https://duma.bg/puskat-sistemata-za-turisticheska-informatsiya-n185799", "text": "От днес трябва да започне работа дългоочакваната Единната система за туристическа информация (ЕСТИ). В продължение на 7 месеца тя ще се пълни с данните на всички лицензирани места за настаняване и от 1 октомври базата данни трябва да е пълна. До нея достъп ще имат НАП, МВР и общинските администрации. \"Системата свързва в реално време по защитени канали регистрите на хотелите, или по-скоро всичките места за настаняване на НАП, на МВР и на общините, както и разбира се, на Министерството на туризма, който е централен администратор\", обясни министърът на туризма Николина Ангелкова. Според нея Единната система ще помогне за изсветляването на туристическия сектор. По думите й Министерството на туризма от днес ще започне въвеждането на базата данни, с която системата трябва да се напълни. „За да може тя да функционира, е необходимо да бъдат въведени първоначално абсолютно всички данни, които се намират в регистрите на общините и съответно хотелиерите могат да започнат да се включват в системата - дали чрез единен уеб интерфейс или система в система, чрез съществуващите хотелски софтуери.  \"За да имаме максимално време за обучение както на представителите на общините, които ще работят със системата, така и на туристическия сектор въвеждаме т. нар. супер потребител, който само и единствено ще има право да въвежда в системата, на базата на другата новост - универсален идентификационен код, който даваме за място за настаняване, за да се избегнат дублажи, за да може всеки хотел да има отделна партида и съответно всеки, който се интересува от това място за настаняване - да знае какво е движението по него“, каза още тя.", "date": "2019.02.20", "title": "Пускат системата за туристическа информация"}
{"url": "https://duma.bg/plakatite-razkazvat-v-dobrichkata-galeriya-n185766", "text": "Изложба \"Плакатите разказват\" е подредена до 12 март в две зали на Художествената галерия в Добрич. Музейният плакат има специфичната задача да информира за събитията в галерията и в експозицията посетителят може да проследи част от историята на изложбите от 1980 г. досега. Плакатите са подредени хронологично, започвайки с експозицията на варненските художници Альоша Кафеджийски, Ванко Урумов и Стоимен Стоилов, през ОХИ \"Земята и хората\" - 1982 и 1987 г., изложбите на Дружеството на художниците и \"Ателие 13\", пленерите \"Хартията\" и пр. Те припомнят самостоятелните изяви на добричките художници през десетилетията. Различни по формат афиши ни пренасят в изложбите-събития на Димитър Киров, Никола Манев, Симеон Венов, Магда Абазова, Стоян Цанев, Михаил Петков, Светлин Русев, Димитър Арнаудов и др. Автори от Словакия, Хърватия, Китай, Франция, Великобритания, Чехия и др. са оставили своя знак при гостуването си. Проникновеният поглед ще забележи и развитието на печатната технология на плаката - от ситопечат и офсетовия печат до съвременните дигитални технологии. Подбраните 100 плаката от архива на галерията са своеобразна хроника на изложбената й дейност през годините.", "date": "2019.02.20", "title": "Плакатите разказват в Добричката галерия"}
{"url": "https://duma.bg/uchenicheski-konkurs-na-imeto-na-milka-i-emil-koralovi-za-patepis-priklyuchenie-n185767", "text": "Първи национален ученически конкурс на името на Милка и Емил Коралови за написване на пътепис-приключение обявяват Столичната библиотека, издателска къща \"Коралов и Сие\", издателство \"Петко и Пенчо Славейкови\", фондация \"Елена и Христо Генчеви\".     В конкурса могат да участват ученици от VII до XII клас. Авторите трябва да изпратят творбите си в запечатан плик, като четливо изпишат върху него личните си данни - три имена, точен адрес, училище, електронен адрес и телефон за връзка. Пътеписите, в обем до четири машинописни страници, ще се приемат до 15 март на адрес: София 1000, пл. \"Славейков\" 4, Столична библиотека, ет. I, сектор \"Културна и проектна дейност\" или на имейл: k_otdel@mail.bg. Пътеписите ще оценява жури в състав - председател: писателят Георги Константинов и членове - Владимир Игнатов, Йовка Иванчева. Тържеството за награждаване на отличените участници ще се състои в Столичната библиотека на 18 април - в навечерието на Международния ден на книгата. Ще бъдат връчени следните награди: първа - четец за електронни книги и плакет; втора - плакет и ваучер на стойност 60 лева, и книги; трета - плакет и ваучер на стойност 40 лева, и книги. Специална награда - книгата \"Сама по света\" в два тома от Милка Петрова-Коралова и поощрителни награди: книги от ИК \"Коралов и Сие\", научи ДУМА от сектор \"Културна и проектна дейност\" на Столичната библиотека.", "date": "2019.02.20", "title": "Ученически конкурс на името на Милка и Емил Коралови за пътепис-приключение"}
{"url": "https://duma.bg/karl-lagerfeld-si-otide-na-85-n185754", "text": "Световноизвестният дизайнер Карл Лагерфелд си отиде на 85-годишна възраст. Творческият директор на \"Шанел\" бе една от най-прочутите фигури в модната индустрия и работи практически до смъртта си. Лагерфелд създаваше колекции и за собствената си марка и модната къща \"Фенди\". Дизайнерът не се чувстваше добре от няколко седмици и пропусна редица модни ревюта.", "date": "2019.02.20", "title": "Карл Лагерфелд си отиде на 85"}
{"url": "https://duma.bg/zhenskoto-priyatelstvo-za-tsyal-zhivot-e-mit-n185757", "text": "Понятието \"приятелка за цял живот\" е абсолютен мит, твърдят авторите на изследване, цитирано от \"Метро\". Средната продължителност на най-близките другарувания между представителките на нежния пол е 16 години. През целия си жизнен път дамите имат средно 6 най-добри приятелки, сочат още данни от изследването, проведено от популярен уебсайт за подаръци. Резултатите показват, че женските дружби са променливи, но все пак са по-дълготрайни от романтичните увлечения, които траят при британките средно около 10 години. 10% от анкетираните признали също, че се забавляват повече с най-добрата си приятелка, а не в компанията на своя партньор. Една четвърт от запитаните доверили, че най-близката им дружка ги познава много по-добре, отколкото любимият.", "date": "2019.02.20", "title": " Женското приятелство за цял живот е мит"}
