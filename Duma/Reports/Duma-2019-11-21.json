{"url": "https://duma.bg/sportat-po-televiziyata-dnes-n203990", "text": "18.30 Авангард - Автомобилист 10.00 Шотландия - Швеция (мъже) 15.00 Швеция - Русия (жени) 20.00 1/2-финал (мъже)", "date": "2019.11.21", "title": "Спортът по телевизията днес"}
{"url": "https://duma.bg/valeri-simeonov-stana-zam-predsedatel-na-parlamenta-n203973", "text": "Лидерът на НФСБ Валери Симеонов бе избран за зам.-председател на НС. Изборът му беше подкрепен от 118 депутати, против гласуваха 6, толкова бяха и въздържалите се. Проектът на решението е внесен в деловодството на парламента във вторник и беше включен като извънредна точка в дневния ред на парламента.  При обявяването на номинацията групата на ДПС демонстративно напусна пленарната зала. Недоволство от предложението имаше и в групата на \"Атака\". Павел Шопов нарече предложението \"безчестие\", а Симеонов - \"провалил се вицепремиер\". Минути след изказването му пред НС се появиха протестиращи, повечето облечени с черни дрехи. Някои от тях признаха, че са симпатизанти на \"Атака\" и на ГЕРБ. ДПС определи избирането на Симеонов като обида към парламентаризма и поредно падение на НС. За ГЕРБ задържането на власт е над стабилността и сигурността на държавата, подчерта Мустафа Карадайъ. Председателят на ПГ на ГЕРБ Даниела Дариткова се оправда, че предложението за Симеонов е било подкрепено, защото такава била \"трайната парламентарна практика\". БСП няма да бъде заложник в тристранната коалиция ГЕРБ, ОП, ДПС, написа в социалните мрежи Корнелия Нинова. \"Едните управляват официално с ГЕРБ, другите го правите задкулисно. Единия ден Борисов подхвърля нещо на едните, на другия раздава с широки шепи на другите и всички вкупом го крепите\", написа председателката на БСП. Според нея, ако ДПС твърди, че границата на търпението е прекрачена, то тогава трябва да го покаже, като оттегли подкрепата си към правителството на Борисов. \"Задържането на ГЕРБ се дължи на вас. Ако стабилността и сигурността на България са ви по-важни, го покажете с действия, не с голи думи\", призова Нинова.", "date": "2019.11.21", "title": "Валери Симеонов стана зам.-председател на парламента"}
{"url": "https://duma.bg/nfsb-se-drapna-za-tsatsarov-n203971", "text": "Кандидатурата на Сотир Цацаров за шеф на Антикорупционната комисия не е съгласувана с НФСБ и не е подкрепена официално от \"Обединени патриоти\", обяви Валери Симеонов. По думите му номинацията на главния прокурор за шеф на КПКOНПИ тепърва ще бъде обсъждана със съпартийците му, само отделни хора се били подписали под предложението. Днес депутатите от ОП ще се срещнат с Цацаров и едва след това щели да решат дали да го подкрепят.  След изказването на Симеонов шефът на ПГ на ГЕРБ Даниела Дариткова побърза да обясни, че няма недоразумение. Тя се оправда, че не било възможно всеки народен представител от двете парламентарни групи да се подпише под предложението, защото времето ги притискало. От ДПС все още не са решели дали да подкрепят Цацаров или издигнатия от \"Воля\" Симеон Найденов за шеф на КПКОНПИ. Хамид Хамид обаче не пропусна да декларира ласкателство към главния прокурор, като заяви, че Цацаров е \"национално богатство и потенциалът му трябва да се използва пълноценно\". ", "date": "2019.11.21", "title": "НФСБ се дръпна за Цацаров"}
{"url": "https://duma.bg/borisov-otstrani-vremenno-shefovete-na-tri-bolnitsi-n203972", "text": "Премиерът Бойко Борисов разпореди на здравния министър Кирил Ананиев да отстрани директорите на столичните болници \"Проф. Иван Митев\", \"Лозенец\" и \"Пирогов\", които са си прехвърляли 3-годишното болно дете и накрая то почина. Тримата ще бъдат отстранени, докато продължават проверките на прокуратурата и се прави съдебномедицинската експертиза, за да се установят виновните за смъртта на момченцето. Борисов нареди на Ананиев да каже на прокуратурата да ползва ВМА за експертизите, където били \"едни от най-добрите лекари\".  \"Трябва да има възмездие. Това бездушие, разстроих се, незабавно да се махат оттам, докато свършат проверките и се намерят виновните. Направихме детски отделения, толкова пари за здравеопазване се дават\", сети се Борисов. Той обяви, че МС ще отпусне 6,7 млн. лв. за покриване дълговете на болница \"Лозенец\". \"Само отпускаме пари, само плащаме, Ананиев, и ефектът е разплакани родители при мен. Ако това е правилно...\", разпали се премиерът. По-късно здравният министър привика директора на \"Пирогов\" проф. Асен Балтов, на детската болница проф. Димитър Русинов и на Университетската \"Лозенец проф. Любомир Спасов, за да им съобщи, че ги отстранява. Същата мярка се прилага и към д-р Елена Георгиева от болница \"Проф. Иван Митев\", която е прегледала момченцето. Припомняме, че 3-годишният Александър първо постъпва в Специализираната детска болница, оттам го изпращат в \"Лозенец\", където го изписват за домашно лечение, но се влошава и е откарано в \"Пирогов\", където умира от двустранна пневмония. ", "date": "2019.11.21", "title": "Борисов отстрани временно шефовете на три болници"}
{"url": "https://duma.bg/bsp-iska-izslushvane-na-ministri-zaradi-vodnata-kriza-n203975", "text": "Mинистрите на регионалното развитие и благоустройството и на околната среда и водите Петя Аврамова и Нено Димов да бъдат изслушани от народните представители заради водната криза в Перник, Плевен и Ловеч, настоя Корнелия Нинова. От трибуната на НС председателката на социалистите подчерта, че пред заплаха от воден режим са изправени и други области, а проблемът от регионален може да стане национален. Според нея причините за липсата на вода не са в засушаването, а в остарялата ВиК мрежа и използването на по-евтината питейна вода за промишлени нужди. Нинова цитира данни от КЕВР, която отчита 60% загуба на вода през 2016 г. Година по-късно тя вече е 61,24%, което е близо 550 млн.куб. м по данни на НСИ. В същото време ремонтите по водопреносната мрежа са 0,5%.  \"Цената на водата постоянно се увеличава. От 1 януари в Шумен тя достига до 3,40 лв., във Варна - 3 лв., в Добрич - 3,35 лева, а във Враца и Монтана вече е социално непоносима. Загубите на вода растат успоредно с повишаването на цената й. Вече 10 години правителствата на Борисов се отнасят абсолютно безхаберно към този проблем\", заяви Нинова. Социалистите ще внесат питане с искане за дебати и предложения за промени в законодателството. В парламента бе и кметът на Перник Станислав Владимиров, който напразно очакваше отговорите на двамата министри. Парламентарният шеф Цвета Караянчева обяви, че Аврамова е в платен отпуск, а Димов имал неотложни ангажименти. Караянчева  обаче заяви, че ще направят \"всичко възможно\" те да се явят днес.", "date": "2019.11.21", "title": "БСП иска изслушване на министри заради водната криза"}
{"url": "https://duma.bg/uvolnyavat-shefa-na-vik-v-pernik-n203976", "text": "Шефът на ВиК в Перник инж. Иван Витанов ще бъде освободен от поста си. Това стана ясно след среща между зам.-министъра на регионалното развитие Николай Нанков и кмета на града Станислав Владимиров. \"Липсата на диалог на ръководство на ВиК е една от основните причини за кризата\", смята Нанков. Според него при предишния програмен период общината е пропуснала възможността да кандидатства за европейско финансиране за подмяна на старата водопреносна мрежа. По-рано през деня десетки перничани се събраха пред сградата на \"ВиК\" и опитаха да нахлуят в нея. Те издигнаха искания за оставката на управителя на водното дружество Иван Витанов, а също и за търсене на отговорност на виновниците за водната криза в Перник. Витанов прие двама представители на протестиращите, но отказа да допусне журналисти. След разговора стана ясно, че той не вижда причина да си подаде оставката. Директорът обаче посочил като виновник за кризата бившата кметица Вяра Церовска. На срещата се разбрало, че язовир \"Долна Диканя\" не може да бъде ползван за питейни нужди, защото в пробите от него е изолирана салмонела.  Перничани заявиха, че недоволството им не е срещу водния режим, а срещу хората, допуснали да се стигне до него. Някои от тях изразиха съмнение, че язовирът е бил умишлено източен. Освен Витанов те обвиняват за проблема Вяра Церовска, бившия министър Лиляна Павлова и областния управител на Перник Ирена Соколова. От понеделник перничани са на воден режим и имат вода 10 часа в денонощието. Той ще продължи най-малко четири месеца.  Ситуацията с водоснабдяването в Свищов остава обезпокоителна и критична заради проблемен водопровод, призна кметът на града Генчо Генчев. Никой не знаел кога може да се стигне до авария, но в търсене на решение досега е имало няколко срещи с представители на екоминистерството. \"Всички знаем за този проблем, очакваме институции да се сезират и виновните лица да си понесат отговорността за изпълнението на некачествения водопровод. Държавата и общината изразходиха близо 4,5 млн. лева за подмяната на магистралния водопровод, който от въвеждане в експлоатация не работи\", обясни той.", "date": "2019.11.21", "title": " Уволняват шефа на ВиК в Перник"}
{"url": "https://duma.bg/preizbraha-rektora-na-sofiyskiya-universitet-n203970", "text": "Досегашният ректор на Софийския университет \"Св. Климент Охридски\" проф. Анастас Герджиков бе преизбран на поста с 245 гласа от 358 членове на Общото събрание. Той беше единственият кандидат. Ректорът направи отчет за свършеното през изминалия мандат и начерта целите пред университета за бъдещия.  От думите му стана ясно, че заплатите на работещите в СУ са скочили средно от 1119 на 1713 лева. Процентно най-много са се повишили средствата за асистентите. Изплатени са и задълженията към НАП и Столичната община. Студентите са намалели с около 2700 души заради демографската криза и в момента са 20 616 души, отчете още Герджиков.  В платформата си за нов четиригодишен мандат ректорът предвижда увеличаване на заплатите с още 60 на сто и привличане на чуждестранни студенти. Проф. Герджиков обеща диалогичност, повишаване на качеството на образованието и интернационализацията му. Софийският университет ще подготви и своя Стратегия за развитие, подобна на очакваната от просветното министерство.", "date": "2019.11.21", "title": "Преизбраха ректора на Софийския университет"}
{"url": "https://duma.bg/predlagat-rabotodatelyat-da-plashta-do-15-dni-bolnichni-na-godina-n203977", "text": "Работодателите да плащат не повече от 15 дни болнични в годината е новата идея на властта. Предложението бе съобщено от социалния министър Бисер Петков. То ще бъде обсъдено от социалните партньори в Тристранния съвет.  Сред предложенията за решаване на проблема с фалшивите болнични е и личният лекар да има право да дава по-малко дни при разболяване. В момента той може да издава болничен лист до 14 дни. Обсъждало се този срок да се намали до 7 дни, като това било мнението и на част от лекарските среди. Според председателя на парламентарната социална комисия Хасан Адемов фактът, че приходната агенция събира вноските за болнични, издаването им се контролира от здравните инспекции, а НОИ ги плаща, прави контролът неефективен. \"Ако осигурителният институт, който плаща през всичките тези години болничните листа, има възможности за контрол, нещата може да се развият в друга посока\", смята той. Министър Петков изрази мнението, че НОИ и сега осъществява контрол върху издадените болнични листове и е една от институциите, които имат право да обжалват тези болнични листове. \"Явно трябва по-добре да се координират контролните механизми, така че да бъдат по-ефективни\", смята той. КТ \"Подкрепа\" пък ще предложи първите пет дни от болничните да са за сметка на работодателите, стана ясно след среща в парламента между Йоанис Партениотис, вицепрезидент на КТ \"Подкрепа\", и групата на \"Воля\". Това предложение също ще бъде направено на извънредното заседание на Националния съвет за тристранно сътрудничество. ДУМА припомня, че КТ \"Подкрепа\" и КНСБ са в стачна готовност във връзка с обявеното, но невнесено предложение първият ден от болничните да остава за сметка на работника от 1 януари 2020 г.", "date": "2019.11.21", "title": "Предлагат работодателят да плаща до 15 дни болнични на година"}
{"url": "https://duma.bg/styagat-obracha-n203980", "text": "Очакваното се случва неочаквано бързо. Обръчът Им иска да се затвори. Сотир Цацаров поема КПКОНПИ. На мястото на Цацаров, за радост на всички, сяда Иван Гешев. Сега Сценаристът е подготвил формален втори кандидат за шеф на антикорупционната комисия. Предложен от \"Воля\" на търговеца с горива и лекарства Марешки. За да не бъде състезанието с един кон. Организирано, управляващата (две плюс едно) коалиция застана зад новото амплоа на Цацаров. С дребни нюанси. Търговски, разбира се. \"Патриотите\" не били обсъждали Цацаров,  . Ама ще го \"преслушат\", допълни другото му Аз на нов зам.-председател на парламента. Пито - платено. От ДПС също не били решили кой кандидат да подкрепят. Нима? Ще се откажат от \"този потенциал\"? Все едно не знаят кой дърпа лостовете, в кои две сгради се избират \"големите\" и кой одобрява сделката. \"Или Цацаров, или не ни занимавай!\" Това е сакралното изречение. Главният прокурор се дърпал, но го склонили за пръв борец срещу корупцията. С какво? Със същото, с което убедиха Гешев да стане главен прокурор? Или Цацаров получи предложение, на което не можа да откаже? Защото Им е нужен. Какво се очаква от Цацаров в КПКОНПИ? Нищо по-различно от досега. Да се замитат скандалите с корупционни тераси и асансьори и да продължи традиционното пиене на кафе всяка сряда в кабинета на премиера.  Защо Цацаров отива точно в КПКОНПИ? Защо не му предложиха пост навън - консул, посланик или в международна правна институция? Защо не се реализираха другите сценарии - главен съдебен инспектор или конституционен съдия. Можеше, но те не му даваха всекидневна власт. И възможност за мачкане. И още нещо. В КПКОНПИ Цацаров ще запази \"клиентите\" си. Които добре познава и за които е направил каквото е необходимо досега. Обществена тайна е, че КПКОНПИ \"държи на отчет\" същите, които и прокуратурата. Изпира ги или ги пресира. Не е хубаво \"мръсните ризи\" да попадат в \"чужди ръце\". Най-добре е да се перат от своите. Дотам я докарахме. Бъдещият главен прокурор публично да заяви, че като едното нищо ще изкара 120 роднини и приятели в своя подкрепа. Някак го направи, нали? А Емил Димитров-Ревизоро, дето се кълнеше, че ще бори корупцията до дупка, да ни вика, че сал един Цацаров останал и едва ли не на колене го молели да се съгласи да спасява държавността. Цялата схема около избора на Иван Гешев за главен прокурор и организираното номиниране на Сотир Цацаров за шеф на КПКОНПИ издава едно. Сделка. Мафията твърдо се окопава. Стяга обръча и не й пука вече десет години за препоръки на европейски съд или комисии. Изреченото преди три десетилетия от първия главен прокурор след 10 ноември 1989 г. Иван Татарчев \"Над мен е само Господ!\" вече е трансформирано. По техен модел. И над Цацаров, и над Гешев стои не Господ, а Кой. Все още не са предложили Пеевски за шеф на ДАНС.", "date": "2019.11.21", "title": "Стягат обръча"}
{"url": "https://duma.bg/predizboren-duel-na-dzhonsan-i-korbin-n203958", "text": "Брекзит, здравеопазването, образованието и сигурността бяха основните теми в телевизионния дебат на лидерите на консерваторите Борис Джонсън и на лейбъристите Джереми Корбин в навечерието на предсрочните парламентарни избори на 12 декември. Премиерът Борис Джонсън определи споразумението, което подписа с Европейския съюз, като \"прекрасно\" и настоя, че Брекзит ще се случи на 31 януари. \"Цялата държава ще излезе напълно като единно цяло и ще подписва търговски сделки по цял свят, включително и Северна Ирландия, каза Джонсън. Той отново обвини опонента, че още открито не е казал дали е за или е против Брекзит. Премиерът заяви още, че лейбъристите не разкриват детайли от споразумението с Брюксел, което биха искали да постигнат.  На свой ред Джереми Корбин определи споразумението като \"по-лошо от подписаното от предишния премиер Тереза Мей\" и поиска то да бъде гласувано на още един референдум. Лейбъристкият лидер повтори изложения вече неведнъж план, който смята да въплъти, ако спечели изборите и поеме управлението на държавата. \"Ние за три месеца ще съгласуваме ново споразумение с ЕС и в рамките на шест месеца ще представим това споразумение за оценка на народа\". Според него съгласуването на ново търговско споразумение със САЩ след Брекзит ще изисква най-малко 7 години, а самото то ще влезе в противоречие с бъдещите споразумения с ЕС.  Проучване на социологическата агенция YouGov показва, че 51% от гледалите дебата смятат Джонсън за победител, а 49% определят Корбин като политика, който е надделял. Допитването е проведено сред 1646 души. Въпреки, че Борис Джонсън печели, разликата е съвсем малка, отчитат анкетиращите. Резултатите не взимат предвид хората, които са отговорили \"не знам\". Междувременно лидерите на Шотландската национална партия и Либералдемократическата партия, които са опозиционни партии, се възмутиха, че на телевизионния дебат са били поканени само Джонсън и Корбин. По този начин желанието на милиони британци да останат в ЕС не беше отразено, казват от двете формации. Последното проучване на общественото мнение на YouGov на нагласите преди избори отчете, че 42% подкрепят Консервативната партия на Борис Джонсън, а 30% Лейбъристката партия на Джереми Корбин. ", "date": "2019.11.21", "title": "Предизборен дуел  на Джонсън и Корбин"}
{"url": "https://duma.bg/bsp-nastoyava-za-bezplatni-lekarstva-na-detsata-n203978", "text": "За безплатни лекарства за всички деца до 14-годишна възраст и за намаляване на ДДС върху лекарствата на 9%, настоя БСП с предложения, внесени за второто четене на промените в Закона за корпоративното подоходно облагане. При дебатите Георги Гьоков призова за намаляване на данъчната ставка на 5% за месо, мляко, яйца, брашно и продукти от брашно. Той се мотивира, че така хранителните продукти ще станат достъпни за повече хора, но чрез насърчаване на родното земеделие и хранително-вкусовата промишленост.  БСП предложи всички хора до 26 години да бъдат освободени от данък върху доходите. Социалистите призоваха още за необлагаем минимум от 500 лв. за всяко дете, ненавършило 18 години. Предложенията са част от алтернативния бюджет на левицата.  \"Явно не ви притеснява, че България се топи годишно средно с между 60 и 40 хил. души. Не искам да сме на дъното. Искам да имаме такава данъчна политика, в която младите хора да имат възможности за по-високи доходи\", обърна се към управляващите Надя Клисурска. \"Няма как да не ни стряскат цифрите, че 80% от българите едва оцеляват. Младите и активните хора трябва да бъдат подкрепени\", подчерта тя.  Призивът на социалистите за подкрепа на младите хора обаче не беше чут от мнозинството и предложенията на БСП бяха отхвърлени. Не беше прието и предложението ваучерите, които се раздават за храна, да важат и за нощувки. Искаме да дадем възможност за избор на работниците за какво да харчат ваучерите, обясни Христо Проданов. По думите му в момента те се харчат за храна в големите търговски вериги. Проданов подчерта, че ваучерите са на стойност 1500 лева на година, които са достатъчни семейството да плати лятната си почивка в някой от българските курорти. Отхвърлено беше предложението на ДПС да не се събират месечни такси от родителите и настойниците за детски ясли и градини. Текстът беше подкрепен от БСП с аргумента, че тази мярка ще струва само 66 млн. лева, а ще подпомогне младите семейства. С промени в Закона за корпоративното подоходно облагане се изменят Законът за данъците върху доходите на физическите лица, Законът за местните данъци и такси, Законът за ДДС. Измененията влизат в сила от догодина. Дебатите продължават и днес.", "date": "2019.11.21", "title": "БСП настоява за безплатни лекарства на децата"}
{"url": "https://duma.bg/sotsialni-rabotnitsi-izlizat-na-stachka-n203979", "text": "Eдночасова стачка на 27 ноември подготвят социалните работници от 35 дирекции в цялата страна. Те няма да изпълняват служебните си задължения от 10 до 11 ч., съобщи председателят на Националния синдикат на административните служители към КТ \"Подкрепа\" Кремена Атанасова. Още от 11 ноември социалните работници са в символичен протест с основно искане за увеличение на заплатите с 40 на сто. В момента брутната стартова заплата в социалната сфера е 650 лв., но чисто работниците вземат около 500 лв. От синдиката припомниха, че има предложения от социалния министър Бисер Петков за допълнително 5% увеличение на фонд \"Работна заплата\" за служителите в Агенцията \"Социално подпомагане\", но дори да бъде прието, то няма да бъде достатъчно.", "date": "2019.11.21", "title": "Социални работници излизат на стачка"}
{"url": "https://duma.bg/mezhdu-10-i-18-spad-na-turizma-v-natsionalnite-kurorti-n203960", "text": "Въпреки негативната кампания в началото на годината, която предвещаваше срив на летния сезон, фактите говорят обратното. Това става ясно от думите на министъра на туризма Николина Ангелкова на заседание на Националния съвет по туризъм в курорта Боровец. От януари до септември чуждестранните визити у нас са над 7,8 млн., като спадът спрямо същия период на 2018 г. е едва 0,8%. По данни на БНБ за периода януари-август 2019 г. приходите от международен туризъм възлизат на над 2,8 млрд. евро, като спадът е 0,3%.  Добри са данните и за лятото - в местата за настаняване с поне 10 легла в страната през периода от юни до септември 2019 г. приходите от нощувки са с ръст от 4,5 на сто в сравнение със същия интервал на 2018 г. Същевременно при организираните туроператори, и най вече в националните курорти, се отчита спад между 10 и 18%, призна Ангелкова. Знаейки това, направихме стъпки за насърчаване на организирания туризъм, каза тя. Всички щети за туристите след фалита на Томас Кук са покрити, заяви още тя. Важна е застраховката \"Отговорност на туроператора\". От общо 3430 регистрирани туроператори и турагенти у нас 1154 са с минимална застраховка от 25 хил. лв. и само 18 са с над 1,4 млн. лв., съобщи министърът. Тя илюстрира с примера, че туроператор с 25 хил. лв. покритие и пакет от 600 лв. на турист може да удовлетвори претенциите едва на 41 човека, което е крайно недостатъчно. Затова се създава работна група, която ще обсъди увеличаване на минималния лимит на задължителната застраховка. Министерството на финансите, КФН, Асоциацията на застрахователите и други институции също ще бъдат включени, за да може в срок да се предложат текстове за законодателна промяна и да се гарантират интересите на туристите, анонсира министърът.", "date": "2019.11.21", "title": "Между 10 и 18% спад на туризма в националните курорти"}
{"url": "https://duma.bg/masovo-proveryavat-bezopasni-li-sa-girlyandite-i-piratkite-n203959", "text": "Мащабни проверки безопасни ли са играчките, електрическите светлинни гирляндите и пиротехническите изделия в цялата страна започна Държавната агенция за метрологичен и технически надзор (ДАМТН). Това се прави за осма поредна година. Инспекторите ще проверяват търговски обекти, в които са съсредоточени големи потребителски потоци. Те ще следят за маркировка за съответствие, инструкция за употреба, формални и видими несъответствия при играчките. Ще се обръща внимание дали са обявени технически параметри, позволяващи безопасна употреба на светлинните гирлянди. Анализът на резултатите от проведената кампания \"Безопасна Коледа\" в предходната 2018 г. показа, че във временно разкрити търговски обекти в предпразничния период на пазара се разпространяват несъответстващи играчки и светлинни гирлянди от нисък ценови клас. Те са били и с неясен произход. ", "date": "2019.11.21", "title": " Масово проверяват безопасни ли са гирляндите и пиратките"}
{"url": "https://duma.bg/bankite-otnovo-vdigat-taksite-n203961", "text": "Ново повишение на банковите такси се задава през декември - само два месеца след последното чувствително увеличение през октомври тази година, предаде offnews.bg. Увеличение са обявили Пощенска банка, Токуда банк, Първа инвестиционна банка (ПИБ/FiBank), Българска банка за развитие (ББР), Българо-американска кредитна банка (БАКБ), Централна кооперативна банка (ЦКБ) и Интернешънъл Асет Банк. На въпроса какво налага ново повишение на таксите е отговорила единствено ББР. \"Банката актуализира своята Тарифа за таксите и комисионите, считано от 17 декември 2019 г., с оглед съобразяване с преобладаващите нива на финансовия пазар. Актуализирането на Тарифата не представлява просто вдигане на таксите, а цялостно ребалансиране на прилаганите ценови нива, като в някои случаи става въпрос за увеличение, а в други - за намаление спрямо предходните нива\", твърдят от единствената държавна банка. Нетният доход от лихви в ББР е 40,415 млн. лв., от такси и комисиони - 1,264 млн. лв. Таксите и комисионите в ББР формират 3% от общия доход. Нито една от другите банки не отговори на въпросите им, но вероятно новото повишение на таксите е следствие и на политиката за поевтиняване на заемите за сметка на оскъпяване на такси и комисиони, прилагана през последните години. Търговските банки в България отчитат 11,4% ръст на печалбата си за първите осем месеца на 2019 година. Като абсолютна стойност тя нараства със 124 милиона лева до 1,2 милиарда лева към края на август месец, сочат последните данни на Българската народна банка (БНБ). За сравнение за същия период на миналата година печалбата на финансовите институции беше в размер на 1,088 милиарда лева. Към края на годината тя нарасна до рекорден размер от 1,678 милиарда лева. От Централната банка уточняват, че банките вдигат таксите си за някои услуги и във връзка с Регламент  2019/518 на ЕС. С него се въвежда изискването доставчиците на платежни услуги в страните, чиято национална парична единица не е евро, да прилагат равни такси за презграничните плащания в евро и за националните плащания на същата стойност във валутата на съответната страна. Това означава, че от 15 декември 2019 г. за паричните преводи в България ще трябва да се прилагат равни такси за презграничните плащания в евро и за националните плащания в левове на същата стойност.", "date": "2019.11.21", "title": "Банките отново вдигат таксите"}
{"url": "https://duma.bg/turtsiya-vavezhda-danak-za-otsyadane-v-hotel-n203962", "text": "Турският парламент гласува изменение на закона за данъците върху услуги, който предвижда въвеждането на данък от 2% за хотелски престой от 1 април 2020 г., заяви говорител на парламента пред РИА \"Новости\". \"Парламентът прие някои изменения в закона за данъците върху услугите, включително такива за двупроцентен данък за настаняване. Останалите членове от закона все още се обсъждат\", каза източникът. Според него, след като законът бъде напълно приет, той ще бъде разгледан от специална комисия, която може да го приеме или изпрати за преразглеждане.", "date": "2019.11.21", "title": "Турция въвежда данък за отсядане в хотел"}
{"url": "https://duma.bg/dlazhnitsi-nyama-da-mogat-da-napuskat-balgariya-s-nad-30-hil-lv-n203965", "text": "Български граждани, които имат публични задължения, няма да могат да напускат границите на Европейския съюз с повече от 30 хил. лева в себе си. Това предвиждат промени във Валутния закон, които министрите одобриха, съобщи правителственият пресцентър. Ограниченията, които сега се записват в закона, са залегнали и в европейското законодателство. Според разпоредбата, с която митническите органи трябва да осъществяват ефективен валутен контрол, пренасяните парични средства не трябва да превишават 30 хил. лева или тяхната равностойност в друга валута през границата на страната за трета страна, когато митническите органи по служебен път са получили информация за наличието на публични задължения на лицето. Митническите органи по границата на страната ще контролират и пренасянето през границата на благородни метали и скъпоценни камъни и изделия от тях. При нарушение ще съставят актове. Въвежда се дефиниция за \"укрит\" предмет и законови промени за отнемане в полза на държавата на цялата недекларирана сума. Ако благородни метали или скъпоценни камъни не бъдат декларирани, то глобата ще бъде в размер на една пета от стойността на недекларираните предмети. Когато недекларираният предмет е укрит по специален начин, наказанието е глоба в размер на една четвърт от стойността на укрития предмет.", "date": "2019.11.21", "title": "Длъжници няма да могат да напускат България с над 30 хил. лв."}
{"url": "https://duma.bg/zaemat-za-gazovata-vrazka-s-gartsiya-vliza-v-parlamenta-n203963", "text": "Министерският съвет предлага на Народното събрание да ратифицира гаранционното споразумение между България и Европейската инвестиционна банка по сключения през октомври 2019 г. договор за заем с \"Българския енергиен холдинг\" за строежа на междусистемната газова връзка Гърция-България. Заемът е държавно гарантиран до валутната равностойност на 215 млн. лв. по заемните споразумения. За да започване усвояването на кредита, който е за 109,9 млн. евро, трябва да бъде одобрен и от българския парламент. След ратификацията на гаранционното споразумение проектната компания за интерконектора \"Ай Си Джи Би\" ще може да започне усвояването на средствата за връзката, която е стратегическа за диверсификацията на източниците и маршрутите за доставка на природен газ в страната и в региона.", "date": "2019.11.21", "title": "Заемът за газовата връзка с Гърция влиза в парламента"}
{"url": "https://duma.bg/investitsiite-namalyavat-s-917-mln-evro-prez-septemvri-n203964", "text": "Преките чуждестранни инвестиции в страната намаляват през септември с 91,7 млн. евро при тяхно понижение със 123,8 млн. евро година по-рано, показват данните на БНБ. Най-големите нетни преки инвестиции в нашата страна през първите девет месеца на настоящата година идват от Холандия (323,4 млн. евро), следвана от Германия (260,1 млн. евро), Обединеното кралство (142,4 млн. евро) и Швейцария (104,0 млн. евро). През септември 2019 година резервите на БНБ се повишават с 459,7 млн. евро при тяхно увеличение с 603,6 млн. евро година по-рано, като за първите девет месеца на настоящата година те намаляват с 286,1 млн. евро при увеличение с 978,2 млн. евро през януари-септември 2018 година.", "date": "2019.11.21", "title": "Инвестициите намаляват с 91,7 млн. евро през септември"}
{"url": "https://duma.bg/shte-zatvaryat-za-3-g-benzinostantsii-s-narusheniya-n203966", "text": "При извършване на нарушение от регистрирани или ведомствени бензиностанции да се забрани тяхната дейност за 3 г., независимо чия е собствеността им и дали тя ще бъде прехвърлена. Това предвижда новият закон за горивата, утвърден от правителството. Земеделците ще бъдат изключени от обхвата на новия закон, но само тези, които не осъществяват търговия с тях, поясни министърът на икономиката Емил Караниколов. За мините също ще се направят изключения - в тях ще може да има ведомствени обекти за зареждане, както и мобилни автомобили, които да зареждат и да слизат в галериите. Работата по закона започна още миналата година и той породи напрежение в сектора. Имаше и заключение на КЗК , в което се твърдеше, че с този закон не се създава необходимата конкуренция в сектора, както и че основният ефект на закона за преборване на сивата икономика няма да бъде постигнат. \"Веднага след тези анализи в Министерството на икономиката започнахме разговори със заинтересованите страни по отношение на изменение на определени текстове от закона за горивата. Участваха всички участници на пазара, без Асоциацията на газовите и петролни производители. Те имаха мандат само да наблюдават процеса и не участваха в работата по изготвяне на текстовете\", добави министърът.  Все още има спорни въпроси - какви да са изискванията за регистрация е един от тях. Трите варианта са да остане сегашното изискване за обезпечение от 500 хил. лв. Другите две са предложения на малките търговци на горива - да се прави разбивка на оборота или гаранцията да е процент от него. Другият момент, по който няма консенсус, е относно задължителните забрани. Големите търговци искат да е забранено напълно сипването на гориво в автомобили, с които се извършва зареждане, а малките - да се допусне възможността по закона за ДДС. Според мен най-правилно е вторият вариант, допълни Караниколов.", "date": "2019.11.21", "title": " Ще затварят за 3 г. бензиностанции с нарушения "}
{"url": "https://duma.bg/putin-e-nedovolen-ot-rasta-na-dohodite-n203957", "text": "Резултатите от работата на правителството за ръста на реалните доходи на хората е твърде скромен, заяви Владимир Путин в реч на инвестиционния форум \"Русия зовe!\" Макар да отбеляза, че заплатите растат както номинално, така и реално, президентът добави, че доходите, с които разполагат руснаците, \"на практика стоят на място\". Путин посочи, че промяната на ситуацията в тази сфера трябва да е \"най-важната насока в работата на правителството\". Той смята, че благополучието на гражданите може да нараства чрез динамично развитие икономика, повече инвестиции в предприятията, в инфраструктурата създаването на качествени работни места, по-висока производителност въз основа на съвременните технологии.  Той припомни, че разпадът на СССР е свързан не с национализма в Прибалтика, а с неефективната икономическа политика, довела до колапс в социалната сфера и дългосрочни политически последици. Путин посочи също КТитай като пример за ефективни преобразувания, където добре \"се използваха възможностите на централното администриране и развитие на пазарната икономика\". Докато \"в СССР подобно нещо не бе извършено\". Путин засегна и отношенията със САЩ. \"Имаме много общи интереси със САЩ, това е страхотна държава, винаги сме се отнасяли и ще се отнасяме към нея с уважаваме. Два пъти бяхме съюзници в световните войни. Имаме положителна обща история\", заяви Владимир Путин. Той добави, че Москва и Вашингтон имат общи интереси в икономиката, енергийния сектор и международната сигурност. \"Най-малкото в Сирия има сътрудничество в борбата с организираната престъпност\", каза още той. По думите му Русия и САЩ имат много платформи за съвместна работа, а Москва е готова за това, колкото са готови САЩ. Но там \"вътрешнополитическата борба все още влияе негативно\" върху отношения\", заключи президентът. Русия е заинтересована ЕС да се запази и да контактува с разбираем партньор, заяви още той. ЕС е най-големият икономически партньор на Русия, затова Москва има интерес той да се запази и да функционира ефективно, смята Путин. ", "date": "2019.11.21", "title": " Путин е недоволен   от ръста на доходите"}
{"url": "https://duma.bg/piar-i-ot-makata-n203946", "text": "Щеше да е изненадващо, ако Бойко Борисов не се бе намесил и в случая с починалото 3-годишно детенце, разкарвано из три столични болници. Тактиката му да се появява като \"доброто ченге\", като Бащица, който раздава \"правосъдие\" или като помирител постфактум - навсякъде, където има напрежение и бушуват скандали, отдавна се изтърка. Само че никой в държавата вече не пита дали подобно поведение е законно, какви са правилата и кой трябва да носи отговорност. Едноличното решение на премиера е над тях.  \"Трябва да има възмездие... Това бездушие, разстроих се, незабавно да се махат оттам, докато свършат проверките и се намерят виновните. Направихме детски отделения, толкова пари за здравеопазване се дават\" - с тези думи Той разпореди на здравния си министър да отстрани шефовете на замесените болници, а час по-късно Ананиев изпълни заръката.    Някои ще кажат: \"Браво! Похвално!\" И Борисов е човек, при това състрадателен, особено когато се налага. И най-вече, когато може да се извлекат ползи за помпане на собствения имидж и управление. Работа ли е на министър-председателя да се занимава с всеки случай на бездушие в държавата? Дете умира, докато го разхождат по болници - Бойко се намесва. Някой копае и рови в реките с багери - Бойко се намесва. Калинки провеждат \"реформи\" с болничните - Бойко се намесва. И справедливостта тържествува... Е, няма ли една нормална държавна институция да вземе да си свърши работа, за която всички ние й плащаме? Смяната на директорите няма да промени модела, в който болниците са обвързани с парите и пътеките, а не с грижите и вниманието към пациента. А работата на премиера не е да уволнява изпълнителите на модела, а да го промени с адекватни законови промени. Затова намесата му в случая е абсолютно недопустима. Ако трябва да се реже из основи и да се махат истинските виновници за батака в здравеопазването ни, то това са хората във властта, които го доведоха до състояние, при което живите у нас да завиждат на мъртвите. ", "date": "2019.11.21", "title": "Пиар и от мъката"}
{"url": "https://duma.bg/plemeto-na-vinetu-n203947", "text": "Преди два дни министър Горанов заплаши, че ще остави без работа репортерката, задала му въпрос, и че ще закрие телевизията, за която тя работи. Въпросният индивид няма какво да бъде дискутиран, понеже хич не е интересен. В племето на Винету синковци като него се срещат под път и над път - все жертви на съвременното възпитание, забраняващо на родителя да плесне отрока си през устата, за да го научи на уважение и разум. Изобщо, сега можем да се уверим в правдивостта на приказката, че мързелът и липсата на първите седем годинки оставят страшен белег върху характера на човека. Рядко щастие ни е споходило. Но нейсе - туй са хората на новото време - гуреливички, с пригладени мозъченца и с голеееми устица. Големи, щото с тях се налага едновременно да лапат и лайкат. Хак да са ни!  Обаче. Заслужаваща съжаление е безучастността на колегите на пострадалата журналистка (с изключение на една НПО), и на всички останали \"ентелегенти\" и правдолюбци, набедени да бъдат съвестта на народа. Крамолните слова на гу'син министъра прелетяха от едното им ухо в другото, без да предизвикат смущение. Поне от кумова срама някой можеше да протестира срещу самозабравилия се чиновник... За да постъпиш така, трябва да те е грижа за обществото, но псевдодемокрацията ни превърна в диваци от допотопно канибалско племе, които се ядат помежду си мълчаливо под съпровода на турските сериали. И ако няма народ, то за каква съвест на неговите представители може да се говори? Понеже не сме дорасли нито за капитализъм, нито за социализъм, ние, хората на Винету, строим свой обществен строй. Замесваме оборски тор със слама и изпичаме от тях фигурки, сиреч - управниците - идоли, на които се кланяме. Те вонят и крадат, но как да ги сриташ, хубавците, щом толкоз приличат на нас?!", "date": "2019.11.21", "title": " Племето на Винету"}
{"url": "https://duma.bg/do-4-pati-po-skapa-grazhdanska-otgovornost-za-narushitelite-n203967", "text": "Нарушителите на пътя ще плащат с до 400% по-скъпа застраховка \"Гражданска отговорност\", докато изрядните шофьори ще ползват отстъпка в полицата до 25% или до 23%. Това предвижда новият, втори вариант на Комисията за финансов надзор (КФН) за въвеждане на системата \"бонус-малус\" у нас, след като предишният опит през 2018 г. се провали. Предлага се системата да тръгне от 1 януари 2021 г., а идващата 2020 г. да е нулева, за да се натрупа информация.  Запазва се рамката на системата, според която най-изрядните шофьори ще плащат с 25% (или 23%) по-евтина застраховка от стандартната, а най-големите нарушители - 400% по-скъпа. Този път обаче КФН предлага избор между две скали - едната с 15, а другата с 20 класове, съобразно стъпките за намалението или повишението в цената на застраховката. Първата скала предвижда пет бонус класа, при които с всяка изминала година без нарушения шофьорът ще получава отстъпка от застраховката. Ако предходната година не е извършил нарушение, ще му се намалява сумата с 12%, ако са две \"безгрешни\" години отстъпката е 15%, след това 18%, 20% и 23%, ако направи пет години без провинение на пътя. В същото време има 9 малус класа, при които всяка наказателна точка увеличава премията с от 25% до 300%. Втората скала е подобна, но с по-плавен преход между нивата. Не всяко нарушение на пътя ще води до наказателни точки, но по-скъпа застраховка ще плащат шофьорите, хванати да превишават скоростта. При превишение на скоростта с между 21-30 км/ч извън населено място шофьорът ще плаща с 25%, или с 10% по-скъпа полица в зависимост от предпочетената скала, която КФН ще избере след месец на обществени консултации. Ако скоростта е още повече над допустимата, увеличението на сумата съответно нараства. За отнемане на предимство или опасни маневри ще се отива директно на увеличение на цената със 140% или 150%. Същото важи и за управление на автомобил с алкохол в кръвта между 0,8 и 1,2 промила. Най-сериозно увеличение на цената се предвижда при причиняване на тежки ПТП, причинили смърт или телесни повреди. Тогава водачът попада директно в класа, предвиждащ 4 пъти по-скъпа застраховка през първата година. За да се върне на нормалната цена на застраховката, ще му трябват между 9 и 13 години, във всяка от които ще му се намалява оскъпяването, ако не прави други нарушения. За разлика от стария вариант бонус или малус класовете ще се определят само за лицата, които са собственици или водачи на автомобилите, но не и на самите возила. За целта в застраховката собственикът задължително ще вписва имената на хората, които могат да шофират автомобила му. При продажба на автомобила новият собственик няма да търпи вреди заради предишните нарушения, извършени със съответното МПС, но има предпазни клаузи, за да се избегнат злоупотреби. Всеки ще може електронно да проверява на сайта на Гаранционния фонд с ЕГН и електронен код своя бонус или малус клас, като той ще може да се оспорва.", "date": "2019.11.21", "title": "До 4 пъти по-скъпа \"Гражданска отговорност\" за нарушителите"}
{"url": "https://duma.bg/zaloviha-korab-s-25-migranti-n203949", "text": "Холандската полиция залови 25 нелегални мигранти, скрити в хладилна камера на товарен кораб, пътуващ за Англия. Полицията в Ротердам е потвърдила новината.  Съобщава се, че няма открити мъртви тела, на хората е била оказана медицинска помощ и двама души са откарани в болница, въпреки че не са в критично състояние. Екипажът на кораба е открил скоро след потеглянето си към Съфолк присъствието на нелегалните пътници. Те са се върнали обратно и предали на властите мигрантите.  Съобщава се само, че те са от Близкия изток, без обаче да се дават подробности. Не е известно има ли деца сред тях.", "date": "2019.11.21", "title": "Заловиха кораб с 25 мигранти"}
{"url": "https://duma.bg/kratki-novini-n203948", "text": "Шест страни от ЕС изпратиха писмо до председателя на ЕК Юнкер, в което настояват той да подкрепи предложенията на Франция за реформа на процеса на присъединяване към Общността. Писмото е подписано от Австрия, Чехия, Полша, Словакия, Италия и Словения. В 7 европейски столици 10 световноизвестни организации за защита на животните проведоха демонстрации пред българските посолства. Акциите са израз на международна подкрепа за внесения в Народното събрание законопроект за забрана на фермите за ценни кожи. Организаторите се надяват, че тази забрана ще бъде приета от българските депутати в най-кратки срокове. Две жени, членували в \"Ислямска държава\", са арестувани при завръщането им в Нидерландия. Жените са били депортирани от Турция - едната заедно с двете й малки деца, и били задържани още при кацането на летището Схипхол в Амстердам. Те ще се явят пред съда в Ротердам в петък. Заподозрени са в участие в терористична организация. Гърция ще закрие трите най-големи мигрантски лагера в страната и ще ги замени с нови съоръжения. Гръцкото правителство обяви, че ще затвори съществуващите, силно пренаселени лагери на островите Лесбос, Хиос и Самос и ще ги замени с нови с капацитет от поне 5000 души във всеки от тях. Силен трус беше усетен в целия мексикански щат Чиапас и части от Гватемала. Земетресението е било с магнитуд 6,3 и е било на дълбочина 60 километра, с епицентър на около 90 километра от бреговете на Мексико.", "date": "2019.11.21", "title": "Кратки новини"}
{"url": "https://duma.bg/zaloviha-biznesmen-v-malta-za-ubiystvoto-na-dafne-n203951", "text": "Малтийската полиция е задържала един от най-известните бизнесмени в страната във връзка с разследването на убийството на разследващата журналистка Дафне Каруана Галиция, предаде Ройтерс. 53-годишната Галиция бе убита преди повече от 2 години с бомба, заложена под автомобила й. Фенек е директор и съсобственик на бизнес група, която през 2013 г. спечели голяма енергийна концесия от Малта за изграждане на газостанция на средиземноморския остров. През февруари 2017 г., 8 месеца преди да бъде убита, Каруана Галиция пише в блога си за мистериозна компания в Дубай, наречена \"17 черно\", като посочва, че тя е свързана с политици в Малта. Тя не успява да открие кой е собственик на компанията. По-късно разследване на Ройтерс идентифицира Фенек като собственик.", "date": "2019.11.21", "title": "Заловиха бизнесмен в Малта  за убийството на Дафне"}
{"url": "https://duma.bg/ubiha-sina-na-bivsh-prezident-n203950", "text": "Синът на бившия президент на Германия Рихард фон Вайцзекер беше убит след нападение по време на водена от него лекция. Франц фон Вайцзекер почина от раните си в болница, след като беше нападнат в берлинската клиника \"Шлоспарк\". Полицията обяви, че при атака в клиника в район Шарлотенбург в западен Берлин е бил убит един човек и тежко ранен втори. Раненият е присъствал на лекцията и се е опитал да спре нападателя, пишат немски медии.", "date": "2019.11.21", "title": "Убиха сина на бивш президент"}
{"url": "https://duma.bg/levitsata-poiska-partiyna-subsidiya-ot-8-leva-na-glas-n203974", "text": "БСП ще предложи преди второто четене на държавния бюджет за 2020 г. партийната субсидия да стане 8 лева на глас, съобщи говорителят на парламентарната група Александър Симов. Припомняме, че през юли с гласовете на ГЕРБ, \"Обединени патриоти\" и \"Воля\" парламентът прие актуализация на държавния бюджет за 2019 г., с която парите за парламентарните партии се намаляват на 1 лв. за глас за периода 30 юни - 31 декември. Симов увери, че БСП ще възстанови парите от надвзети субсидии в законово установения срок. Повод за изявлението и повдигането на темата бе заплаха от финансовия министър Владислав Горанов, който се закани да спре парите за субсидиите и се държа изключително арогантно към журналисти. \"За първи път Горанов призна защо управляващите намалиха партийните субсидии - цялата идея беше опозицията да бъде поставена на колене, свободното слово да бъде заглушено, а свободните журналисти - поставени в ъгъла\", коментира Симов.", "date": "2019.11.21", "title": "Левицата поиска партийна субсидия от 8 лева на глас"}
{"url": "https://duma.bg/izrael-udari-siriya-n203953", "text": "Израелската армия заяви, че е извършила \"широкомащабен\" удар по ирански цели в Сирия след ракетна атака върху контролираните от Израел Голански възвишения предишния ден, предаде АП. Военните твърдят, че изтребителите са нанесли удари по десетки цели, включително ракети \"земя-въздух\", складове за оръжие и военни бази. Израел заяви, че са били ударени и позиции на сирийската армия след изстрелването на сирийска ракета за ПВО. Израел често удря иранските интереси в Сирия. Но миналата седмица въздушният удар се оказа рядък опит за убийство на палестински боец в сирийската столица, в същия ден, когато пореден израелски въздушен удар уби висш командир на \"Ислямски джихад\" в Газа.", "date": "2019.11.21", "title": "Израел удари Сирия"}
{"url": "https://duma.bg/rusnatsite-sa-shtastlivi-n203952", "text": "Повече от 80% от руснаците в различна степен смятат себе си за щастливи. Според проучване  на ВЦИОМ 81% от руснаците \"определено\" или \"по-скоро\" смятат себе си за щастливи, а 17% от руските гражданите се чувстват \"по-вероятно\" или \"определено\" нещастни. Отбелязва се, че повечето от анкетираните са щастливи защото имат семейство (29%), здравето и животът са на второ място (22%), на трето място е добрата работа (13%).", "date": "2019.11.21", "title": "Руснаците са щастливи"}
{"url": "https://duma.bg/nad-120-zhurnalisti-v-turskite-zatvori-n203955", "text": "Над 120 журналисти са държани в затворите на Турция, което е световен рекорд, а ситуацията с медиите в страната не се е подобрила от миналата година, когато бе отменено извънредното положение. Това съобщи Международният институт за печата, цитиран от британски медии. След опита за преврат стотици журналисти бяха изправени на съд по обвинения в тероризъм, се казва в доклада на Международния институт за печата, който добавя, че броят на журналистите, които все още са в затвора, е спаднал от над 160 на сегашните 120.", "date": "2019.11.21", "title": " Над 120 журналисти  в турските затвори"}
{"url": "https://duma.bg/nay-bednite-pensioneri-shte-poluchat-po-40-lv-za-koleda-n203968", "text": "За Коледа най-бедните пенсионери ще получат надбавка от 40 лв. към пенсията, реши правителството. По традиция премиерът Бойко Борисов се похвали пред телевизионните камери в началото на правителственото заседание \"докато медиите са още тук\".  С решение на МС от бюджета се отпускат малко над 51 млн. лв. за коледна помощ за пенсионерите с най-ниски пенсии. Средствата ще бъдат за сметка на преструктурирането на разходите и трансферите по централния бюджет за 2019 г., обясни социалният министър Бисер Петков. От скромния бонус ще се възползват около 1 276 200 пенсионери с месечен доход до 363 лв., каквато е определената линия на бедност за 2020 г. Премиерът твърди, че при управлението му \"кумулативно са отпуснати половин милиард лева за пенсионерите\". ", "date": "2019.11.21", "title": "Най-бедните пенсионери ще получат по 40 лв. за Коледа"}
{"url": "https://duma.bg/ot-vits-dueli-kanyat-na-parvi-rozhden-den-n203935", "text": "Създателите на първите и единствени по рода си \"Виц дуели\" канят на първия рожден ден на интерактивния проект днес, 21 ноември, от 20 ч., в столичния клуб \"Алкохол\". Записалите се участници (максимум 8 души) се изправят срещу своя опонент. Разполагат само с три вица, за да убедят журито и публиката, че са по-добри разказвачи от другите. Събитието е с времетраене три часа, като протича в няколко етапа. По време на първия, който продължава около 40 минути) двамата водещи - професионалните актьори Илия Виделинов и Даниел Пеев-Дънди, предразполагат публиката по предварително подготвена художествена форма. Вторият етап включва около половинчасова презентация на журито, като членовете му разказват вицове, за да се представят. Същото правят и специалните гости на проявата. В третата част започват самите дуели, следват директни елиминации и награждаване на победителите близо 1 час и 45 минути). Най-добрият разказвач печели каса бира, приз \"Душата на компанията\" и статуетка \"Златна рибка\". Всеки, взел участие във \"Виц дуели\", получава утешителна награда по едно питие, за безстрашието си да се качи на сцената. Накрая има отворен микрофон и закриване на събитието. Малкият, но компактен екип на проекта, който може да се похвали с над 30 събития в цялата страна, включва режисьора Александър Събев, който отговаря за конструкцията и формата. Консултант за вицове е Григор Григоров - научен работник в БАН, който прави анализи на структурата и историята на вицовете и помага при предварителния подбор. Журналистът и писател Ангел Иванов се занимава с изготвянето на материалите за пресата.", "date": "2019.11.21", "title": "От \"Виц дуели\" канят на първи рожден ден"}
{"url": "https://duma.bg/tsveti-radoycheva-provokira-s-videoklip-kam-izchezni-n203934", "text": "Талантливата Цвети Радойчева засне клип към нейната авторска песен \"Изчезни\", посветена на жените, пострадали от домашно насилие. Именно с тази композиция успешната поп дива спечели голямата награда на BG Music Festival през лятото. Текстът е на Петър Москов, а аранжиментът е дело на Алекс Нушев, за мастеринга отговорност носи Радо Минев. Снимките на впечатляващото видео са направени в частна къща, чийто интериор е от автентични мебели, направени от истинско дърво, с красива веранда и гледка към язовира \"Мало Бучино\". В клипа, режисиран от Добромир Николов, който е и оператор на кадрите, огнената брюнетка си партнира с разпознаваемия актьор Александър Димов, известен от сериалите \"Откраднат живот\", \"Столичани в повече\" и др. Харизматичната Цвети Радойчева е в ролята на решителна млада жена, която не се предава и не пада духом, въпреки че е била обект на психическо и физическо насилие от нейния партньор. Красавицата изхвърля от живота си този човек и смело продължава напред. Видеото е с позитивен край и цели да вдъхне кураж на много жени, засегнати от този проблем, да имат смелостта навреме да кажат \"изчезни\", да съхранят личността си и да запазят своята душевност.", "date": "2019.11.21", "title": "Цвети Радойчева провокира с видеоклип към \"Изчезни\""}
{"url": "https://duma.bg/priznavaneto-na-kosovo-struvalo-2-miliona-n203956", "text": "Медиите в Малдивската република съобщиха, че депутат в местния парламент е поискал разследване на твърдения, че бившият външен министър Ахмед Шахид е взел два милиона долара подкуп за признаване на косовската независимост. Това съобщава сръбският в. \"Вечерне новости\", позовавайки се на прищинския \"Зъри\". В искането за разследването се настоява и за преразглеждане на решението за признаване на Косово. В документа е цитирано и изявление на косовския външен министър Беджет Пацоли, в което признава, че е харчил пари в лобирането за признаване на косовската независимост.", "date": "2019.11.21", "title": " Признаването на Косово  струвало... $2 милиона"}
{"url": "https://duma.bg/60-fotografii-na-dzhon-demos-predstavya-galeriya-sintezis-n203936", "text": "Галерия \"Синтезис\" и Фотосинтезис арт център представят \"Дихание\" - изложба на Джон Демос (21 ноември 2019 - 4 януари 2020). Официалното откриване е днес, 21 ноември, от 19 ч. В серията \"Дихание\" Джон Демос събира над шейсет черно-бели фотографии на дървета, заснети в продължение на повече от двайсет години. За него тя е форма на духовно търсене и опит да обрисува животворната енергия на дърветата във визуална форма. Изложбените копия са отпечатани чрез пиезография, технология за висококачествен монохромен печат, с изключителен динамичен диапазон и тонална дълбочина, от принт център Фотосинтезис. По повод изложбата галерия \"Синтезис\" ще издаде втората част на поредицата \"Фото кът\", специално издание в лимитиран тираж от 30 бр. То включва селекция от десет фотографии от серията \"Дихание\", отпечатани на архивна хартия Hahnemuhle Photo Rag Baryta и текстове на Марин Бодаков и Мариани Лефас-Тетенес. Освен него, по време на изложбата ще може да бъдат купени и книгите на Джон Демос \"Сенки на мълчанието\" и \"Албания на прага на промяната (1990-1991)\".", "date": "2019.11.21", "title": "60 фотографии на Джон Демос представя галерия \"Синтезис\""}
{"url": "https://duma.bg/shpionska-afera-raztarsi-sarbiya-n203954", "text": "Сръбският президент Александър Вучич поиска от Агенцията за военно разузнаване да разследва евентуална афера за шпионаж, в която руски шпиони вербуват сръбски агенти, заяви сръбският премиер Ана Бърнабич. \"Разговарях с президента Александър Вучич. Той разпореди на Агенцията за военно разузнаване да разследва случая. Нямаме всички данни. Ако всичко се окаже вярно, тогава това ще бъде сериозен проблем и проблем за нас\", заяви Бърнабич пред сръбския \"Блиц\". Изданието съобщи, че руският дипломат и военен разузнавач Георги Клебан е участник във видео, показващо го, че дава пари на предполагаем високопоставен сръбски служител. По-рано порталът \"Бота Сот\" съобщи, че \"да се убият Заев и Села\" е била задачата, поставена от руски разузнавачи на екстремистките десничарски групи в Македония на 27 април 2017 г. Според изданието, руският разузнавач заедно с Горан Живалевич - сръбски разузнавач в Скопие, са ръководили операцията. Координацията е била извършена няколко дни по-рано в малко населено място по българското Черноморие, където имат вили служители на руското военно разузнаване, известно като ГРУ. Планът е разработен детайлно в Белград ден по-късно в частен дом, твърди бивш служител на македонските служби за контраразузнаване, пожелал анонимност.", "date": "2019.11.21", "title": " Шпионска афера разтърси Сърбия"}
{"url": "https://duma.bg/edelina-kaneva-pee-s-vsichkite-si-mazhe-v-muzikalniya-teatar-n203938", "text": "Една от водещите солистки на Музикалния театър - Еделина Кънева, ще отбележи 30 години на неговата сцена с концерта \"Всичките мои мъже\". Примата кани своите почитатели на 23 ноември от 19 ч. на концерта-спектакъл в Музикалния театър, научи ДУМА от София Стойчева, пиар на НМТ. \"Посвещавам моя юбилеен концерт на партньорството, казва известната певица. В един такъв концерт човек излива душата си, а пред очите на хората минава целият му живот.\" Еделина Кънева ще бъде на сцената с партньорите-мъже, с които е пяла най-много на сцената на Музикалния театър - Марчо Апостолов, Александър Мутафчийски, Пеньо Пирозов, Христо Сарафов и Богомил Спиров. Специални гости на концерта са другите й сценични партньори от последните години - Орлин Горанов, Орлин Павлов и Тончо Токмакчиев.  На концерта ще звучат арии и дуети от оперетите \"Веселата вдовица\" и \"Графиня Марица\", в които Еделина Кънева прави коронните си роли. Тя ще покаже и широкото амплоа, в което се изявява на сцената - не само оперета и опера, но и мюзикъл, джаз и поп. Ще прозвучат прочути дуети от мюзикъли, сред които \"Уестсайдска история\", както и джаз и поп дуети, написани специално за Еделина Кънева и нейните партньори на сцената.  Участват солисти, хор и оркестър на Музикалния театър с диригент Юли Дамянов. Гост-диригент е Любомир Денев.", "date": "2019.11.21", "title": "Еделина Кънева пее с всичките си мъже в Музикалния театър"}
{"url": "https://duma.bg/doza-shtastie-shte-stane-chast-ot-uchebnata-programa-n203937", "text": "Първият пълнометражен филм на Яна Титова \"Доза щастие\" беше видян от над 10 000 зрители още в първите дни след премиерата и предизвика масивна емоционална вълна от коментари сред родителите. Голяма част от мненията са, че всяко семейство задължително трябва да посети прожекция на филма, а \"Доза щастие\" трябва да бъде излъчван и в училищата. Филмът, пресъздаващ истинската история на журналистката Весела Тотева, описана в биографичната й книга \"Падение и спасение\", вече официално е включен в образователните инициативи на Министерството на образованието и науката, свързани с превенция на зависимостите. Историята на Весела и нейната дъщеря Валя показва по убедителен и въздействащ начин колко опасно може да бъде за един млад човек да допусне грешка въз основа на малкото си опит и информираност. Общите усилия на екипа, създал лентата, и МОН ще позволят на преподаватели от 29 града у нас да организират за учениците групови посещения в избрани киносалони на преференциални цени.", "date": "2019.11.21", "title": "\"Доза щастие\" ще стане част от учебната програма"}
{"url": "https://duma.bg/galeriya-ikar-razdade-nagradi-za-yubileya-si-n203939", "text": "Надeжда Ушева от отдел \"Култура\" на ДУМА бе отличена с благодарствена грамота за дългогодишно медийно партньорство и подкрепа и за популяризиране дейността на столичната галерия \"Икар\". С благодарствени грамоти бяха удостоени и Холдинг \"България Платинум Груп\", собственик на едноименния бизнес център в София, и Петя Пейчева от София, дългогодишен служител за връзки с обществеността на галерията за периода от 1999 до 2014 г. Арт салонът отличи и художници по случай 20-годишнината си. Награда пластика \"Икар\" за най-успешна изложба-живопис \"Необятното\" за първия творчески сезон на 2019 г. и за успешно международно участие на арт изложението в Лондон, състояло се от 5 до 7 юли т.г., бе присъдена на младия автор Стефан Прокопиев от София. Пластиката е изработена от скулптора Александър Пройнов. Плакет \"Икар\" за продължително творческо сътрудничество в областта на живописта (стил наивизъм), бе връчен на Владимир Шунев от Кюстендил. Той е изработен от скулптора Юри Дерменджиев. С плакет \"Икар\" за втория творчески сезон на 2019 г. бе отличен Евгени Петров от Пловдив за изложбата \"Алхимия на щастието\". Грамоти за активно участие в най-голямото арт изложение в Лондон получиха и художниците Светлозар Недев от Стара Загора, Иван Гайдаров от Казанлък, Петър Дарковски от Видин, Минка Добрева от Стара Загора, Марияна Стефанова от Банско, Румяна Маркова от София (посмъртно). Грамоти за дългогодишно сътрудничество в областта на изобразителното изкуство и за успешно участие в творческите проекти на галерията взеха Полина Герджикова от София, Венета Неделева от София, Александър Янакиев от Кюстендил и Любомир Марков от Пловдив. След церемонията по награждаването гостите имаха възможност да разгледат юбилейната сборна изложба \"Коледна импресия\", която продължава до 10 януари в галерия \"Икар\", ул. \"Бачо Киро\" 26-30.  ", "date": "2019.11.21", "title": "Галерия \"Икар\" раздаде награди за юбилея си"}
{"url": "https://duma.bg/oskar-uayld-i-temata-za-morala-i-chestnostta-n203940", "text": "\"Жена без значение\" е новото заглавие в афиша на Театър \"Българска армия\". Постановката е на Стоян Радев, преводът - на Красимира Тодорова, сценография - Никола Тороманов, костюми - Елис Вели. Премиерните представления са днес и утре - 21 и 22 ноември, от 19 ч. Оскар Уайлд пише \"Жена без значение\" през 1893 г. по молба на актьора Хърбърт Три, мениджър на Хаймаркет тиатър. Първото представление е имало голям успех, макар авторът да бил освиркан на поклона, заради една фраза, че \"Англия се е изтегнала като прокажена\". \"Жена без значение\" блести с плътни комедийни образи и ненадминатото остроумие на Оскар Уайлд. Но в тази пиеса той разширява регистъра, като развива както силния критичен заряд, породен от неговата непримирима позиция към елита на Англия, така и темата за отношението между жените и мъжете, която повече от век по-късно продължава да бъде водеща - от шумните публични скандали в Холивуд до невидимите кризи в домовете на всеки от нас. Всички тези качества правят пиесата \"Жена без значение\" привлекателна, забавна и актуална и днес.  Действието се развива в имението на лейди Хънстънтън (Елена Райнова). По време на аристократичен прием високопоставеният лорд Илингуърт (Иван Радоев) прави предложение на младеж със скромно потекло - да стане негов личен секретар. Новината радва както самия Джерълд Арбътнът (Ясен Атанасов), така и цялата знатна компания, сред която и младата американка Мис Хестър Уърсли (Евелин Костова), която с възгледите си за морала и ценностите ярко се отличава сред снобското общество на високопоставените аристократи. Появата на Мисис Арбътнът (Анастасия Ингилизова), която не разрешава синът й да приеме поканата на лорд Илингуърт, променя веселия тон на вечерта. В поредица от емоционални сблъсъци постепенно се разкрива причината за нейния отказ.  В \"Жена без значение\" темата за морала и честността попада в контекста на едно толерантно към пороците, богато общество, представено от ярки персонажи (Сър Джон Понтифракт и Лейди Понтифракт - Георги Къркеланов и Радосвета  Василева, Мисис Алънби - Гергана Плетньова, и Лейди Стътфийлд - Луизабел Николова, и Архидякон Добъни - Иван Налбантов).", "date": "2019.11.21", "title": "Оскар Уайлд и темата   за морала и честността"}
{"url": "https://duma.bg/datata-n203941", "text": "СВЕТОВЕН ДЕН НА ПОЗДРАВИТЕ. Честван за пръв път през 1973 г. по инициатива на двама братя от щата Небраска - Майкъл и Брайън Маккормик, като реакция срещу засилване на международното напрежение. Поводът за обявяването му е четвъртата арабско-израелска война (6 октомври - 11 ноември 1973 г.). Днес отбелязваме Деня на християнското семейство и на православната християнска учаща се младеж. СВЕТОВЕН ДЕН НА ТЕЛЕВИЗИЯТА. Отбелязва се от 1996 г. с резолюция на ООН в чест на първия Световен телевизионен форум в Ню Йорк, САЩ (1996 г.). На всички държави е предложено да отбелязват този ден, като обменят тв програми, посветени на мира, безопасността, икономическото и социалното развитие, разширяването на културния обмен. ДЕН НА ОРЯХОВО. На тази дата през 1877 г. по време на Руско-турската освободителна война градът е освободен от турско робство. На този ден и Златоград е освободен по време на Балканската война през 1912 г. 1881 - УМИРА АМИ БУЕ, ФРЕНСКИ ГЕОЛОГ, ПО-КЪСНО ПРИЕЛ АВСТРИЙСКО ПОДАНСТВО (Р. 1794 Г.). Един от пионерите на геоложките проучвания в Европа. Известен с изследванията си на Балканите и в частност - в България. Проучва Рила, долината на р. Струма, Пирин, Софийската котловина, Витоша, Стара планина, р. Искър, р. Марица, Родопите и др. Изработва първата геоложка карта на България. 1995 - ПОДПИСАНО Е ДЕЙТЪНСКОТО СПОРАЗУМЕНИЕ. Мирният договор е парафиран във военновъздушната база Райт-Петърсън край Дейтън, Охайо. С него официално се слага край на продължилата близо 4 години гражданска война в Босна и Херцеговина. Дейтънското споразумение е резултат от Дейтънската конференция, състояла се от 1 до 21 ноември с.г. с участието на президента на остатъчна Югославия Слободан Милошевич, президента на Хърватия Франьо Туджман, президента на Босна и Херцеговина Алия Изетбегович, главния преговарящ от американска страна Ричард Холбрук, както и ген. Уесли Кларк. 1996 - УМИРА АБДУС САЛАМ, ПАКИСТАНСКИ ФИЗИК (Р. 1926 Г.). Известен с теорията за електрослабото взаимодействие, обединение на теориите за електромагнитното и слабото ядрено взаимодействие. Той е първият пакистанец и мюсюлманин, получил Нобелова награда (1979 г.). През 1964 г. основава и оглавява Международния център по теоретична физика край Триест, който днес носи неговото име. 2004 - УМИРА МОРИС АЛАДЖЕМ, БЪЛГАРСКИ КОМПОЗИТОР И АРАНЖОР (Р. 1932 Г.). Главен художествен ръководител на дирекция \"Българска естрада\" към Държавно обединение \"Музика\", музикален директор на \"Балкантон\". Автор е на над 1000 аранжимента и над 300 популярни песни. Носител е на първа награда на Съюза на българските композитори за 1984 г., на награда за цялостно творчество на \"Златния Орфей\" (1995) и др.", "date": "2019.11.21", "title": "Датата"}
{"url": "https://duma.bg/tunelat-n203944", "text": "Преди тридесет години ни вкараха в тунела на т.нар. демократичен преходен период. Уверяваха ни, че скоро ще видим спасителна светлинка в другия му край. Мнозина от нас продължават да се лутат в тези мъчителни дебри. Тунелът се оказа нашата шокова терапия. Терапия, но за какво? За това, че живяхме достойно и работихме съзидателно в единство, без класова експлоатация?  Мнозина от нас не издържаха, въдворени в условията на тази тунелна демокрация преди тридесет години. Изгубиха се, обезличиха се, отидоха си от този свят. Сигурно и други ще ги последваме, без да съзрем внушаваната ни спасителна светлинка насреща. Тя май ще излезе лъжлива залъгалка. Всъщност вече тридесет години се въртим в някаква непрогледна клетка. В тази клетка България залиня, мощното икономическо строителство от епохата на социализма е в миналото. Социалистическите трудови постижения и полезни блага все още се разграбват от безскрупулни мошеници. На нас, в клетката, ни хвърлят трохи и се мъчат да ни накарат да забравим аромата на истинския топъл хляб от онова време, славния живот, който живяхме, съзидателната светлина, на която се радвахме.  Уредилите се на широко и на светло демократи майкопродавци се стремят да внушат на нашите деца и внуци колко лошо беше тогава. Само че пред фактите никой не може да затваря очите си. За тридесет години се нароиха толкова безработни, бездомни и клошари, толкова ненужни хора! Наскоро стана ясно, че над 1 милион и 640 хиляди души у нас живеят под прага на бедността, изгубени в безпросветния тунел.  Политолози и анализатори ни обясняват от разни телевизии, удобни на властта, че преходният период е завършил. Тунелът бил извървян. Вече сме били под ясно небе. Как да им повярваме? Вместо небе с дланите си напипваме само студени влажни стени... ", "date": "2019.11.21", "title": "Тунелът"}
{"url": "https://duma.bg/yordan-mladenov-shte-upravlyavam-prozrachno-s-yasni-pravila-n203942", "text": "- По време на предизборната кампания аз и моят екип имахме възможност да запознаем жителите на общината с тях. Ще работим за прозрачно управление, с ясни правила и в диалог с хората. По отношение на приоритетите ще посоча накратко най-важните от тях. На първо място бих поставил нашата цел за по-зелена, по-светла и чиста община Пещера. Това можем да постигнем с монтирането на енергоспестяващо осветление, поддържане на зелените площи и редовно измиване на улиците.  Екологията е тема, която винаги е била актуална за нашата община. Предвиждаме изграждане на система за мониторинг на чистотата на въздуха и подмяна на съоръжения, които трябва да гарантират чистотата и на водата. Няма кмет, който да не иска общината да има съвременна инфраструктура. В програмата си съм включил асфалтирането на улици, продължаване санирането на сгради, обновяване на центъра в Пещера.  Децата са нашето бъдеще. Планираме детските градини да станат безплатни до края на мандата, а също да имаме безплатна детска кухня за децата до 2 години. Нашата програма включва развитие на социалните услуги и грижа за хората. Това предвижда връщане ролята на общината в управлението на социалните услуги и разширяването им, създаването на добър инвестиционен и бизнес климат чрез привличане на инвестиции и сътрудничество с местния бизнес. Ще се погрижим и за осигуряване на качествено и достъпно здравеопазване, съвременна образователна среда и модерна материална база в училища и детски градини. Ще се погрижим и за развитието на спорта и младежките дейности, и обновяване на културните центрове, а също и за устойчиво развитие на туризма в общината. - Най-напред трябва да получа яснота в какво финансово състояние поемам управлението на община Пещера. Предстои да бъде извършена ревизия на разходването на средствата досега. Ще се запозная с всички договори, сключени от досегашното общинско ръководство. Тези, които са несъвместими с принципите за управление с ясни правила, прозрачност и диалогичност, ще бъдат прекратени.  Следващата ми стъпка е да оптимизирам състава на общинската администрация. По време на предизборната кампания хората поставиха доста проблеми, свързани с нейния числен състав и работа, които спешно трябва да бъдат решени. Успоредно с това ще работим активно за решаването на проблеми, за които не се изискват много средства, а преди всичко добра организация и ефективност. Такъв проблем е подмяната на улично осветление, което е повредено, или поставянето на нови лампи там, където няма такива.  Ще се погрижим и за чистотата в града, а също и за поддържането на зелените площи. Има още много привидно малки неща, които хората очакват от нас да бъдат решени оперативно. - По време на срещите ми с жителите на общината към мен бяха отправени десетки въпроси, свързани с подобряване качеството на живот в населените места. Хората искат да се подобри сметоизвозването и чистотата на улиците. Част от тях поставиха въпроса за необходимостта от осветление в крайните квартали, за видеонаблюдение в районите около училища и детски градини.  Младите хора искат повече зеленина, детски площадки и кътове за отдих. Не случайно екологията е сред основните ни приоритети. Проблемите, свързани с чистотата на въздуха и водата в общината, не търпят отлагане. Ще организираме мониторинг за чистотата на въздуха, контрол върху вододайните зони, възможност да използват стопанската вода. Проблемите са много, но не мога да пропусна тези, свързани със състоянието на улици и тротоари, необходимостта от почистване на коритото на река Стара, обновяване на пътната маркировка по основни артерии, а също и необходимостта от въвеждането на ясни правила и ред за паркирането на автомобилите. Санирането на сгради трябва да продължи, но при ясни правила. Да се знае колко са отпуснатите средства и колко сгради ще бъдат санирани с тях, за да не се правят излишни разходи от живеещите и да не остават те с напразната надежда, че ще имат реновирана сграда. Разбира се, има още доста проблеми, които бяха поставени през мен и екипа ми. Ще направим всичко възможно те да получат своето решение. - На първо място решения ще получат тези от проблемите, с които може местната власт сама да се справи. Например Общинското предприятие \"Чистота\" трябва да заработи ефективно, достъпът и обслужването от общинската администрация трябва да бъдат значително улеснени. Затова предвиждаме възможност за електронни услуги за улесняване работата на бизнеса, а също и за спестяване време на жителите на община Пещера.  Предвиждаме също създаването на Обществен съвет към кмета, който да го подпомага при решаването на различни проблеми. В този съвет ще влязат широк кръг хора с различни професии - юристи, икономисти, лекари, учители, културни дейци. Така ще имаме винаги пряка връзка с хората и ще работим съвместно за решаване на проблемите.  Община Пещера има възможности за развитието на историческия и културния туризъм. Желанието ни е да бъдат назначени няколко специалисти, които да разработят цялостната визия за превръщането на Пещера в желана дестинация, защото ние имаме и природни, и културни забележителности, които трябва да бъдат популяризирани и посещавани. И накрая нека погледнем към най-близките месеци, които предстоят - очаква ни зимата. За целта ще създадем максимално добра организация за зимно почистване и поддържане на пътищата и улиците, а също и за почистването на пътя за курорта \"Свети Константин\".  Предстоят ни и празници, и едни от най-светлите са Коледните. Ще работим за разнообразна културна програма не само в Пещера, но и в двете населени места Радилово и Капитан Димитриево. Ще се постараем да зарадваме децата, а също и да помогнем с благотворителни инициативи тези от тях, които имат нужда от нашата грижа и обич. В заключение ще посоча, че именно грижата за хората, отговорното отношение към всеки, поставен от тях, проблем и любовта към родния ни град ще ни водят в работата ни за превръщане на община Пещера в по-добро място за живеене.", "date": "2019.11.21", "title": "Йордан МЛАДЕНОВ:    Ще управлявам прозрачно, с ясни правила"}
{"url": "https://duma.bg/faktite-vs-vlastta-n203943", "text": ",  Фейсбук Проблем: 2 милиона емигранти PR кърпеж: Имаме рекордно ниски нива на безработица. Де факто: \"Има човек - има проблем, няма човек - няма проблем\" - Сталин. Проблем: Цената на хляба скочи с 50% PR кърпеж: Минималната заплата се е повишила 50% за последните 10 години Де факто: Паритет на покупателна способност - мери какво може да си купиш с парите си (често минимална или средна заплата в съпоставка с динамиката на цените на основни продукти), а не колко цифрички имаш в джоба, че едно време всички бяха милионери, но не бяхме Швейцария на Балканите. Проблем: Всичката газ ни заобиколи PR кърпеж: Строим интерконектори, за да продаваме газ. Де факто: Целият народ трябва да се събере да пърди в шишета, за да има кво да пуснем по поредното велико \"съоръжение\" на властта. Проблем: Избирателната активност падна PR Кърпеж: Хората са незаинтересовани от политиката Де факто: Хората са доста информирани и 3 пъти по-отвратени от политиците и простия факт, че за 30 години няма нито 1 читав. Имаше 1 и те го докараха да фалира държавата (btw Жан е единственият Бг премиер, който живее в двустаен след мандата си).  ... Повече - като ме хванат лудите и напиша цяла статия.  ", "date": "2019.11.21", "title": "Фактите vs. Властта"}
{"url": "https://duma.bg/kakvo-e-ekg-holter-n203919", "text": "Екг холтер е малко медицинско устройство, захранвано от батерия, което измерва сърдечната активност, като скорост и ритъм. Вашият лекар може да ви помоли да използвате такъв, ако се нуждае от повече информация за това как функционира сърцето ви, отколкото рутинна електрокардиограма (EKG) може да им даде. Двадесет и четири часа екг холтер мониторинг е непрекъснат тест за записване на сърдечната честота и ритъма за 24 часа. Носите холтера в продължение на 12 до 48 часа, докато извършвате ежедневните си дейности. Това устройство има електроди и електрически проводници точно като обикновен EКГ, но има по-малко изводи. Той може да измери не само сърдечен ритъм, но и когато почувствате болки в гърдите или проявите на симптоми на неравномерен пулс или аритмия. Как работи? ЕКГ холтерът  е малък. Няколко проводника са прикрепени към монитора. Проводниците се свързват с електроди, които се поставят върху кожата на гърдите ви с лепилоподобен гел. Металните електроди провеждат дейността на сърцето ви през проводниците и в монитора . Носите малка торбичка около врата си, която държи самия монитор. Важно е да държите монитора близо до тялото си по време на периода на тестване, за да сте сигурни, че показанията са точни. Вашият лекар ще ви покаже как да свържете отново електродите, ако те се разхлабят или се разкачат по време на периода на тестване. Ще получите инструкции, които обясняват как да се грижите за вашия монитор и какво да не правите, докато го носите. Важно е да избягвате къпането, душа и плуването, докато носите монитора. Може да извършвате нормалните си дейности по време на 24-часовия тест. Ще бъдете насочени да записвате дейностите си в тетрадка. Това помага на лекаря да определи дали промените в сърдечната дейност са свързани с вашето поведение и движения. 24-часов тест за монитор на Холтер е безболезнен. Въпреки това, не забравяйте да запишете всяка болка в гърдите, ускорен пулс или други сърдечни симптоми, които имате през периода на тестване. Точност на изследването  Поддържайте монитора сух, за да се уверите, че той функционира правилно. Избягвайте дейности, които могат да доведат до намокряне на монитора. Магнитните и електрическите полета могат да пречат на функцията на монитора. Избягвайте области с високо напрежение, докато носите монитора. ", "date": "2019.11.21", "title": "Какво е ЕКГ холтер?"}
{"url": "https://duma.bg/kak-da-prigotvim-trite-nay-emblematichni-pitsi-na-vsichki-vremena-n203994", "text": "Модните гарнитури за пица идват и си отиват, но няколко комбинации са толкова вечни, че сами по себе си стават емблематични пици. Това са пиците, които има във почти всяка пицария съвместно и във всяко меню за доставка, и пиците, които вярваме, че всеки любител на пица трябва да може да копира у дома. Това са трите най-емблематични пици на всички времена и как да си ги приготвим ни показват от Лозана пицарии Пловдив! Пица Маргарита Маргарита е майката на всички пици. Тази пица в стил Неаполитана има тънка кора, пресен доматен сос, прясно сирене моцарела и листа босилек. Как да си направим пица Маргарита у дома Печете тази пица в много гореща фурна или, още по-добре, на плоча. Разточването или разтягането на тънкото тесто за тази пица е от първостепенно значение, за да получите хрупкавата, но все пак гъвкава коричка, гарантирайки, че сосът и сиренето едва се готвят, докато коричката се мехури. Пресните домати през сезона са идеални за приготвяне на соса, но може да използвате и консервирани домати. Пица Пеперони Може би това е най-популярната пица. Този уникален топинг дори украсява емоджита за пица! Соленият и леко пикантен вкус се държи на качественото сирене - никой не може да устои да си вземе парче направо от горещата пица Как да си направим най-добрата пица с пеперони у дома Сложете много пеперони, когато го използвате като единствен гарнитура. Сложете един слой пеперони върху соса, преди да добавите сиренето и още един слой чушки отгоре. Ползвайте  частично обезмаслена моцарела и пармезан, за да гарнирате пици с пеперони. Пиле - барбекю Счита се, че пица пиле-барбекю е изобретението на готвач от California Pizza Kitchen през 1985 г. Оригиналните съставки са сос BBQ, пиле, силантро, червен лук и сирене фонтина.  Как да си направите пица пиле-барбекю у дома Използвайте качествено пилешко месо с еднаква смес от пушено барбекю и доматен сос. Пилето  може да бъде на кубчета или накъсано, а сирената може да са: чедър или гауда и частично обезмаслена моцарела. Тънки резени червен лук добавят контрастираща текстура и аромат на пицата. ", "date": "2019.11.21", "title": "Как да приготвим трите най-емблематични пици на всички времена"}
{"url": "https://duma.bg/top-3-frenski-deserti-vnesete-sladkiya-vkus-na-frantsiya-vav-vashata-kuhnya!-n203920", "text": "Запомнете тези три думи: пухкавост, кремообразност и деликатност, защото те са ключът, който ще ви накара да се влюбите във френските десерти. Не е изненадващо, че думата „десерт“ намира своя произход от френския термин dessevir (la table), което означава „да изчистим масата“. Днес, почти четири века след като десертите започнаха да стават популярни, френската кухня все още третира хората от цял свят с възхитителни десерти. Без значение какъв вид френски десерт похапвате, има само една дума, която да опише тези сладки удоволствия: щастие. Палачинки Световно известните тънки френски палачинки са идеални тъй като могат да бъдат сладки, пикантни и да бъдат пълни с всичко, което харесвате! Въпреки че най-известните и класически френски палачинкиса тези, наречени crêpes Suzette, поднесени със сос от портокал, масло и захар, препоръчвам ви да следвате основната рецепта и оставете въображението си да се развихри! Съставки: 1 чаша брашно универсално Щипка сол 2 чаши мляко 3 яйца 2 супени лъжици несолено разтопено масло 1 супена лъжица захар (по желание) Подготовка: Смесете всички съставки в блендер до гладкост. Загрейте тиган за палачинки и намажете много леко с масло. Изсипете тестото и завъртете, за да покрие дъното на тиган. Гответе 2 минути, до златисто и го обърнете. Гответе още една минута. Повторете с останалото тесто и се наслаждавайте! Крем брюле Е, нека бъдем честни, ваниловият крем винаги е успех. Защо да не добавите малко кремообразност към английския крем, и да го покриете с карамелизирана захар, за да се насладите на класическото кремово брюле (буквално означава „изгорял крем“)? : Просто и вкусно. Захарната кора е ключът. Един от най-вкусните кремове брюле може да опитате в Смокини ресторант Пловдив център. Съставки: 5 жълтъка 5 супени лъжици бяла захар 1 супена лъжица кафява захар 1 шушулка ванилия (или 1 ч. Л. Ванилов екстракт) 250 мл сметана за готвене Приготвяне: Разбийте заедно жълтъците и 4 супени лъжици бяла захар до гладкост. Разбъркайте ванилията и сметаната. Изсипете сместа в 4 рамкинки и ги поставете в печен тиган, напълнен с вода (до половината от рамекините). Печете в предварително загрята фурна (150 ° C) за най-малко 45 минути. Вземете ги от водата, поставете ги в хладилника за 2 или повече часа. Сега смесете останалата бяла захар с кафявата захар и я поръсете върху върха на крема и карамелизата с горелка или бързо под скарата. Макарони Пригответе се за най-хубавото лакомство! Мосю Макарон е тук. Шикозният френски сандвич с бисквитки е крехък отвън и дъвчащ отвътре. Измислени в популярния парижки сладкарски магазин Ladurée, макароните имат репутацията на много трудни за производство), но това е по-скоро мит за мен. Ако следвате основните ми съвети, ще го получите просто парфе! Съставки: ⅔ чаша бадемово брашно 3 белтъка 1 ½ чаша захар за глазура 5 супени лъжици гранулирана захар пълнеж Приготвяне: Смелете захарта с бадемовото брашно и я пресейте два пъти в купа. Разбийте белтъците от яйцата с миксер на ръка и когато пенесто добавете захарта за глазура. Разбийте за още две минути, докато стегне. С помощта на шпатула сгънете бадемовата смес внимателно в сместа до паста. Поставете тестото в сладкарска торбичка и тръбопроводите малко кръгчета върху лист пергамент, предварително поставен върху тавичка на фурна. Докоснете тавата за печене, за да уредите пастата. Оставете кръгчетата на сместа да изсъхнат за 30 минути. Загрейте фурната (150 ° C), гответе в продължение на 14 минути и не забравяйте да отворите фурната наполовина през готвенето, за да може да излезе всяка пара. Затворете вратата и завършете готвенето. Извадете ги от фурната и ги оставете да изстинат в стелаж за торта. Пригответе пълнежа, който харесвате (маслен крем, шоколадов, конфитюр ...) и сглобете вашите макарони.  ", "date": "2019.11.21", "title": "Топ 3 френски десерти: Внесете сладкия вкус на Франция във вашата кухня!"}
{"url": "https://duma.bg/rezultati-n203926", "text": "X кръг Група С: Германия - Северна Ирландия 6:1 0:1 Смит (7) 1:1 Гнабри (20) 2:1 Горецка (43) 4:1 Гнабри (47 и 60) 5:1 Горецка (73) 6:1 Бранд (90+1); Холандия - Естония 5:0 1:0 Вайналдум (6) 2:0 Аке (19) 4:0 Вайналдум (66 и 79) 5:0 Боаду (87). 1. ГEРМАНИЯ 21 2. ХОЛАНДИЯ 19 3. Северна Ирландия 13 4. Беларус 4 5. Естония 1. Група Е: Уелс - Унгария 2:0 Рамзи (15 и 47); Словакия - Азербайджан 2:0 Боженик (10) Хамшик (86). 1. ХЪРВАТИЯ 17 т. 2. УЕЛС 14 3. Словакия 13 4. Унгария 12 5. Азербайджан 1. Група G: Полша - Словения 3:2 1:0 Шимански (3) 1:1 Матавц (14) 2:1 Левандовски (54) 2:2 Иличич (61) 3:2 Горалски (81); Северна Македония - Израел 1:0 Николов (45+2); Латвия - Австрия 1:0 Ос (65). 1. ПОЛША 25 т. 2. АВСТРИЯ 19 3. С. Мак 14 4. Словения 14 5. Израел 11 6. Латвия 3. Група I: Белгия - Кипър 6:1 0:1 Йоану (14) 1:1 Бентеке (16) 3:1 Де Бройне (36 и 42) 4:1 Караско (44) 5:1 Христофор (51-авт) 6:1 Бентеке (68); Шотландия - Казахстан 2:1 0:1 Зайнутдинов (34) 1:1 МакГин (48) 2:1 Нейсмит (64); Сан Марино - Русия 0:5 0:1 Кузяев (3) 0:2 Петров (19) 0:3 Миранчук (49) 0:4 Йонов (56) 0:5 Комличенко (78). 1. БЕЛГИЯ 30 т. 2. РУСИЯ 24 3. Шотландия 15 4. Кипър 10 5. Казахстан 10 6. Сан Марино 0. *Отборите с главни букви ще играят на Евро 2020.  Германия, Англия, Австрия, Белгия, Хърватия, Дания, Испания, Италия, Финландия, Франция, Холандия, Полша, Португалия, Чехия, Русия, Швеция, Турция, Украйна, Швейцария и Уелс. Жребият за групите ще се тегли в Букурещ на 30 ноември. Остават още 4 места, които ще бъдат заети след баражите в Лигата на нациите през март, жребият за които ще се тегли в петък в Нион.", "date": "2019.11.21", "title": "Резултати"}
{"url": "https://duma.bg/dokument-ulichi-lechkov-v-lazha-n203928", "text": "Йордан Лечков беше уличен в лъжа, след като в Търговския регистър (ТР) се появи решението на Изпълнителния комитет (ИК) на БФС. С него Михаил Касабов е утвърден за председател на централата до провеждането на конгрес. Той е избран, защото преди него Лечков и другият вицепрезидент Атанас Фурнаджиев се отказват. И двамата обаче са се подписали под документа, както и още 10 от 13-те присъстващи членове. Бившият собственик на Левски Спас Русев обаче си е тръгнал преди края на заседанието, а притежателят на Лудогорец Кирил Домусчиев изобщо не е  присъствал на заседанието. Лечков обаче непрестанно твърди, че няма такъв документ и не се е подписвал изобщо. \"Не знам защо (Лечков) прави подобни неща. По този начин само внася напрежение във футбола. Когато фактите говорят, боговeте мълчат, дори и тези от Сливен\", заяви членът на Изпълкома Венци Стефанов. На предстоящото заседание на Изпълкома на 28 ноември следва да се насрочи дата за извънреден изборен конгрес.  \"Този документ е нелегитимен. А що се отнася до моя подпис, аз не съм се подписал. Изпълком може да се проведе, но не знам дали ще е легитимен. Тепърва ще научавате доста интересни неща. Не знам дали има вероятност да няма конгрес скоро. Ще видим. Прословутият документ не е фигурирал в дневния ред (на заседанието от 18 октомври, на което беше избран Касабов)\", заяви  пред Блиц Лечков. По думите му публикуваният протокол в ТР е фалшив. Всичко ще реши съдът, пред който Лечков оспорва, за да поеме управлението на БФС и по възможност да доизкара мандата на Боби Михайлов, който иначе приключва през пролетта на 2022 г.", "date": "2019.11.21", "title": "Документ уличи Лечков в лъжа"}
{"url": "https://duma.bg/mis-balgariya-2019-se-izbira-s-ekokauza-n203932", "text": "Както всяка година, участничките в конкурса \"Мис България\" се ангажират с конкретна социална или екологична кауза. Този път те се обявяват в защита на планетата ни от глобалното замърсяване. Въздействащото начало на шоуто е подчинено именно на основната тема на надпреварата: \"Зелена планета - свеж въздух\" (Green Planet - Fresh Air). Това ще бъде уникален танц - дефиле в нетрадиционен стайлинг и визуални картини, съчетани с красотата, устрема на младостта и увереността на девойките, че трябва да живеят в чист свят, където ще са щастливи, ще създадат семейство и ще отгледат своите деца. В програмата на конкурса ще прозвучат изпълненията на Биляна Лазарова, Цвети Радойчева и др. В журито са четири носителки на титлата \"Мис България\" - Наталия Гуркова, Елена Ангелова, Тамара Георгиева и най-актуалната притежателка на короната Теодора Мудева, която само преди месец спечели престижния международен конкурс \"Мис Планет 2019\". Режисьор на спектакъла отново е Мартин Желев, а хореографията е поверена на Събин Асенов. Водещи на бляскавата церемония са очарователните Боряна Баташова и Теодор Тодоров-Тео. Участничките ще дефилират с бански костюми и официални тоалети на известния български дизайнер Христо Чучев. Големият финал на \"Мис България\" е днес, 21 ноември, от 19 ч., в \"Рейнбоу плаза\", София. Най-красивото състезание за пореден път ще опъне червения килим, за да бъде избрана \"Мис България 2019\". Организатор и лицензиант на конкурса е модна агенция \"Интерсаунд\".", "date": "2019.11.21", "title": " \"Мис България 2019\" се избира с екокауза"}
{"url": "https://duma.bg/tri-varianta-pred-nashite-v-barazhite-za-evro-2020-n203929", "text": "Националният отбор на България има три варианта за съперници за 1/2-финалите в Лигата на нациите през март. Жребият ще бъде теглен в петък в Нион от 13.00 ч. При първия \"лъвовете\" ще гостуват на Шотландия на 26 март, а при евентуална победа на 31-и ще играят срещу победителя от Норвегия - Сърбия, като домакинството ще се реши също от жребия. При втория България ще е домакин на Израел на 26 март, а при успех 5 дни по-късно ще срещне по-добрия от Исландия или Унгария/Румъния, като домакинството ще се реши също на предстоящия жребий. При третия вариант България е домакин на Унгария, а при победа играе срещу по-добрия между Исландия или Румъния. Така има шанс България да е домакин в 1/2-финалния плейоф, падайки се в Поток А, в който е и Исландия. Поток А: Исландия, три отбора измежду БЪЛГАРИЯ, Унгария, Израел и Румъния Поток В: Босна и Херцеговина, Словакия, Ейре, Северна Ирландия Поток С: Шотландия, Норвегия, Сърбия, един измежду БЪЛГАРИЯ, Унгария,Израел или Румъния Поток D: Грузия, Северна Македония, Косово, Беларус.", "date": "2019.11.21", "title": " Три варианта пред нашите   в баражите за Евро 2020"}
{"url": "https://duma.bg/suroviyat-chesan-udalzhava-zhivota-n203931", "text": "Чесънът удължава живота, защото сдържащите се в него фибри увеличават \"добрите\" бактерии, изместващи вредните, които допринасят за всякакви болести - от рак и деменция до затлъстяване и психични проблеми. Микроорганизмите в тялото имат 10 пъти повече клетки и 100 пъти ДНК от приемника. Затова е естествено те да са с важна роля за регулирането на всичко - от метаболизма до имунната система. Учени от университета в Амстердам изследваха съдържанието на фибри в храните и установиха, че само цикорията съдържа повече от полезните олигозахариди от чесъна. Те са в изобилие също в праза, кромида, артишока, аспержите, пшеницата, овесените ядки и бананите. Според проф. Ерик Класен от екипа менюто с повече зеленчуци и по-малко захар е най-добро за бактериите в червата. Специалистите препоръчват чесънът да се консумира суров, тъй като консервирането отслабва мощта му, пише \"Мирър\".", "date": "2019.11.21", "title": " Суровият чесън удължава живота"}
{"url": "https://duma.bg/bfs-kupil-za-1-mln-lv-ekipi-ot-afganistantsi-te-ne-znayat-n203927", "text": "БФС е купил близо 34 000 тениски и шорти за подрастващи. Между 2015 г. и 2018 г. ММС е отпуснало 5,5 млн. лв. за развитие на детско-юношеския футбол. Разследване на бТВ разкри, че малко над 1 млн. лв. от тях са за екипи на деца от школите. Подалият оставка като президент Борислав Михайлов и подчинените му подписали договор за доставка на екипите с фирмата \"Белал Сохайб\", създадена от двама афганистанци с постоянен адрес град Мазар-и-Шариф, Афганистан. Градчето е размирно място, което от десетилетия попада ту в ръцете на талибаните, ту в ръцете на противниците им. Според договора от 2015 г. фирмата доставя екипите за 25 лв. броя. Заместник-изпълнителният директор на БФС Антон Попов се оправда, че \"големите фирми не проявявали интерес, заради много ниските цени на поръчката\". В разследването обаче се твърди, че 4 години по-късно и само в рамките на ден италианска фирма с представителство у нас предлага по-ниска цена. БФС обаче подписва договори на същата завишена цена и през 2016 и 2017 г. Като страна в сделката обаче се появява ново дружество \"Космос кидс 2013\", но и двата договора са подписани от афганистански граждани. На адреса на дружеството, посочен в договорите, фигурира една от жените, подписала се като управител под договора за втория транш от 336 000 лв. - Мария Хакимзада. \"Нямаме такъв договор\", отрече тя. Според договорите БФС е купил екипи за около 20% от момчетата на възраст между 10 и 14 години в цялата страна, които според статистиката са малко над 170 000.  \"Сред мои познати от клубове от региона и от първенствата, в които играем, никой не е получавал екипи. Аз си го обяснявам с пренасочване на средства, грубо казано - кражба\", заяви Никифор Никифоров, президент на ФК Легия (Рударци).", "date": "2019.11.21", "title": "БФС купил за 1 млн. лв. екипи от афганистанци, те не знаят"}
{"url": "https://duma.bg/rokendrol-apokalipsis-ot-alarma-pank-dzhaz-n203933", "text": "За последния вторник на този месец (26 ноември) радиофестивалът \"Аларма пънк джаз\" подготвя клавирен \"дърти олд рокендрол\" апокалипсис, пред-блус и пост-госпъл-хардкор с дяволското дуо на Преподобния Джон Уесли Майерс от Тенеси, известен повече като Джеймс Лег. Мястото е \"Бар Амок\" (ул. \"Хан Аспарух\" 37), а началният час е 21. Има и изненада: музикантът пристига с нов барабанист. Всъщност става дума за жена. Това е нюйоркчанката Ливия Ранали, позната от бруклинската хеви-блус формация The End Men. Билети по 15 лева има онлайн в системата на EpayGo и физически на касите на EasyPay. Но организаторите напомнят, че местата са не повече от 70. В седмицата на концерта пропуските скачат на 17 лв. И в случай, че не са тотално разпродадени, на входа ще са по 20. https://epaygo.bg/2671807382 https://www.facebook.com/events/865202633894930 https://www.facebook.com/alarmafest https://www.facebook.com/James-Leg-114197558646461 https://binar.bg/player/punk-jazz http://bnr.bg ВИДЕО: https://www.youtube.com/watch?v=1Y7JgOvDXvI https://www.youtube.com/watch?v=RhKxoMtlxbI https://www.youtube.com/watch?v=LToYhxj8bZk https://www.youtube.com/watch?v=pr_Cn92VJXk", "date": "2019.11.21", "title": "Рокендрол апокалипсис от \"Аларма пънк джаз\""}
{"url": "https://duma.bg/vazdayanie-za-predatelstvoto-vinagi-idva-n203945", "text": "Каза ми го наскоро един колкото голям писател, толкова и мъдър човек - Валентин Караманчев, че предателството се е пръкнало още при зараждането на човешкия род. Дори не подозират \"черните души\", преди да сторят своето злодеяние, че идва рано или късно възмездието, или както го нарича в едноименната си блестяща новела Караманчев - \"Въздаяние\". Някой високо над нас, или дълбоко в нас, въздава всекиму за стореното от него и зловещата му сянка ни следва цял живот. Но често въздаянието като че подминава този, който наистина го е заслужил с черните си дела, а се стоварва върху невинните глави на децата му. Както е записано - до девет поколения след него. Защото в народната памет и в свещените книги предателството на герой или на идея е грях, равен на убийството. Човек може да убие и случайно, но предателството най-често е съзнателно.  В днешното ни жалко време предателството към политически убеждения изисква толкова усилия, колкото да захвърлиш използваната си и ненужна вече носна кърпичка. Същото, и по-лесно, е да предадеш мечта, дори за нея да бленуват милиони хора. Какво друго му остава на измамения народ, освен да изплаче болката си и да хвърли черна клетва като камък към предателите?!  Ако някой отиде да запали свещ в черквата \"Свети Георги\" в Златолист и се поклони на гроба на Преподобна Стойна, може да надникне и в гробището зад стените на черквата. Там е погребан един, живял 106 години, най-обикновен човечец - нещо, което личи и от избелялата снимка на паметната му плоча. Той е прототипът на Караманчевия герой Божко Опълченеца - екзекутор, пролял кръвта на мнозина. Но оня горе му е дал столетие живот и шест години отгоре, за да изпита болката от възмездието по един от жесток по-жесток начин.  Днес ще нарушим тертипа на \"Черно на бяло\". Предлагаме ви откъс от новелата \"Въздаяние\" на Валентин Караманчев, защото героите му и случилото се с тях не са художествена измислица. Можете да прочетете и част от магнетофонен запис на един позабравен днес български изследовател, етнограф, журналист и писател - Спас Попов, със 100-годишния  Димитър Попстаматов от известния род Попстаматови от легендарното село Пирин, недалече от гр. Сандански. Той разказва потресаващ случай на въздаяние от времето на турското робство в Мелнишко. Горката баба попадия - сърцето й се разкъсва между отмъщението и майчината жалост към две от дъщерите й, защото, ако посочи на Яне Сандански кои са предателите на зверски убития й от турците отец Стамат, това означава самата тя да ги направи вдовици. И оставя всичко на оня, който отгоре всичко вижда и въздава. ...Турците разбрали какво свири бурията (тръбата - б.р.) - да не се пали селото, да спрат. И това помня - турците почная да гасят. ...Татко [отец Стамат] е бил по крайовете с четниците. Тогава му казал Яне Сандански: - Попе, вземи измести се в Стара България! Яне казал даже и на тия, другите ръководители, що бея там. Та и тия трима души стават да бягат, да минат границата за Стара България. Татко, дедо Стойо и Постол... Отиват при нашите кози, при чобанина. Хващат брави, заклали ги и почнали да ги пекат - да имат месо за из път. Искат да си турят в чантите, че ке минат границата. Татко имаше пет сестри, мои тети, лели. Двамината зетьове били много против татко, че е председател на революционния комитет. И против въстанието, и против татко, че на татко му тръгнала работата като предприемчив човек, имали говеда, много кози и овци. И тия какво ке направят? Научили се, че татко е избягал на овчарника. И пращат жените си - сестрите на татко - двамата ги пращат: - Идете там при козите, белким го намерите. Да му кажете да се върне. Ние с турците ке оправиме работата, нема да го убият... няма страшно... Спас Попов: Как се казват тия двете тети?  Попстаматов: Едната Вела Влашка, а другата - Стоянка Ибришимова. Знам ги. И те одят и казват на татко: - Така и така наръчая зетьовете ти, да се върнеш, да си дойдеш, че тука къщата ти ке иде, ке се разсипе, децата ти ке останат сираци - а ние сме четирма братя и една сестра. Той им казал: - Ке си дойда довечера, като се стъмни - у дома съм.  А оня дядо Стойо и другарите му казват: - Абе, попе, не се връщай ти, не слушай жените... Не слушай и твоите зетьове, те не ти мислят добро на тебе, те ти копаят гроб... - А-а, я ке си ида до село... ке ида да видя как е положението... И вечерта - отзад е гората - и той се спуска и слиза вкъщи. Влезе вътре, у дома, седна, майка му - баба, беше жива - от кюшето, ние тогава нямахме кревати и столове - лежахме на земята на рогозини, на черги... Татко ме праща да ида при неговия дядо - на майка татко й. Праща ме да го викам, да дойде у дома, та татко да му наръчал да дойде у дома да чуваме стоката. Дядо се казваше Костадин Гегов. Отивам я, ама с борина. Почная ония да уговарят татко: къде си тръгнал, ние сме оправили работата с турците, няма да те гонят, така, така. Дълго време моабет. Единият изчезна, излезе навънка. Единият от двамата зетьове. А той къде да иде? През деня са пратили покана на турците в село Горно Спанчево да тръгнат, че поп Стамат ке се предаде. Говория, що говория и един по един си отидоя. И дядо Коста си отиде. Арно, ама къде е акъло на жените? И на майка, и на баба? Прости жени. Защо не му кажаха: - Тия хора те лъжат, попе, лъжат те! Стани си и бегай! Дали рече да заспи - аскеро дойде, заградия къщата. Айде, съмна и почнаха да лопат по двора, да откриват керемидите, да се качват по покрива - искат да видят дали попа е вътре вкъщи. По едно време дойде началникът на турците - той е бил в конака. И кметът - коджабашията на селото - доадат на портата и коджабашията вика: - Невесто попадийо, невесто попадийо! Тука ли е попо? - Ами нема го, нема... по гората е... А тия, турците, не веруват: - А-а, тука е, мари попадийо, тука е... Знаем със сигурност! Турците разбрали от зетьовете и го вардили. Почная да се мъчат да го изкарат, да го видят. И татко каза на майка: - Мойта свърши, казва, излизам! Айде, сбогом! Баба - напред, майка му, татко - по нея, и аз - най-отзад. Другите братя ги немаше. Баба отвори - ние тогава имахме дебели порти. Дебели врати, с железа. Отвори баба и се обеси зад вратата - едната порта отвори. Две порти са. И татко като стъпи на прага и вика на турците: - Теслим! Теслим! Предавам се! Предавам се! ...И го закарват. Карат го един-два километра, мъчат го - косата му мъкнат, брадата му оскубват, всичко му снемат, простират го възнак и с камъни - колкото турци, толкова камъни намерихме върху него - удряли го по главата, размазали я и мозъко му бе изтекъл. Като отидохме ние на другия ден да си го прибереме - казая го къде е убит - и го намерихме окървавен, с разбита глава, размачкан. Като председател на революционния комитет, убит от турците на пиринска земя - родителите ми решиха да го погребат на самото злодейско място. Там сега има голям паметник. После дойдоха Хидрото - направиха две магистрали в Горно Спанчево и в село Пирин и те помогнаха да се въздигне още по-голям паметник. Работниците, които живееха във фургоните, през свободното време разкопаха мястото наоколо, донесоха хубав камък и издигнаха достоен паметник на баща ми Стамат. Спас Попов: Какво стана със зетьовете после?  Попстаматов: Нищо не ги направихме. Яне Сандански върлуваше там още седем-осем години. На 1908 година стана Хуриет, младотурският преврат. През тия години Яне Сандански, като идваше в село Пирин, минаваше зад нашата къща, понеже той спиеше на горния край на селото, имаше една стара къща на една баба Мария Язикова. Тя имаше трима сина, излезли на работа по Беломорието. По манастирите в Света гора. И тя сама. Къщата имаше три стаи и четата на Яне Сандански се побираше в нея. Безопасно - на края на село. Двамата наши зетьове да станат на другия ден и да идат при козите. При овчаря, да си отберат четиридесет кози и да си разделят по двайсет на всеки. Чобаните ги видели и ги нахокали: - Не ве ли е срам бе, предатели, вие предадохте дядо поп на турците, а сега сте дошли да му оберете сираците! Не ве ли е срам? Не ве ли е грях? Кой ке отгледа сега неговите сираци? Навикали им, но бравите ги откарали. Една вечер Яне Сандански доада (идва - б.р.) отдолу - ние стоиме пред къщата - придружен с двама-трима четника. Нашите комитетски хора тръгнали с него. Натам отива, при къщата на баба Мария. Яне Сандански се запря и вика на майка: - Попадийо, кажи нещо за попа? Кой от село Пирин имаше умисъл да предаде попа на турците? Искаме да го накажеме - председателят на комитета защитаваше народните интереси... Майка го погледна, погледна и вика: - Остави ги, Яне! Нека от Господ да им дойде наказанието... то е по-тежко от твоя и народния гняв... Мама не иска да изкаже нашите зетьове. А единият вървеше там и чу думите на мама, чу заканата на Яне - да накаже със смърт предателите. Предателят не остана в кожата си: лицето го промени, промени - ту зелено, ту бяло, ту жълто... Само майка да речеше: - Я го тоя... вижте му какво е лицето... Повече признания не беха нужни - Яне кеше да познае предателя. - Я го, Яне, тоя дето върви подир тебе - той го предаде! Ама изтърпе. Ние гледаме мама - тя какво ке каже. Не го предаде на Яне Сандански. Той разбра нейната воля и повече никога не я попита. Но искам да ти кажа възмездието, което сполетя тия хора: освободи се Пирин от турците, цялото село започна да мрази и заплюва двамата наши зетьове и скоро време те се парализираха. Съвестта или страхът ги загриза. И ела да ги видиш: имат синове, дъщери, внуци и правнуци - всички се изродиха, имат коли, отпуснати им по инвалидност. А нашето коляно - на председателя на революционния комитет - останахме здрави и читави, столетници сме... Двама се родиха - първите - направо сакати, друг си уби детето, двамата се парализираха и онемяха - не говореха изобщо до самата си смърт. Ето така ги наказа Бог, съдбата ли! Мога да кажа имената на двамата ни зетьове, те са покойници, я съм около стоте години, от кого да се плаша, но не искам - нека в паметта на поколенията техните имена завинаги да се заличат, та да няма никъде и у никого място за проклетите предатели. ...Изведнъж стана светло като ден. Гледа към него идва старица, приведена доземи. С два бастуна се подпира. Едвам-едвам пристъпя. Крачката - ден. Попита я: - За къде си кренала, бабо? - За Рожен, пътниче. - Далече е, много е далече. - Нищо, че е далече. Познаваш ли Божко Опълченеца? - Познавам го, как да не го познавам. За какво ти е пък изтрябвал на тебе? - Аз съм неговата орисия, съдбата съм му. Отивам да въздам според делата му. - Като ти гледам крачката, може и да не го завариш или пък някой ще те изпревари. Той на много люде е борчлия. - Видял ли си съдба да варка (бърза - б.р.), а винаги навреме пристига. Ако не го сваря, нали ще останат по него синове, внуци и правнуци. Трябва да си плати лошотиите. Ако не той, те ще платят. - Какво е виновна челядта му? - Да е мислил овреме. ...Понечи да стане. Бялото видело изчезна изведнъж. Озарените от светлина сипеи потънаха отново в мрак непрогледен. *** Божко Опълченеца надживя Дражелко с цели двайсет и пет години. Неговата орисница го настигна и отмина, без да го пожали. Удари го в най-слабото място. В семето му. Затри го. Замлати чепатите си бастуни по меките черепчета на Божковите мъжки рожби и внуци. Трима сина отимаха със Севда - все недъгави и улави и дамгосани от лоша болест - кръвта им не се съсирваше. Чепнеха ли си носовете, кръвта им не секваше с дни. Зъбче да им падне, неделя червено плюеха. Коляно да ожулят, цял месец със сухи пърхутки го налагаха. Петел да ги клъвне, раничките таяха като презрели калинки. Първия син сколасаха да съберат с несретница като него. Роди им се мъжко. С глава като на попова лъжичка. Не се научи да говори. И неговата кръв не засъхваше. Брада пусна, а яхаше тояга наместо конче. Божко и Севда опитаха за последно. Погоди се дъщеря - гиздава и читава. Израсна мома за чудо и приказ. Но ергенин от селото не се престраши да я търси. Пристана в далечно село. Със страх в сърцето и тя зачена. Роди се момиче. Свястно. Кръстиха го Севда. Престрашиха се с мъжа й за още едно. За проклетия момче се случи. Досущ като братята недъгаво, а и кръвта му същата. Още при първата рана бащата и майката оставиха кръвта му да се изцеди до капка. Повече за рожба не помислиха. Божко Опълченеца проклинаше таксирата си. Питаше се защо Господ го мъчи още. Защо не го прибере да си почине. Защо казнилото му е дълголетие проклето. На преклонни години здрав и прав и на акъла си - слугуваше на уродливи. Но най-вече му втръсна кръв да гледа, кръв да бърше и затъква. Що кръвчица чужда беше пуснал, доживя от кръвоточие да му се гади и повдига. Умря навръх сто и шестата си година. Не бяха му прикадили и третина и баба Севда го последва - беше на сто и три години. Тя, горката - бразда на семето прокълнато - понесе безропотно божия гняв, само защото се остави през една далечна, далечна сляпа неделя да я зажеглят пред светия олтар в един ярем с човека, който взе страха на баща й и насили нейната воля.", "date": "2019.11.21", "title": "Въздаяние за предателството винаги идва "}
{"url": "https://duma.bg/20-godini-tsern-v-balgariya-n203969", "text": "По случай 20-та годишнина от пълноправното членство на България в европейския център за ядрени изследвания ЦЕРН МОН, Софийският университет и БАН организират в София Тех Парк изложба за настоящето и бъдещето на центъра, за българското присъствие в неговите изследователски и образователни програми, за новите перспективи за научно сътрудничество и технологичен трансфер пред българските научни институции и бизнеса. Изложбата ще бъде открита днес от 11,30 ч. Гост на откриването ще бъде Генералният директор на ЦЕРН д-р Фабиола Джианоти. Експозицията ще е отворена до 28 ноември от 10 до 17 часа всеки ден, а от 11 и 15 ч. пак там ще има лекции по актуални теми от дейността на ЦЕРН във фундаменталната наука и нейното приложение. Днес от 15 ч., в зала А205 на Физическия факултет на СУ д-р Фабиола Джианоти ще изнесе лекция на тема \"Изследвания (и още...) в ЦЕРН\". Европейският ядрен център има 23 страни-членки (България е 20-а от тях), 8 асоциирани членки и протоколи за сътрудничество с още 40 страни. Той се е превърнал в световна лаборатория с 2300 постоянни сътрудници, над 1000 стипендианти и близо 13000 асоциирани изследователи от над 100 националности от цял свят. Проектът LHC (Големият адронен колайдер) направи ЦЕРН световен лидер в областта на физиката на елементарните частици. На 11 юни 1999 г. България е обявена официално от ЮНЕСКО за пълноправен член на центъра. Наши учени, инженери и техници от СУ, от три института на БАН, от Пловдивския университет - общо над 100 български специалисти участват в научните изследвания, провеждани в организацията.", "date": "2019.11.21", "title": " 20 години ЦЕРН в България"}
