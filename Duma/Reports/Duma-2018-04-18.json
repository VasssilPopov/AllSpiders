{"url": "http://www.duma.bg/node/165026", "text": "На Балканите е нужен стратегически инвестиционен план за региона, който ще обедини ресурсите, така че най-важните проекти за свързаност и растеж да се реализират. Това заяви вчера министърът на икономиката Емил Караниколов на международния форум \"Инфраструктура за растеж\", организиран от Българската банка за развитие (ББР). Караниколов каза, че няма друга добра алтернатива за региона освен свързаността, инфраструктурното развитие и европейската перспектива на държавите. Тук започваме важния дебат за източниците и механизмите на финансиране - без тях всичко ще остане само добро пожелание. Колкото повече инвестиции в свързаност между страните на Балканите се реализират успешно, толкова повече се разгръща икономическият потенциал на целия регион и на всяка от нашите икономики, допълни той. \nПо думите му време е за хибридното финансиране, като се поставя фокус върху синергията между Фонда за стратегически инвестиции, европейските средства и ресурсите на националните банки за развитие. \"Трябва да започнем да строим, защото инфраструктурата е кръвоносната система на икономиката, а споделянето на риска и съчетаването на инвестиционните ресурси увеличава ангажиментите за успех у всички\", каза той. \nЗам.-министърът на икономиката Лъчезар Борисов посочи, че Балканите вече са на картата на световните инвестиционни процеси, като се наблюдава изместване на инвестиции към региона. \"Държавите от региона не трябва да са конкуренти, а партньори, като банките за развитие могат да са първият механизъм за сътрудничество за икономиката, обществото и всички видове инфраструктура.\"     \n \t\n", "date": "2018.04.18", "title": "Предлагат стратегически инвестиционен план за Балканите"}
{"url": "http://www.duma.bg/node/165032", "text": "Близо една-трета от храните, произведени за човешка консумация - около 1,3 милиарда тона годишно, се губят или разхищават в световен мащаб. Това стана ясно по време на дискусия за разхищението на храни, организирана от България в рамките на заседанието на Съвета на земеделските министри на ЕС.   \n\"Не е приемливо една трета от цялата храна, която произвеждаме, да бъде изгубена или пропиляна, преди да достигне нашите маси. Особено в свят, в който има все повече хора, които трябва да се хранят, е казал министър Порожанов. Това е постоянен проблем, който се нуждае от незабавни действия. \nМинистрите на земеделието са обсъдили и предложението на ЕК за директива за нелоялните търговски практики по веригата на предлагането на храни. \"Крайно време е да възстановим баланса в хранителната верига. Искаме да се уверим, че малките земеделски стопани и търговци на дребно функционират в справедлива и здрава търговска среда и че не се толерира злоупотреба или нелоялни практики. Приветстваме предложението на комисията и сме готови да работим конструктивно с Европейския парламент, за да може директивата да бъде приета възможно най-скоро\", е заявил Порожанов, цитиран от МЗХГ. Той е допълнил, че намирането на решение на този въпрос е от ключово значение за много от държавите членки на ЕС. Работата по директивата ще продължи подробно на техническо ниво. \n    \n \t\n", "date": "2018.04.18", "title": "Една трета от храните се разхищават"}
{"url": "http://www.duma.bg/node/165033", "text": "Очаква се старите дизелови коли от Германия да поемат към България. Това прогнозира Веселин Грозданов от клъстер \"Зелен транспорт\" пред \"Блумбърг тв България\". \"Едно рециклиране на автомобил там е скъпо и германците предпочитат да продадат автомобилите, макар и на безценица, само и само да се освободят от тях\", обясни Грозданов. \nСпоред него е напълно справедливо предложението на министъра на екологията Нено Димов да се плаща най-висока такса за стара (над 10-годишна) бензинова или дизелова кола, а за хибридните автомобили таксата да падне двойно. \n\"В България има 3,3 млн. регистрирани автомобила към 2017 г., като от тях 1,480 млн. са бензинови и 1,6 млн. са дизелови. Колите с по-екологично чистото гориво газ са 200 хил., а хибридните - 3653. Електрическите коли са едва 391. Това говори, че в България основно използваме бензинови и дизелови автомобили. Когато в Европа в големите градове забранят да се движат дизеловите автомобили, те няма да изчезнат, а ще дойдат към България\", коментират от клъстер \"Зелен транспорт\" . \nГрозданов смята, че трябва да има регионални мерки. \"В първите пет най-големи града в България има регистрирани най-много автомобили, докато в градове като Кърджали и Смолян колите са значително по-малко и хората са с по-ниски доходи\", коментира той. \"Това, което се предлага, трябва да бъде и спрямо мястото на регистрация на автомобила. Автомобилите, които имат стикери за стандарта \"Евро\" 4, 5, 6, могат да навлизат в центъра на града, а които нямат - да си оставят колата в буферните паркинги. Това е решението да не минаваме между капките - да регистрираме в по-малко населено място автомобила си, а да го използваме в по-големия град\", допълни Грозданов.   \n \t\n", "date": "2018.04.18", "title": "Старите дизелови коли от Германия ще поемат към България "}
{"url": "http://www.duma.bg/node/165029", "text": "Комисията за енергийно и водно регулиране (КЕВР) обяви исканията на електроразпределителните дружества за новите цени на тока, които ще важат от 1 юли 2018 г. до 30 юни догодина. Обявените от КЕВР искани нови цени съответстват на оповестеното поскъпване от лидера на БСП Корнелия Нинова. Както вече стана ясно, ЧЕЗ иска поскъпване за битовите потребители от 5% за дневната и 51% за нощната тарифа. Така за киловат през деня цената скача от 13,2 на 13,8 ст., а през нощта от 5,6 но 8,6 ст.  \nНе сме участвали в подготовката на ценовото заявление. То е изготвено и подадено от ЧЕЗ, които са настоящ собственик на активите на разпределителното предприятие и на крайния снабдител, заяви Милена Стоева, председател на Съвета на директорите на \"Инерком България\", компанията, която най-вероятно ще купи активите на ЧЕЗ у нас.  \n Искането на \"ЕВН България\" е за увеличаване на цената на дневната тарифа с 6%, а на нощната с 2% за битови потребители. Ако КЕВР приеме искането,  дневната тарифа ще скочи от 13 ст. на 13,9 ст., а нощната - от 5,4 на 5,5 ст. \"Енерго-Про\" планира най-малко поскъпване - 2% за дневната и3% за нощната електроенергия. Така тарифата на дружеството се променя през деня от 13,8 ст. на 14 ст., а през нощта - от 5,5 ст. на 5,6 ст. \nПоскъпване на електроенергията искат и производителите. АЕЦ \"Козлодуй\" - с 3% до 56,43 лв. за мегаватчас. Водноелектрическите централи на НЕК настояват за скок на цената на произведения ток с 18% до 82,62 лв. за мегаватчас. ТЕЦ \"Марица-изток 2\" иска с 32% по-скъп ток, като цената трябва да стигне до 98,75 лв. за мегаватчас. \nПредстои КЕВР да излезе с окончателно решение за цените на електроенергията. Нейният председател Иван Иванов вече спомена, че исканията на дружествата няма да бъдат напълно удовлетворени и поскъпването ще бъде по-малко.   \n \t\n", "date": "2018.04.18", "title": "КЕВР потвърди: ЧЕЗ иска 51% поскъпване на нощната тарифа"}
{"url": "http://www.duma.bg/node/165031", "text": "Около 100 млн. евро ще бъдат вложени в бъдещия най-висок хотел в София. Той ще действа под световно известния бранд \"Мариот\" (Marriott) и ще се намира в центъра на София. Сградата в момента се строи на Солни пазар, на мястото на бившия цирк където се извисяват зданията на КНСБ и наскоро откритата Сити тауър. \nИнвеститор е италианската компания \"Ай тауър\". Дружеството е създадено специално за инвестицията в новия небостъргач в София. Над 58 млн. евро от инвестицията в бъдещия хотел под марката \"Мариот\" са осигурени от банков кредит от Черноморската банка за търговия и развитие - 32 млн. евро, и от Пощенска банка - 26,3 млн. евро. Срокът на заема е 12 години. Договорът за него беше подписан официално в София в присъствието на финансовия министър Владислав Горанов. Италианското дружество има договор за управление със собствениците на веригата \"Мариот\". В бъдещия хотел ще има 232 стаи, спа център, модерен фитнес, търговска зона, 5 ресторанта. Част от площите ще са предназначени за жилища. \nИталианската компания имала намерения да инвестира в това място в София още от 2006 г., но проектът е замразен заради настъпилата малко по-късно криза на имотния пазар. След съживяването му инвестицията отново излиза на дневен ред. Хотелът ще има 30 надземни етажа и 3 подземни, където ще има паркинг и сервизни помещения. \nСофия е една от малкото европейски столици, в която хотелската верига \"Мариот\" не присъства. След пускането на обекта от компанията ще проучат възможностите за откриване на свои обекти от другите си брандове по Черноморието или в планинските курорти, обясни Пол Розенберг, директор на международното хотелско развитие, Европа на \"Мариот интернешънъл\".     \n \t\n", "date": "2018.04.18", "title": "Строят хотел \"Мариот\" в София за 100 млн. евро"}
{"url": "http://www.duma.bg/node/165028", "text": "Очакваме сега Националната електрическа компания (НЕК) за първи път от много години насам да отчете печалба от своята дейност, макар и малка. Това каза министърът на енергетиката Теменужка Петкова. Тя посочи, че много важна част от българската енергетика е свързана и с електроенергетиката. \"НЕК беше в изключително тежко финансово състояние, а когато едно такова структуроопределящо дружество е в такъв финансов колапс, нищо добро не очаква сектора като цяло\", каза тя. По думите й през 2014 г. НЕК е имала дефицит от 800 млн. лв., което означава невъзможност за функциониране.       \n \t\n", "date": "2018.04.18", "title": "Прогнозират, че НЕК ще излезе на печалба"}
{"url": "http://www.duma.bg/node/165027", "text": "Новото летище на Истанбул ще скъси времето за полети до България. Сега самолетите пътуват до София 50 минути, а с отварянето на новия аеропорт полетът ще се скъси на 40 минути. Това съобщи пред журналисти Мехмед Гюркайнак, директор за България на \"Търкиш еърлайнс\". Той коментира, че авиокомпанията популяризира България, като регулярно организира турове за чуждестранни туроператори и им представя дестинации като Банско и Велинград. Последно организираните посещения са били за туристическия бизнес от Япония, Китай, Корея, Алжир и Йордания. \nТретото летище на Истанбул ще бъде най-голямото в света, а на 29 октомври, когато е националният празник на Турция, ще бъде открит първият етап и ще заработят три писти. Според представители на авиокомпанията капацитетът на \"Ататюрк\", което ще бъде затворено, след като новият аеропорт заработи, вече се изчерпва заради засиления трафик. \nГюркайнак посочи, че с откриването на третото летище на Истанбул трафикът през България ще се засили, което е плюс за страната. Летището е по-близо до българската граница в сравнение с останалите две. Там ще бъде новият хъб на неговата авиокомпания и на други превозвачи. През октомври летището ще може да поеме 90 млн. пътници, а на следващите три етапа ще се развие до 6 полоси за излитане и кацане и 4 терминала. Капацитетът му ще нарасне до 200 млн., с което трябва да се превърне в най-голямото в света, казаха пред \"България он ер\" Георги Пеев, генерален директор на Булатса (РВД), и Росен Янчев, ръководител на обучението за ръководители на полети. \nНа практика снижаването на самолетите ще започва над България. Сега Булатса обслужва 3 хил. самолета на денонощие през лятото, когато е най-активният сезон, като се очаква ръст на трафика заради третото летище на Истанбул.   \n \t\n", "date": "2018.04.18", "title": " Самолетите за новото летище на Истанбул ще се снижават от България"}
{"url": "http://www.duma.bg/node/165025", "text": "С всяка година абитуриентите все повече залагат на различни, интересни и впечатляващи прически, с които да привлекат вниманието върху себе си. Актуални са фризурите с разцъфнали цветя, релефен кок с допълнителни перли и обемен кок с асиметрия в предната част. Авангардните конструкции са изработени от коса, допълнителни елементи и множество аксесоари. Интересна е и прическата с шапка от коса, създадена специално от Вили Боршукова. \nКласическа за бала е визията тип принцеса, с много падащи къдрици и задължителната тиара, както и обемният кралски кок. Интересно решение са дългите къдрици като водопад и ефектен релефен кок, допълнен с пера или бели перли. \nЗа по-екстравагантните момичета фризьорите предлагат атрактивни допълнителни конструкции от коси, вдигнати нагоре с огромен обем в русо и неоново синьо, както и с плетеници от неонови конци. \nДамите, които не спират да експериментират, имат възможност освен впечатляващите конструкции, постигнати с множество допълнителни елементи като тел, въжета и малки възелчета, да използват атрактивния и тази година цветен канекалон за постигането на обемни плитки и прически в цветовете на дъгата. Това е лесен начин за ефектна фризура на бала, без да има нужда от предварително оцветяване на косата. \nКакто в прически, така и в грима тази година абсолютният хит ще са брокатите и всичко, което има блясък. Екстравагантни коси с различни ярки цветове са еднакво подходящи както за официални вечери, така и за парти визия. \nТоп коафьорът Вили Боршукова, професионалистите от салон \"Магама\" и фризьорите Ирена Соколова, Ася Бонева, Илиян Николаев, Райна Попова, Денислава Анастасова, Диляна Дачева, Рени Илиева, Александър Иванчев, Деница Русанова залагат на стилни и екстравагантни предложения за нежни и в същото време приковаващи погледа фризури. Атрактивните прически бяха показани по време на коафьорския спектакъл по повод премиерата на новата боя за коса \"Кадиффе\".   \n \t\n", "date": "2018.04.18", "title": " Цветя в косите са хит за бала  "}
{"url": "http://www.duma.bg/node/165020", "text": "Нови три страхотни групи се включват в афиша на най-големия български фестивал \"Hills of Rock 2018\" на Гребната база в Пловдив. \nШведската хеви метъл банда \"Sabaton\" ще се изяви в първия ден на събитието. Почитателите на групата в България на 20 юли ще имат възможност да я видят и чуят на живо с уникално шоу, включващо размазващ звук, сценични ефекти и пиротехника. \nАмериканците \"Dope\" ще разтърсят феновете на 21 юли. Ню метъл музикантите ще излязат на сцената около 21 ч. - точно преди \"Judas Priest\". \nАнглийската банда \"The Raven Age\" ще замени \"Anthrax\" като специален гост на концерта на \"Iron Maiden\" на 22 юли. \nФестивалът \"Hills of Rock\" се провежда за втора поредна година и е част от програмата \"Пловдив 2019 - Европейска столица на културата\". \nБилети за събитието се продават до 20 юни на цени от 80 до 150 лв. в мрежите на Ticketpro.bg и Eventim.bg, уточниха от екипа на организатора на проявата \"София мюзик ентърпрайсис\".   \n \t\n", "date": "2018.04.18", "title": " Нови три групи идват за рок феста под тепетата"}
{"url": "http://www.duma.bg/node/165021", "text": "Най-успешният руски арендби изпълнител - Тимати, който ще се завърне отново у нас с уникален летен лайв на 28 юли от 21 ч. на Cасао Beach, успя да скандализира цяла Русия. Поводът е премиерата на новото му парче \"Х#евая песня\", което, както подсказва заглавието, съдържа изцяло провокативен, нецензуриран текст. \nОще с представянето композицията предизвика небивал интерес и безброй коментари от страна на многобройните фенове на звездата. Предвид пиперливия текст, в медиите масово се заговори, че новото парче на хитмейкъра ще бъде спряно, а отговорните органи в Русия са били сезирани. \nКато цяло песента се отличава от познатия стил на Тимати - в нея се редуват рими за изневяра, предателство и куп обидни думи. Това несъмнено накара най-големите фенове на певеца да повдигнат въпроса дали в любовния живот на звездата всичко е наред. По последна информация настоящата приятелка на хитовия изпълнител е не коя да е, а една от най-красивите и успешни топ модели - Анастасия Решетова, която е и втора подгласничка на \"Мис Русия 2014\". \n\"Да напишеш хубава и красива песен в днешно време не представлява трудност. Сега всички могат да правят такива. Но да напишеш х#евая - това си е изкуство!\", коментира парчето звездата. \nА може би скандалният рапър просто е искал да пресъздаде актуалната действителност, затвърждавайки имиджа си на топ изпълнител, който обича да римува и пише текстове за истински истории без цензура? Само времето ще покаже. Тимати - Х##вая песня (премиера):   Повече информация:    \nОрганизатор на събитието: MOKO Solution   \n \t\n", "date": "2018.04.18", "title": "Тимати скандализира с провокативна песен"}
{"url": "http://www.duma.bg/node/165022", "text": "Само след 300 харесвания във фейсбук социалната мрежа ще знае за вас повече, отколкото партньорът ви, сочи проучване, направено през 2013 г. и цитирано от Си Ен Ен. \nПо онова, което лайкваме онлайн, може да се направи много точно предположение за нашия характер, раса, сексуалност и политическа принадлежност, убеден е авторът на изследването Майкъл Косински, който е експерт по изчислителна психология. Специалистът е разработил алгоритъм, разпознаващ дали участниците в експеримента са бели или чернокожи (с точност 95%), мъж или жена (93%), хетеросексуални или хомосексуални (88%), демократи или републиканци (85%). Данните се събират само от това какво са харесали в социалната мрежа участниците в проучването. \nСамо с 10 лайкнати страници във фейсбук алгоритъмът на Косински ще ви познава по-добре от колегите ви, със 70 - по-детайлно от приятел или съквартирант, със 150 - ще научи за вас повече от собственото ви семейство, а с 300 - ще ви разбира по-безпогрешно от собствения ви съпруг или приятел.     \n \t\n", "date": "2018.04.18", "title": "След 300 харесвания фейсбук знае повече от партньора ви"}
{"url": "http://www.duma.bg/node/165054", "text": "Изложба на проф. Ивайло Мирчев, озаглавена \"Конферанс 8\", упражнения по живопис, представя столичната галерия \"Българи\", бул. \"Княз Ал. Дондуков\" 73.  \nИвайло Мирчев е роден през 1954 г. в София. Възпитаник е на Художествената гимназия. Завършва специалност живопис във ВИИИ \"Н.И. Павлович\" в класа на проф. Светлин Русев. Професор е в катедра \"Живопис\" в НХА, където преподава. През периода 2004-2011 г. е председател на Съюза на българските художници. Член е на СБХ от 1982 г. \nОсъществил е множество самостоятелни изложби в София, Бургас, Варна, Карлово, Самоков, Севлиево и др., както и в Германия, Холандия, Швейцария, Австрия. Художникът е лауреат на  \"Южна пролет\" в Хасково, на Голямата награда от Националната младежка изложба в София (1986), носител е на Годишната национална награда за живопис \"Владимир Димитров - Майстора\" за 2014 г. Негови произведения са собственост на Националната художествена галерия в столицата, на галерии и частни колекции у нас и зад граница.   \n \t\n", "date": "2018.04.18", "title": "Ивайло Мирчев подреди живопис в галерия \"Българи\"  "}
{"url": "http://www.duma.bg/node/165055", "text": "\"Красивата природа на България\" е насловът на изложбата в столичната галерия \"Лоранъ\", посветена на 125 години от рождението на художника Иван Тричков. Откриването е днес, 18 април, в 18.30 ч., а творбите ще останат в арт салона на ул. \"Оборище\" 16 до 18 май. \nИмето на Иван Тричков звучи непознато за широката публика. Един малко позабравен живописец и пейзажист, от чието рождение ни делят 125 години. Тази годишнина ни стимулира да съберем негови творби, които може да се видят в изложбата, посочват от галерията. \nВеликолепните изгледи от Врачанския Балкан, Рила, Пирин, Витоша, Родопите и Стара планина носят фината чувствителност на художника, съчетана с точно възприятие и вроден усет за природен мотив, научи ДУМА от Лаврен Петров.  \nПровокира ни фактът, че в изкуствоведската литература творчеството на Тричков често е премълчавано. Изкуството му обаче подсказва, че нещо сме пропуснали, добавя галеристът. \nИван Тричков (1892-1959) е отдаден на панорамните планински пейзажи. В творчеството му съществува жанрово единство. Той винаги се опира на видимото и търси съвпадение със съответстваща реална основа. От картините му струи спокойствие, гледната точка е винаги дистанцирана.   \n \t\n", "date": "2018.04.18", "title": "Позабравения пейзажист Иван Тричков представя \"Лоранъ\""}
{"url": "http://www.duma.bg/node/165030", "text": "Тричленен състав на ВАС отмени формулата за дялово разпределение на топлоенергия в сградите етажна собственост. Експерти обясниха, че по формула се определя т.нар. сградна инсталация. Съдът осъди министъра на енергетиката да заплати общо 870 лева разноски на страната - физическо лице, подало жалбата, както и на още четири физически лица, чиито жалби са били присъединени към делото, съобщават от съда. Решението може да се обжалва пред петчленен съдебен състав в 14-дневен срок. \n Съдът приема, че методиката за дялово разпределение на топлинна енергия е приета в резултат на допуснати съществени нарушения на административно-производствените правила. Освен това тя е неясна по отношение на част от параметрите в нея. Съдът е категоричен, че на потребителите не се фактурира консумираната топлинна енергия въз основа на действителното им потребление. \nСъдът е приел твърденията на жалбоподателите, че е допуснато противоречие между Директивата за енергийната ефективност на ЕС и разпоредби от Закона за енергетиката. Директивата изисква фактуриране на действителното потребление на енергията. Това задължава държавите членки да въведат прозрачни правила за разпределение на разходите за потребление на топлинна енергия или топла вода в сгради. Целта е да се осигури прозрачност и точност при отчитането на индивидуалното потребление, което да даде възможност на потребителите да регулират потреблението си на енергия. \nПотреблението от отделните клиенти в сграда - етажна собственост на топлинна енергия, отдадена от сградната инсталация, се определя по изчислителен път, но въпреки това разпределеното индивидуално потребление ще е по-близо до действителното тогава, когато определеното общо количество топлинна енергия, отдадена от сградната инсталация, е максимално близко до действителното, пише в решението на ВАС. \nРаботна група в Министерството на енергетиката обсъжда промени в енергийното законодателство за такса сградна инсталация, заяви вчера енергийният министър Теменужка Петкова във връзка със съдебното решение за отмяна на такса сградна инсталация. В групата влизат потребителски организации, както и представители на браншовите организации. Надявам се с общи усилия да успеем да постигнем едни промени в Закона за eнергетиката в частта за топлоснабдяването, които да бъдат изцяло съобразени с европейските изисквания и изцяло в интерес на българските потребители, обясни министърът.   \n \t\n", "date": "2018.04.18", "title": "ВАС отмени формулата за сметките за сградна инсталация "}
{"url": "http://www.duma.bg/node/165057", "text": "Зрителите ще могат да изживят спектакъла \"birds sing a pretty song\" (\"птици пеят красива песен\") - съвместна работа на хореографа Ребека Марголик и интерактивния артист и композитор Макс Беркович, на 22 април от 19.30 ч. в театър \"Азарян\". В проекта участват двама танцьори и трима музиканти. Чрез танц, музика на живо, интерактивно изживяване и филм, артистите пресъздават един свят на уединение, красота и хаос, където губим усещането за истинската си същност, докато търсим близост в ерата на дигиталния надзор. В основата си спектакълът е създаден в рамките на едногодишното партньорство на артистите с Лабораторията за еврейска култура (LABA) на 14-а улица в Ню Йорк през 2016 г. В момента той прави своето международно турне и ще бъде представен в София, Ерусалим и Сан Диего.   \n \t\n", "date": "2018.04.18", "title": "Интерактивен спектакъл в театър \"Азарян\""}
{"url": "http://www.duma.bg/node/165060", "text": "Първият Софийски международен литературен фестивал, посветен на деца и младежи, ще се състои от днес до 22 април в пространствата на Младежкия театър \"Н. Бинев\" и с участието на актьорите от театралната трупа. Събитието е част от Културната програма на Българското председателство на Съвета на ЕС и се организира от асоциация \"Българска книга\". Откриването е днес, 18 април, от 10 ч. на камерната сцена на Младежкия с \"Деца, пазете шум!\" - среща с писателя Виктор Самуилов. Представя Вал Стоева (фондация \"Детски книги\").   \nЛитературният фестивал ще предложи съвременна европейска литература за деца и юноши в нейното жанрово и културно многообразие. Сред гостите са Жил Парис (Франция), Лене Кобербьол (Дания), Джос Стърлинг (Великобритания), Джузепе Феста (Италия), Дора Тот (Унгария), Мая фон Фогел (Германия), Турюн Лиан (Норвегия), Гай Бас (Великобритания), Сесар Майорки (Испания), Олуин Хамилтън (Великобритания). От българска страна участват много автори, а актьорите от Младежкия театър ще се изявят в четенията. Подготвени са много игри и специални събития, работилници за писане и илюстрация и др. \nФестивалните събития започват от 10 ч. и ще завършват към 19 ч. Входът е свободен, като от сряда до петък вкл. приоритет имат записалите се за посещение училища и детски градини (повече от 20). Със свободен вход са и двете кинопрожекции в Дома на киното - семейните анимации \"Животът ми като тиквичка\", както и \"Петсън и Финдъс: малки бели, големи приятелства\" (събота и неделя, от 11 ч.). В програмата са включени още изложбата \"Радост, тъга и надежда - 16 илюстрации за детски книги от български художници\" с куратор Антон Стайков и оформител Свобода Цекова. Всеки от тях ще бъде представен със своя илюстрация. Ще се състои церемонията по връчване на наградата \"Бисерче вълшебно\", приказен \"Маратон на четенето\", част от програмата на \"Походът на книгите\", научи ДУМА от Милена Димитрова, пиар на фестивала. Среща с писателя Георги Константинов ще се състои на 19 април от 11.30 ч.     \n \t\n", "date": "2018.04.18", "title": "Литературен фестивал за деца в Младежкия театър"}
{"url": "http://www.duma.bg/node/165056", "text": "Една нощ на красива артистична лудост - така най-накратко може да се преразкаже историята на изложбата с рисунки на италианския художник Макс Марра, посветени на Рембранд, която бе открита в Националната художествена академия. \nГодината е 1999-а, а Националната галерия в Лондон организира изложбата \"Rembrandt by himself\" с автопортрети на най-големия художник от златния век на холандската живопис Рембранд. След като посещава експозицията, Макс Марра се завръща в хотелската си стая и работи вдъхновено цяла нощ, в резултат на което се раждат 151 рисунки, реализирани със синьо мастило и растителни есенции върху обработена с восък хартия. Марра пресъздава автопортретите на великия фламандец по памет, с очите си, но може би е по-правилно да се каже с това, което изложбата оставя у него. \"Дългата вълна\" на Рембранд се сблъсква с италианския художник и шокът е неизбежен. \nОще същата седмица немски галерист откупува 100 от тези рисунки, а останалите 51 са представени за първи път в Милано през 2008 г. С поредицата рисунки, посветени на Рембранд, Марра за пореден път доказва, че рисунката не е само незначителен детайл, а е важна част от неговото творчество. \nВ онази лятна нощ на 1999 г. в Лондон се ражда и връзката, която свързва завинаги италианеца Марра с фламандския гений. Имайки предвид тесните връзки между творчеството на Рембранд и това на италианските му колеги, особено с това на Тициан и Караваджо, можем спокойно да кажем, че тази серия от рисунки добавя нова глава в историята на културните отношения между Холандия и Италия. Това е ярък пример, че модерността на фламандския художник, изпреварил времето си с почти двеста години, е все още жива и ярка, а Марра умело я интерпретира. С това стигаме и до съществения въпрос: защо Рембранд, а оттам и заглавието на  изложбата \"От автопортретите на Рембранд до моите портрети\"? Марра признава, че е впечатлен от факта, че фламандецът е художникът, направил си най-много автопортрети от всичките художници в Европа. Около четиридесет са произведенията, в които Рембранд рисува пред огледалото, тридесет и една са неговите гравюри-автопортрети и към всичко това трябва да се прибави огромното количество рисунки, в които Рембранд изобразява себе си. \nАко е вярно, че в една картина художникът винаги пресъздава частица от себе си, то това е валидно в още по-голяма сила за автопортретите. Серията от рисунки, които са предмет на автопортретите на друг художник, са и опит на втория художник да се съпостави с автопортретите на първия автор. \nМакс Марра е роден в Паола - Калабрия, през 1950 г., а през 70-те години се мести в Милано, където започва да се занимава с изкуство и преподавателска дейност. Днес живее в Монца, а ателието му се намира в Лисоне, край Милано. Той не е непознат за българската публика. През 2013 г. Италианският културен институт в София, съвместно с НХГ, организира негова самостоятелна изложба под наслов \"Космически небеса\" в Софийския арсенал - Музей за съвременно изкуство. \nМаестрото полага големи усилия при изработката на основата на своите платна (най-вече от зебло), върху която нанася гипс, темпера, креда, маслени бои и шелак, които най-добре се захващат за широката плетка на тъканта. Марра предпочита не-цветовете - девственото, главозамайващо бяло и черното. През януари Марра е удостоен с наградата \"CertiLuxе\" за цялостния му принос в изобразителното изкуство, научи ДУМА от Красимир Иванов-Евенти.      \n \t\n", "date": "2018.04.18", "title": "Макс Марра с нова изложба в България  "}
{"url": "http://www.duma.bg/node/165058", "text": "Представяне на книгата на Цвета Алексиева \"За безценното приятелство\" организират Дружеството на журналистите на свободна практика и Инициативна група приятели. Срещата е на 20 април от 18 ч. на ІІІ етаж в Съюза на българските журналисти в София, ул. \"Граф Игнатиев\" 4. \n    \n \t\n", "date": "2018.04.18", "title": "Интерактивен спектакъл в театър \"Азарян\""}
{"url": "http://www.duma.bg/node/165059", "text": "Премиера на книгата \"Лятно кино\" от Иван Вълев в София организира ИК \"Хермес\" на 20 април от 18 ч. в Гринуич бук център, бул. \"Витоша\" 37. Мария Гарева ще говори за автора и неговата нова творба. Тази книга представя прозата на поета. В разказите и новелите се оглеждат селското детство и градската младост на човек от поколението, израсло по времето на социализма. И преживяващо сега сътресенията на прехода. Оживяват най-ранните спомени от петдесетте години на миналия век - за кратка и невъзможна любов, за връщането към живота след сърдечна операция, за раздялата със земята и илюзиите на родителите. С лека самоирония героят прави равносметка и преоценка на своя живот. Носталгията се преплита с фантазията, мечтата и въображението.   \n \t\n", "date": "2018.04.18", "title": "Прозата на поета Иван Вълев"}
{"url": "http://www.duma.bg/node/165034", "text": "От следващите празници по най-натоварените линии ще се пътува само с предварителна регистрация на място. Мерките се взимат, защото БДЖ не разполага с достатъчно вагони и не може да предвиди броя на хората по празниците, заяви изпълнителният директор на \"Холдинг БДЖ\" Владимир Владимиров в ефира на БТВ. \nВладимиров заяви, че от 550-те влака препълнени са били 17, в 10 от които е имало проблеми, по думите му - само в един участък. Компанията била изненадана от наплива - така Владимиров обясни защо не са предвидени по-големи състави. Той каза, че се извинява на всички пътници, които са били поставени в такива условия, но по време на празниците пътували много повече хора, отколкото обикновено, и невинаги БДЖ може да се справи с тези ситуации. Затова сега предприемаме няколко краткосрочни мерки и едно дългосрочно решение - закупуването на нови композиции, каза Владимиров. \n\"В момента не разполагаме с достатъчно вагони, за да можем да добавим по време на всички празници, добавяме това, което е възможно, но твърде често сме изненадани от това как хората изведнъж решават да пътуват и не можем да предвидим такова нещо. Има много хора, които идват в последния момент на гарите, те не са направили резервации, нямат предварително закупени билети, но желаят да пътуват\", обясни Владимиров. \nНовите правила влизат в сила още за Гергьовден. Предварителната продажба ще започне на 23 април с разяснителна кампания. Правостоящите места също ще бъдат ограничени - до 20 човека в купените вагони. Разработва се и билетоиздаваща система, която в момента се тества на място на някои гари. Когато тя влезе в сила, билети ще се продават и по интернет, обясни Владимиров. Той се извини за неудобството на пътниците, които са пътували прави по великденските празници и призна, че не са очаквали такъв наплив. \nНяма технически проблем с изгорелия вагон по линията София - Бургас според вътрешната проверка на БДЖ. Той е минал през всички необходими прегледи, включително на инсталацията, ремонт. Нашите специалисти считат, че има външна намеса - тя може да бъде немарливост, обмислено действие, но ние не виждаме технически проблем в този вагон. Дали има саботаж, можем само да гадаем, заяви Владимиров. Той добави, че тече и проверка от Министерството на транспорта и очаква до месец да излязат с решение. Във всички нови влакове вече ще има видеонаблюдение, те ще бъдат технологично модерни, с всички удобства за пътника, предвижда се и първа класа. 3 часа и половина ще отнеме пътуването от София до Бургас с новите влакове. Процедурата за тях ще стартира до един месец, 2 години след това ще има чисто нови влакове, поясни Владимиров. Той каза, че това е социален проект, но очаква чрез него да се увеличат приходите на БДЖ с 8 млн. лв. и да се намалят разходите     \n \t\n", "date": "2018.04.18", "title": "По празниците с влак само с предварително купени билети  "}
{"url": "http://www.duma.bg/node/165035", "text": "Пресилено е да се каже, че проевропейският кандидат Мило Джуканович е спечелил на 15 април третите поред президентски избори в обявилата независимост през 2006 г. Черна гора. Просто защото и останалите шестима кандидати за поста не са заявили отказ от ориентация към Брюксел. С малки нюанси, разбира се.   \nПобедата на Мило, както го наричат в Подгорица, се очакваше и всички социологически агенции го твърдяха убедено - не само в Черна гора. Победа на първи тур с 54,15% е повече от убедителна. Все пак Джуканович е бил вече президент и 4 пъти премиер на държава с 600-хилядно население.  Но с ключово място на Балканите  поради географското й разположение на Адриатическо море с важни пристанища като Бар или Котор, например. Безспорно е, че политиката на Черна гора през последните почти 30 години е доминирана именно от този човек, който е лидер на Демократичната партия на социалистите. И е вечният президент, както го нарича \"Дойче веле\". Докато той пие шампанско в чест на победата си, неговият най-голям конкурент на вота Младен Боянич, спечелил второ място с 33,24%, казва, че \"вместо да празнува, Джуканович трябва да се срамува\". Боянич обещава да продължи \"борбата срещу статуквото\".  \nЗаслужава си да се проследи не само политическото оцеляване на Мило Джуканович през годините на прехода в Черна гора, но и политическите процеси в страната, защото са красноречив пример как на Балканите малките държави често са доминирани от партии с лидери,  които имат спорни биографии Но нелицеприятните факти се изнасят пред обществеността от представители на опозиционни партии, за които се признава, че са \"безнадеждно разединени\", а лидерите им не успяват да преодолеят лични амбиции и интереси, за да се преборят със статуквото. \"На Джуканович не успяха да навредят обвиненията на Италия и Германия за участие в контрабанда на цигари\", пишат в \"Дойче веле\". Не го повалиха и оценките на неправителствената организация \"Фрийдъм хаус\", която определи Черна гора за \"частично свободна\" по времето на неговото управление. Тя посочи още, че \"корупцията в страната процъфтява\", а \"журналистите са подложени на натиск\". Такива оценки даваха и конкурентите на Джуканович на тези избори, в които за първи път в историята на Черна гора се кандидатира жена - проф. Драгиня Вуксанович, която се слави с \"безупречна биография\". Получи 8,19% на изборите и остана трета със своята \"Социалдемократическа партия\".  Самият Джуканович започва кариерата си като  \"брат по оръжие със Слободан Милошевич\",  но по-късно \"се обръща срещу него\", категорично заявяват в \"Дойче веле\". С призиви за членство в НАТО и ЕС Мило Джуканович се оказа човекът на Запада. Евроатлантическата ориентация на Черна гора бе негов лозунг не само в началото на шеметната му политическа кариера. И на тези избори той не се умори да повтаря, че \"ще осигури членство в ЕС\", защото Черна гора стана член на НАТО миналата година. Счита се, че неговият принос за присъединяването на страната му към НАТО е от първостепенно значение и това бе оценено по достойнство от алианса. Сега в предизборните си речи той акцентира, че \"ако спечели опозицията, тя ще отмени решението за признаване на Косово (в Черна гора има и албанци), ще отмени решенията за пътя ни към ЕС, ще отмени санкциите срещу Русия и е ясно, че би оспорила дори решението за независимост. На тези избори трябва да кажем \"не\" и да не предаваме националните интереси\".  \nТака се нахъсват избирателите, независимо че опонентът му Младен Боянич също е за бързо присъединяване на Черна гора към ЕС, но се надява \"това да не попречи на отношенията ни с Русия\" и обещава да работи за нормализирането им, а \"въпросът със санкциите да остане в миналото\". Този 56-годишен икономист вече е бил депутат в парламента до 2016 г. и не се е отказал от идеите си, че членството в НАТО и ЕС  е трябвало да се реши чрез референдум  Няма съмнение какви ще са резултатите при такъв референдум. Едва ли ще се харесат на Запад. Всъщност на тези избори Боянич се яви от името на \"Демократичен фронт\", в който се обединиха за първи път малки опозиционни партии, включително проруски фракции, които се събраха заедно с единствената надежда да преборят Джуканович. Един от анализаторите на \"Оксфорд аналитик\" - Майкъл Тейлър, заявява, че опозицията в Черна гора е разделена между тези, които са гневни за бомбардировките на НАТО през 90-те години и са проруски, и партии, които се противопоставят на Джуканович, но не и на Запада. Оказа се, че всички опозиционни партии са против Джуканович, но той отново спечели, а е на власт от 1991 г.  \nПрез последните 3 години Черна гора стана сцена на яростни улични протести. Серия бомбени покушения имаше и по време на предизборната кампания, в която шумно се говореше за организирана престъпност и връзката на Джуканович с нея. Кандидат-президентът Боянич дори каза, че е съгласен с Джуканович, че \"държавата е по-силна от мафията, но проблемът е, че не знам на чия страна е той\". Известно е, че Джуканович стана обект и на опит за убийство по време на общите избори през 2016 г., което редица наблюдатели определиха като \"породен от безнадеждността да се противопоставят на Джуканович с политически средства\". После се заговори за опит за преврат и бяха организирани масови протести, които инициираха опозиционните партии и водещият се за проруски \"Демократичен фронт\". Агресивната риторика се използваше от двете страни в противоборството за властта, но обвиненията, че Москва стои в дъното на т. нар. опит за преврат бяха основна тема за западните медии продължително време. Разбира се, Белград не бе забравен в тези обвинения, които включваха и \"опити на руски представители да повлияят на следствието в Черна гора\", за да спрат процесите срещу партийни лидери и посочените като участници в т. нар. опит за преврат.  \nТези събития и агресивната кампания за президентските избори 2018 г. несъмнено хвърлят сянка върху политическия живот в страната и имиджа й на напреднала по пътя към ЕС. Нали ЕС й обещава членство заедно със Сърбия някъде към 2025 г.? Трудно е да се каже, че при 20% безработица, със заплата около 500 евро (ние да му мислим), корупция на високо ниво, съобщения за пране на пари и организирана престъпност, контрабанда на цигари през пристанището на Бар и т.н. гражданите на Черна гора ще се занимават с геополитическите битки в страната между Запада и Русия.  \nНо всъщност точно тези битки за влияние и роля определят ситуацията и в Черна гора. Решават и кой ще управлява. Джуканович вече заяви, че \"изборът между Брюксел и Москва е от решаващо значение за това дали Черна гора ще остане на пътя на развитие\". Но този път реши да се застрахова с \"искам нормални отношения с Русия, ако тя е готова на същото\". Затова пък някои са на мнение, че \"ако Джуканович спечели на първи тур,  това ще е поражение за демокрацията в Черна гора която бавно, но сигурно върви към путинизация и ердоганизация\", както смята Дритан Абазович, политик от албански произход.  \nОт своя страна косовският премиер Рамуш Харадинай призова албанците в Черна гора да подкрепят Мило Джуканович. Като се знаят племенните връзки при албанците, ясно е какво са решили албанците с черногорско гражданство. Същите призиви са дошли и от Тирана. Премиерът Еди Рама, който е и лидер на Социалистическата партия, подкрепя Джуканович, защото \"той е проевропейски избор, който гарантира бъдеща стабилност и развитието на региона\".   \nЧерна гора избра президента си, който няма големи пълномощия по конституция, но щом е Джуканович, няма съмнение, че пълномощията ще се разширят. Цялата политическа биография на Мило го доказва. И едва ли имат значение твърдения на опонентите му, че \"се е вкопчил така във властта заради имунитета, който го пази от наказателно преследване\" (по \"Дойче веле\"). Така е на Балканите. Въпросът е докога. \n    \n \t\n", "date": "2018.04.18", "title": "Вечният Мило Джуканович"}
{"url": "http://www.duma.bg/node/165061", "text": "Най-мащабният гастрол на националната ни опера и балет за последните години ще започне през май в Москва. На сцената на знаменития Болшой театър на Театралния площад в руската столица ще бъдат представени изключително интересни заглавия. Московската публика ще се наслади на тетралогията \"Пръстенът на нибелунга\" на Рихард Вагнер, на балета \"Корсар\" и на едно емблематично за българската музика заглавие - \"Янините девет братя\" на Любомир Пипков. Премиерата мина с огромен успех в София, а примадоната Габриела Георгиева заслужено обра овациите. Не по-малък бе успехът за тенора Костадин Андреев в ролята на Ангел, за Гергана Русекова като Циганката и за феноменалния баритон Петър Бучков в ролята на Георги Грозника. Диригентът Жорж Димитров се справи блестящо с нелеката партитура. А постановчикът акад. Пламен Карталов доказа, че и българските заглавия може да напълнят салона. Ето какво смята той за предстоящия гастрол в Москва:  \n\"Тази силно експресионистична творба - \"Янините девет братя\", която има така дълбоки послания, не може да не се хареса на любопитната руска публика. Смятам, че това е най-доброто, което можем да покажем на руска сцена и не само там. Друго българско заглавие не бих си позволил да заведа в Москва. И руските колеги, и публиката трябва да се запознаят с този шедьовър, който е съпоставим с оперите на Сергей Прокофиев и Дмитрий Шостакович. Време е тази опера да бъде показана на една от най-големите оперни сцени в света, редом с шедьовъра на Вагнер \"Пръстенът на нибелунга\". И Вагнер, и Пипков използват иносказателността, символиката. В \"Залезът на боговете\" има апокалипсис, в Пипковата опера също има апокалипсис - сестрата Яна осъществява възмездието спрямо злодея Георги Грозника.\" \nИ Владимир Урин, генералният директор на Болшой театър, споделя мнението на колегата си акад. Пламен Карталов, че \"Янините девет братя\" ще допадне на руската публика. \"В наши дни оцеляването на театъра не е лесно, казва Владимир Урин пред ДУМА. Театърът оцелява благодарение на хора като Пламен Карталов. Негова бе идеята Софийската опера да гостува в Москва и с \"Янините девет братя\". Операта е абсолютно непозната на руската публика. И затова интересът е още по-голям. Всеки, който е изучавал оперното творчество на композиторите от Балканите, знае в какъв преломен момент в развитието на музикалното изкуство е написана \"Янините девет братя\". Убеден съм, че нашата публика по достойнство ще оцени произведението на Любомир Пипков. Защото той докосва вечните проблеми за борбата между доброто и злото - те винаги са актуални. А предизвикателството да гледаме \"Пръстенът на нибелунга\" е наистина голямо. Тетралогията се изпълнява много рядко по света. В момента в репертоара на Болшой театър въобще не присъстват опери на Рихард Вагнер. За последен път ние поставихме \"Летящият холандец\" - режисурата бе на Петер Конвични. Това бе съвместна продукция с Баварската опера. Проектът бе много успешен, провокира широк интерес и получи висока оценка и от публиката, и от критиците. Гледах записи на софийския \"Пръстен\" и съм убеден, че става дума за нещо изключително професионално.\" \nРъководителите на двата театъра - Софийската опера и Болшой, отдавна поддържат тесни контакти.  И двамата са работохолици, и двамата милеят за просперитета на поверените им институции.  Владимир Урин е привилегирован, защото дори президентът Владимир Путин е гост на премиерите в Болшой. У нас, в България, властта по-рядко демонстрира интерес към класическата музика и по-специално към операта. Постоянното присъствие на всяка оперна премиера е министърът на културата от времето на социализма Георги Йорданов, който изпитва вътрешна потребност от срещите с прекрасното. \nДа се надяваме, че гастролът на Софийската опера в Москва във втората половина на май ще даде начало на толкова дълго чаканото оживление на културните връзки между България и Русия.      \n \t\n", "date": "2018.04.18", "title": "Болшой театър очаква с интерес гастрола на Софийската опера "}
{"url": "http://www.duma.bg/node/165076", "text": "Жители на пловдивския район \"Централен\" се обявиха против изграждането на нова детска площадка в района. Живеещите в блоковете, до кръстовището на улиците \"Капитан Райчо\" и \"Леонардо да Винчи\" се събраха на мястото, където трябваше да бъде направена първа копка на новото съоръжение. \nВ почти двучасов разговор с кмета на района Георги Стаменов част от гражданите заявиха, че не са съгласни с мястото, избрано от кметството за детска площадка. Друга част от хората заявиха, че предпочитат вместо детска площадка да бъдат изграден паркинг. Мъж от протестиращите заяви, че и без новата площадка районът бил много шумен заради намиращото се наблизо спортно игрище. \nГеорги Стаменов обясни на протестиращите, че ако градинката между блоковете се превърне в паркинг, трябва да бъдат изсечени редица дървета, а той няма да позволи това. Кметът на \"Централен\" подчерта, че наблизо има общински терен, на който ще бъде изграден паркинг за 50 автомобила. Освен това Стаменов заяви, че в кметството има подписка от 200 души, които искат новата детска площадка. \nМястото, предназначено за площадка, е зелена площ и в момента се използва за паркинг. Автомобили от блоковете са паркирали и в самата градинка до намиращите се там стари съоръжения за игра, които предстои да бъдат премахнати. \n    \n \t\n", "date": "2018.04.18", "title": "Пловдивчани против детска площадка, искат паркоместа "}
{"url": "http://www.duma.bg/node/165079", "text": "С тържествено събрание-концерт в София днес ще бъде отбелязана 75-годишнината от създаването на Народоосвободителната въстаническа армия. Честванията са от 18 ч. в зала \"Европа\" на парк хотел \"Москва\". Инициатори са БАС, БСП, фондациите \"Устойчиво развитие за България\" и \"Георги Димитров\", Съюзите на ветераните от войните и на офицерите и сержантите от запаса и резерва, Отечественият съюз и Центърът на исторически и политологически изследвания.     \n \t\n", "date": "2018.04.18", "title": "Честват 75 г. от Народоосвободителната въстаническа армия"}
{"url": "http://www.duma.bg/node/165077", "text": "До 2 месеца ще има нов начин на организация на работата на ТЕЛК и нов инструментариум, обяви вчера Минчо Коралски, изпълнителен директор на Агенцията за хората с увреждания. Той припомни за проведеното в края на миналата седмица заседание в министерството на здравеопазването, на която бе постигнато съгласие между представителите на ведомството и на национално представителните организации на хората с увреждания. ДУМА припомня, че кабинетът оттегли промените си в навечерието на голям национален протест, подготвян от хората с увреждания. Въпреки това хиляди дойдоха в София да протестират срещу първоначалните намерения на кабинета. \n\"Системата на ТЕЛК-овете работи толкова, колкото й позволяват възможностите, а те очевидно не са много големи, което наложи промяна в методиката, по която ще се работи и ще се оценяват хората с увреждания\", допълни той. Коралски допълни, че е променен законът, който дава възможност да се разширят ТЕЛК комисии, както и че се е дала възможност на лекарите вече да не са закрепостени към тези комисии и да не могат да работят на друго място. \nРаботоспособността трябва да се определя за конкретен вид работа и се определя в един-единствен случай, когато възниква правото на инвалидна пенсия, смята Коралски.     \n \t\n", "date": "2018.04.18", "title": " До 2 месеца променят организацията на работа на ТЕЛК"}
{"url": "http://www.duma.bg/node/165080", "text": "Община Гоце Делчев е първенец сред 14-те общини в областта по одобрени средства по Програмата за развитие на селските райони 2014 -2020 г. Там вече се изпълняват 43 проекта на стойност над 16 млн. лева, съобщиха от Областния информационен център в Благоевград. Изключително активна е и малката община Белица, получила над 11,5 млн. лева европейски средства за изпълнението на 41 проекта. \nМалко над 103 млн. лева е одобрената сума на субсидията по Програмата за развитие на селските райони в Благоевградско от началото на втория програмен период до момента. Средствата са отпуснати на общини, земеделски стопани, селскостопански предприятия и предприятия от хранително-вкусовата промишленост за изпълнението на 361 инвестиционни проекта. \nНай-много средства до момента са инвестирани по подмярка 4.1 \"Инвестиции в земеделски стопанства\", където одобрената сума е над 47 млн. лева. Парите са предоставени на земеделски стопани от всички общини, включително и община Благоевград, за закупуване на земеделска техника, нови насаждения, изграждане или модернизация на животновъдни ферми. \nБлизо 38,5 млн. лева ще бъдат предоставени на общините в Пиринско за инвестиции в създаването, подобряването или разширяването на всички видове малка по мащаби инфраструктура. Финансирането по тази подмярка е за ремонт и реконструкция на пътища, улици и тротоари, водоснабдителни системи и съоръжения, изграждане и обновяване на обществени площи и ремонт на детски градини.     \n \t\n", "date": "2018.04.18", "title": "Гоце Делчев oтличник с проектите за развитие на селските райони"}
{"url": "http://www.duma.bg/node/165081", "text": "Проект на Национална здравна карта (НЗК) бе приет от комисия, оглавявана от здравния министър Кирил Ананиев, вчера. Ръководството на МЗ одобри документа, според който за удовлетворяване потребностите на населението от болнична медицинска помощ са необходими 32 913 легла. \nОбщият брой на леглата за активно лечение в цялата страна е 38 803. Анализ показва, че през 2017 г. за осъществяване на медицинските дейности в 28-те административни области са били необходими общо 24 723 легла. Т. е. проектът на НЗК предвижда с 8190 повече легла за активно лечение, за които НЗОК ще сключва договори с болниците, съобщиха от здравното министерство. \nПриемането на НЗК ще даде възможност Здравноосигурителната каса да избира с кои лечебни заведения да сключи договори в случаите, когато на територията на дадена област има свръхпредлагане на конкретни медицински услуги. Това ще гарантира ефективно разходване на средства при гарантиран достъп на гражданите до качествена медицинска помощ, смятат от МЗ. \nДо 30 дни министерството трябва да публикува проекта на НЗК за обществено обсъждане. След приемането на здравната карта от Министерския съвет и обнародването й в Държавен вестник, тя ще стане задължителен елемент от методиката, по която НЗОК сключва договори с болниците.   \n \t\n", "date": "2018.04.18", "title": "МЗ одобри проект на Националната здравна карта"}
{"url": "http://www.duma.bg/node/165082", "text": "Над 5200 гранични полицаи пазят над 2 хил. километровото гранично пространство на България, т.е. на всеки километър граница се падат по двама граничари. Това показват данните на МВР, предоставени на \"Дневник\" в отговор на заявление за достъп до обществена информация. \nСправката показва, че в администрацията на \"Гранична полиция\" работят повече от 240 души. Назначените по трудово правоотношение са 724. Има и 393, които са на допълнителен щат до края на септември 2018 г. МВР твърди, че е с ограничен ресурс, но справката показва, че общо във ведомството работят над 47 хил. души. \nНе става ясно колко от полицаите, работещи на терен, са по българо-турската граница, където има и ограда и където през последните години имаше засилен поток от нелегални чужденци.  \nПрипомняме, че в края на 2017 г. НС гласува промени в Закона за МВР, с които бяха дадени повече правомощия за граничните полицаи. Те могат да осъществяват оперативно-издирвателна дейност и да разследват престъпления. От справката се вижда, че най-много униформени с разследващи функции са включени в регионалната дирекция на \"Гранична полиция\" - \"Аерогари\". От общо 520 с такива функции 480 са по летищата. В края на март на летище София над 40 души от полет от Париж до София бяха допуснати да преминат без задължителните гранична и паспортна проверка. Това се случило, след като всички гранични полицаи напуснали пунктовете за проверка на документи. След скандала МВР отстрани 13 души и започна дисциплинарна проверка. \n    \n \t\n", "date": "2018.04.18", "title": "На километър граница се падат по двама граничари"}
{"url": "http://www.duma.bg/node/165083", "text": "Хаос настана в ръководенето на Националната специализирана болница за физикална терапия и рехабилитация в София, алармираха нейни служители. В момента лечебното заведение се ръководи от двама директори - избрания законно след конкурс преди година д-р Йордан Иванчев и появилия се преди няколко дни д-р Антон Живков, пратен от здравния министър Кирил Ананиев.  \nД-р Живков обявил, че започва да се разпорежда с лечебното заведение по заповед на Ананиев. Той обаче не е вписан в Търговския регистър, нито пък д-р Иванчев е получил заповед за освобождаване. Самият Живков обявил, че поради тежкото си здравословно състояние и невъзможността да изпълнява пълноценно служебните си отговорности ще назначи свой \"пълномощник\", който да изпълнява директорските му задължения. За последната седмица той се е явил на два пъти в директорския кабинет за по час-два. В същото време започнал да борави с личните данни на целия персонал. Не ми е връчван никакъв документ, от който да става ясно, че вече не съм директор, заяви за ДУМА д-р Йордан Иванчев.  \nДУМА припомня, че преди седмица голяма част от персонала на болницата излезе на протест в защита на директора си и излезе с декларация. Медицинският персонал и пациенти на болницата в \"Овча купел\" са направили декларация подписка в подкрепа на д-р Иванчев, в която вече са се подписали над 170 души. Болничните работници искат отговор от Министерството на здравеопазването какви са конкретните причини и мотиви за подготвяната промяна. В писмото си до министър Ананиев те изброяват редица положителни промени, които са извършени в лечебното заведение под ръководството на д-р Иванчев. Сред тях са ремонти в диагностично-консултативния блок, на регистратурата с изграждане на чакалня от съвременен тип, купуването на ново оборудване и др. \nЗад смяната на ръководството стоят скандалите около прехвърлянето на собствеността на баните в \"Овча купел\" и в \"Горна баня\" от болницата на Столичната община. За това има решение на Министерския съвет. Целта на общината е да превърне баните в център по музеология и в център за изследване на лечебните свойства на водите, за да се усвоят европари. Директорът на болницата обаче категорично отказва да даде собствеността на баните във владение на общината.  \n    \n \t\n", "date": "2018.04.18", "title": "Хаос в ръководството на болница в София  "}
{"url": "http://www.duma.bg/node/165072", "text": "Журналистката от Си Ен Ен Арва Деймън поднася към носа си розова детска раничка, на момиченце, преживяло \"химическата атака\", която й подава мъж с европеидно лице: \"Да, определено мирише на нещо остро\", казва тя. После камерата показва леген с пране, започват разговори със забулени жени за това как са напускали град Дума, виждаме и две близначки, едната от които ту сваля, ту слага на лицето си медицинска маска. Сцената, разиграна в ефира на Си Ен Ен на 15 април, както и целият репортаж от бежанския лагер са призвани да ни убедят, че виждаме свидетелства на \"химическата атака\" на Асад.  \nДа, определено мирише на нещо остро, Арва, но това не е миризмата на бойни отровни вещества. Ако ги подушиш и докоснеш с пръсти, най-вероятно повече няма да снимаш нищо за Си Ен Ен.  \nОт една страна, Арва Деймън е пълен профан - тя говори глупости със сериозно лице, напълно безкритично приема това, което й се обяснява. Да ти дават вещи на лица, уж попаднали в зоната на химическо поражение, да ги миришеш и да ги докосваш не е най-умното нещо на света. Освен ако, разбира се, не знаеш, че е напълно безопасно, защото си малка, но важна част от много по-голям театрален спектакъл, завършил със зрелищни фойерверки за стотици милиони долари.  \nОт друга страна, Арва с нищо не е по-лоша от мнозина пред телевизорите. Те също дълбоко безкритично, по същия профански начин, консумират глупостите, които им се сервират, без особено да роптаят. Кой знае, може би тези зрители имат основание. Защото може да роптаеш, когато те лъжат истински журналисти. Но когато вместо обективен репортаж ти поднасят телевизионен театър, а актьорът е в ролята на журналист, тогава може само да имаш претенции към качеството на изпълнението. Това само по себе си не е проблем, проблемът е, че Си Ен Ен не е театрална трупа и Арва Деймън не е актриса. Те не са просто част от пошъл спектакъл. Те са съучастници в бедата, която се задава.    \n \t\n", "date": "2018.04.18", "title": "От профани - за профани"}
{"url": "http://www.duma.bg/node/165084", "text": "Управляващите задълбочават проблемите в армията, вместо да ги решават, и продължават да водят политика, която демотивира военнослежещите. Това заяви депутатът от \"БСП за България\" доц. Николай Цонков, който е и зам.-председател на комисията по отбрана в НС. Вчера в столицата се проведе дебат, посветен на наборната служба. Организатори на инициативата бяха експертната общност по сигурност и отбрана в София, Конфедерацията на обществените организации по сигурност и отбрана, Съюзът на офицерите и сержантите от запаса и Дискусионният клуб по политика \"21\" към БСП в София. \n Цонков отбеляза, че са спрени всички модернизационни проекти за армията. По думите му техниката и въоръжението са морално остарели. \"Крайно време е да помислим за ролята на армията ни и дали тя трябва да остане със същата мирновременна структура. Трябва да бъде направен задълбочен навременен стратегически преглед не само на отбраната, но и на сигурността. На базата на него да решим всички съществуващи проблеми, включително от гледна точка на военнослужещите и некомлекта като основен компонент в цялостната визия за управление на въоръжените сили\", подчерта Цонков. Той е категоричен, че Законът за резерва не изпълнява основната си роля да бъде попълнен съществуващият некомплект в армията.  \nСпоред полк. Румен Кисьов от УС на Конфедерацията на обществените организации по сигурност и отбрана наборната военна служба трябва да бъде задължителна. \"Искаме обаче нов тип казарма, свързан с подготовката на младите мъже в основата на военното дело. Държавата осигурява всичко, но не при старите казармени условия, което означава, че  наборниците да нощуват по домовете си\", обясни той.   \n \t\n", "date": "2018.04.18", "title": " Доц. Николай Цонков: Управляващите задълбочават проблемите в армията"}
{"url": "http://www.duma.bg/node/165085", "text": "Най-много средства от членски внос е събрала БСП, става ясно от отчетите на партиите пред Сметната палата. Партийците в левицата са дали на \"Позитано\" 1,139 млн. лв. Едва 110 000 лв. от партийно членство е събрала управляващата партия ГЕРБ. Почти същата сума е събрала ВМРО. Членовете на НФСБ пък са дали приблизително 21 хил. лв. \nЗа пореден път гербаджиите отричат да са получавали дарения. БСП обаче е получила 743 хил. лв. като различни дарения. \"Воля\" декларира дарения за 140 000 лв., както и постъпления от кандидатите си за депутати. Субсидията за втората половина на 2017 г., откогато е парламентарна партия, е 1 477 000 лв. Разликата между държавната субсидия на двете най-големи партии БСП и ГЕРБ е от около 3 млн. лв. в полза на управляващите, които взимат 14 513 млн. лв. за м.г. \nСпад от 67 хил. лв. в членския си внос спрямо 2016 г. отбелязва ДПС през м. г., когато е събрало 498 хил. лв.  За заплати са изхарчени малко над 800 000 лв., а близо милион са глътнали харчовете за услуги. \nБългарският земеделски съюз, \"Гражданска сила\", Народняшката земеделска партия \"Никола Петков\" и \"Националното патриотично обединение\" не са се отчели за втора поредна година, което дава основание Сметната палата да сезира прокуратурата. Има вероятност тези партии да загубят съдебните си регистрации. 16 формации пък ще бъдат наказани със санкция между 5 и 10 хил. лв.     \n \t\n", "date": "2018.04.18", "title": " Най-много членски внос са събрали социалистите"}
{"url": "http://www.duma.bg/node/165086", "text": "Има заявено желание от 4 областни структури на АБВ да се завърнат в БСП и първата е в Благоевград. Това обяви лидерът на левицата Корнелия Нинова вчера на пресконференция след изнесено заседание на ИБ на партията в областния град. Следващата ще е организацията на АБВ от Хасково, а другите две ще бъдат обявени при посещението на лидера на социалистите в областния град.  \n\"Роенето през последните години направи левицата по-слаба. В годините назад от БСП са се отделяли хора, които са основали свои партии и структури. Поставяме началото на обратния процес. Всички, които са били членове на БСП, ще възстановят членството си. Темата беше обсъдена от ИБ с председателите на общинските структури на левицата от областта, които заявиха желание и готовност да приемат отново желаещите членство. Ръководството проведе среща и с представителите на АБВ, които аргументираха връщането си в БСП\", поясни лидерът на левицата. Нинова беше категорична, че това не е еднократен акт. Началото на процеса по връщането в БСП започва от Благоевград, но има сериозно заявени желания и намерения и от структури на \"Движение 21\", на партия \"Зелените\" и др. \n\"Въпреки сложните ни отношения с АБВ през годините се стигна до този момент, защото ни обединява общата ни лява политика, общата ни представа за това как трябва да се промени управлението на страната, за да доведе до по-висок стандарт на живот на хората, до по-силна икономическа политика, до по-силна социална политика. Отваряме вратите на БСП широко за всеки, който споделя нашите политики и поведение и е готов заедно с нас да работи за сваляне на управлението на ГЕРБ и предлагане на нов модел на управление на държавата\", подчерта Нинова. Според нея вече бившите членове на АБВ са се уверили, че БСП е автентична партия, че е последователна и не предава хората, които я следват. \nВ пресконференцията участваха и Димитър Атанасов, два мандата общински председател на АБВ, Димитър Димитров, младежки лидер на областното ръководство на АБВ и Мартин Божиков, който е организационният секретар на национално ниво на АБВ. Те показаха декларация, в която се потвърждава, че членовете на АБВ от Пиринско настояват да се влеят в редиците на БСП заради идеологически различия, както и заради нагнетяващото се напрежение. Това е принципът на доминото, който започва оттук, коментира  Атанасов. АБВ в Благоевград призова ръководството на партията да намери общ език с БСП и методи за стабилизиране на политиките, пише в документа.  \n\"Винаги съм смятал, че обединението трябва да става от долу на горе. На много наши членове и симпатизанти им е омръзнало да са свидетели на коалиции на национално ниво между БСП и БСП, различни само в абревиатурите. Когато хората по места се разбират и искат да работят заедно, трябва да си политически безумец, за да им пречиш. Днес в Благоевград направихме една малка стъпка, която може да се окаже огромен скок в обединението на лявото в България\", коментира в социалните мрежи зам.-председателят на БСП Кирил Добрев. \n      \n \t\n", "date": "2018.04.18", "title": " Структури на АБВ се връщат в БСП  "}
{"url": "http://www.duma.bg/node/165073", "text": "За пореден път лъсна безсилието на настоящото ръководство на БДЖ да се справи с проблемите на железопътния ни превозвач. След поредното кошмарно пътуване в претъпканите влакове по великденските празници шефът на холдинга Владимир Владимиров обяви \"краткосрочни и дългосрочни мерки\" за справяне с до болка познатия на всички проблем. Едната мярка я слушаме от години - купуването на нови влакове. Затова пък краткосрочните са на принципа: няма човек - няма проблем. От Гергьовден по най-натоварените линии хората ще пътуват само... ако имат предварителна регистрация на място. Какво ще правят живеещите в по-малките населени места, дето влакът няма алтернатива - не ми се мисли. Но явно ръководството на БДЖ няма никакво отношение към социалните и регионалните проблеми в държавата. Сякаш не ръководят държавен пътнически жп превозвач. Това е поредното тяхно управленско безсилие. \nИзключително смехотворно е и оправданието за решението им. Освен недостига на вагони, за което слушаме от години, Владимиров ни обяснява, че те твърде често били изненадвани от това как хората изведнъж решавали да пътуват, а те не можели да предвидят такова нещо. Потресаваща наглост. Ако един ръководител на национален жп превозвач не може да предвиди, че по празниците ще пътуват повече хора, то министърът на транспорта би трябвало веднага да поиска оставката му и да го прати да пътува по БДЖ-то. \nВпрочем безсилието на Владимиров, който не спира да се хвали как бил стабилизирал БДЖ, е нещо съвсем нормално. За да замаже скандала с претъпканите влакове, той обяви, че пътуването с влака от София до Бургас ще става за три часа при скорост 160 км в час. Това е една лъжа, която слушаме от години и от Владимиров не само на експертите са им се вдигнали косите, а и хлебарките във вагоните ще му се смеят.     \n \t\n", "date": "2018.04.18", "title": "Безсилие до дупка"}
{"url": "http://www.duma.bg/node/165091", "text": "Структурите на АБВ в 4 области са заявили желание да се влеят в БСП, заяви Корнелия Нинова в Благоевград, където обяви първото присъединяване на партията на Георги Първанов. По думите й следващата област ще е Хасково. \"Досега БСП се роеше. Създаваха се нови партии. Поставяме началото на обратния процес, който не е еднократен акт. Вратите ни са широко отворени. Има заявки за присъединяване и от \"Движение 21\", Партия на зелените, уточни Нинова. \"На много наши членове и симпатизанти им е омръзнало да са свидетели на коалиции между БСП и БСП, различни само в абревиатурите. Когато хората искат да работят заедно, трябва да си политически безумец, за да им пречиш\", заяви Кирил Добрев. \n    \n \t\n", "date": "2018.04.18", "title": " Структури на АБВ се връщат в БСП  "}
{"url": "http://www.duma.bg/node/165097", "text": "От няколко седмици насам в съревнованието между двамата първи в ГЕРБ за това кой да държи палмата на простотиите и нелепостите Бойко Борисов определено губи инерция. Раздава го в стил \"доброто ченге\", балансьор, миротворец, международник... Затова пък Цветанов изпъква в целия си блясък с ненадминатата си публична клоунада, с която забавлява тв аудиториите, в който и телевизор да се появи. Без значение дали се усеща или не, при всяко отваряне на устата си с мнение по всеки въпрос рейтингът на президента Радев скача с няколко пункта. А напоследък именно Радев е в центъра на компетентното му мнение. Пред дни редом с \"ястреба\" Плевнелиев хапеше държавния глава за липсата на първосигнална безмозъчна \"солидарност\" по случаи като изгонването на руски дипломати или Сирия. Вчера пък стигна дори до конспиративната теза как БСП искала да вземе властта чрез президента и служебен кабинет. \n\"Разочарован съм от президента Радев, който обслужва БСП. Досега не съм чул някъде да е казал, че в България се прави нещо позитивно и добро. Не съм чул обективна оценка. Явно от БСП и Румен Радев ще очакваме такъв подход, който да удря и да дискредитира ГЕРБ. И докато за БСП това е приемливо, за президента не е, жалва се Цветанов. Ах, каква политическа мелодрама! Ти му казваш, че се краде като за световно, той ти вика \"нищо бе, не клатете лодката, нека да си изкараме мандата, другите след нас да се оправят\"... Да виждаш проблема, да ти го смилат и снасят всеки ден с нови и нови случаи и да се правиш, че не съществува! Е, това явно го може само Цветанов. \nАпропо, какво за страната си е направило управлението на ГЕРБ? Едно голямо нищо. Що пара се усвои, а няма едно нещо качествено построено. Колкото до БСП и президента - Цецо, Цецка, Захариева, гаджето на синоптичката от Нова им правят най-голямата реклама и ПР. Без конкуренция.   \n \t\n", "date": "2018.04.18", "title": "Цецо стайл форевър*"}
{"url": "http://www.duma.bg/node/165087", "text": "Скандал и ръкопашни схватки белязаха драматичното заседание на Националния съвет на СДС в \"Красно село\" вчера. Преди време председателят Божидар Лукарски поиска партията да стане част от \"консервативно-патриотична\" коалиция с НФСБ, на което част от сините реагираха с протест и му поискаха оставката. Имаше обвинения, че хора на Лукарски се опитват да изключат недоволните с формалния мотив, че не са плащали членски внос. Ситуацията ескалира вчера, а охранители, наети от Лукарски, не допускаха журналисти до заседанието. От залата започнаха да се чуват освирквания и мощни викове \"Оставка\". \nПреди началото на надвикването неколцина от съпартийците се сбиха в спор кой има право да присъства. \"Има хора в залата, които нямат право да гласуват. Чакаме да напуснат\", обяви Лукарски. Мутри на Лукарски гонят и удрят членовете на НИС и Националния съвет на партията, опонираха другите. \nЖертва на мелето стана председателят на областната структура на СДС във Варна Янко Станев, който доскоро оглавяваше организацията на ДПС там. Екшънът достигна кулминацията си, когато той показа сценарий за опорочаване на заседанието. Бившият председател на СДС Емил Кабаиванов скочи да издърпа листа. Двамата се сбиха. Станев дори бе съборен на пода. \nДимо Стоянов, председател на областната структура на СДС в Хасково, видя опит до заседанието да не бъдат допуснати структурите, които искат оставката на Лукарски. Кабаиванов и Румен Христов се сочат за основните опозиционери срещу настоящия председател. \nПо-късно Лукарски и групата около него напуснаха заседанието. Бъдещето на лидерството в СДС ще се реши на 2 май. Опозицията очаква разцепление и оспорване на днешните решения в съда.   \n \t\n", "date": "2018.04.18", "title": "Бой, скандал и разкол в СДС "}
{"url": "http://www.duma.bg/node/165088", "text": "БСП няма да излъчва номинации за кандидати за Комисия за енергийно и водно регулиране, съобщи в Благоевград Корнелия Нинова. \"Моделът на КЕВР и на останалите регулационни, уж независими органи е сбъркан още от началото. Това не са независими органи, а органи, които провеждат или корпоративни, или политически интереси. Искаме смяна на модела на подобен вид управления на тези органи и начина, по който взимат решения\", мотивира позицията си лидерът на социалистите. Все още не е обсъждано евентуалното оттегляне на членовете на БСП в сега действащите регулационни органи. \nНинова обяви, че само в Благоевградско са събрани 18 000 подписа срещу сделката за продажбата на ЧЕЗ. След преброяването на всички подписи те ще бъдат внесени в КЕВР. Нинова смята за възможно предотвратяването на продажбата на ЕРП-то. Тя отново изрази позицията на БСП, че държавата трябва да бъде сред кандидатите за покупката му. \nСпоред БСП и сегашните правомощия на КЕВР й позволяват да спре продажбата на ЧЕЗ. \"Ако си мислят, че ще си измият ръцете и ще влезе човек от БСП в КЕВР, за да им измие престъпленията, няма да стане! Твърде елементарен замисъл. В момента КЕВР има причини да го направи, но не го прави, защото покупко-продавачът не е Гинка Върбакова, а Бойко Борисов. И КЕВР не е независим орган, а тежко зависим\", категорична бе Нинова. \nЛидерът на БСП смята, че ще има ефект от работата на временната парламентарна комисия по сделката. \"Поне истината започна да излиза лека-полека. Как ви изглежда в един и същи ден отговор до Комисията от чешката страна, която казва, че многократно е предлагала на български правителства да купят ЧЕЗ, и отговор на премиера Борисов, че никога не му е предлагано такова нещо\", попита тя медиите. Истината започва да излиза, категорична бе Нинова.   \n \t\n", "date": "2018.04.18", "title": "БСП няма да номинира кандидати за КЕВР"}
{"url": "http://www.duma.bg/node/165037", "text": "Нов скандал избухна в Румъния, след като президентът Клаус Йоханис отказа да смени ръководителя на антикорупционната агенция Лаура Кодрута Кьовеши. \nПравителството официално поиска тя да бъде сменена, но Йоханис отказа с аргумента, че правосъдният министър Тудорел Тоадер не е бил убедителен в своите искания. Преди два месеца Тоадер поиска отстраняването на Кьовеши, но според местните наблюдатели това е продиктувано от работата на Кьовеши, която разследва членовете на правителството от управляващата Социалдемократическа партия. \nСлед призива на Тоадер в Румъния се проведоха масови протести с искане за неговата оставка. В онлайн петицията, която призова президентът Йоханис да не отстранява Кьовеши, се подписаха над 108 000 румънски граждани.   \n \t\n", "date": "2018.04.18", "title": "Румънският президент отказа да отстрани Кьовеши"}
{"url": "http://www.duma.bg/node/165036", "text": "Народното събрание на Армения избра бившия президент Серж Саркисян за премиер, съобщават арменските медии.  \nПо тази причина вчера опозиционен депутат и лидер на протеста обяви начало на \"кадифена революция\" в страната. От няколко дни в Армения се провеждат протести против Саркисян, като се стигна и до сблъсъци с полицията, а ранените вече наброяват десетки души. \nПреди гласуването поне 80 протестиращи бяха задържани по време на демонстрация в столицата Ереван.  \n97 депутати участваха в гласуването. \"За\" Саркисян гласуваха 76 депутати, докато 17 народни представители са гласували \"против\". \nСаркисян беше президент на бившата съветска република през последното десетилетие. \nАрмения премина към парламентарна форма на управление след спорни промени в Конституцията. Опозиционери отхвърлиха промените в основния закон, тъй като ще засилят хватката върху властта на Саркисян. \n    \n \t\n", "date": "2018.04.18", "title": " Обявиха \"кадифена революция\" в Армения"}
{"url": "http://www.duma.bg/node/165089", "text": "Купувачът на \"ЧЕЗ България\" - \"Инерком\", не даде информация на депутатите от временната парламентарна комисия по сделката с ЕРП-то. На вчерашното заседание на комисията, създадена по предложение на БСП, бе взето решение срокът й да се удължи с месец. Предстои НС да се произнесе. Самата Върбакова не присъства, а изпратените от нея експерти не отговориха на важни въпроси на левицата, касаещи срока за сключване на сделката и финансирането й. \n\"Ние сме търговско дружество. Това са политически въпроси. Нетипично е политически партии да се намесват в частна сделка\", повтаряше председателят на Съвета на директорите на \"Инерком\" Милена Стоева. По думите й това било \"най-обикновена сделка\". С обяснението \"търговска тайна\" от \"Инерком\" не казаха докъде е стигнала сделката, с какъв капитал ще платят и докъде са стигнали преговорите с банки за финансирането. \"Когато сключим сделката, тогава ще се разбере\", отговориха от екипа на Върбакова. \nШефът на комисията Калоян Паргов от БСП припомни, че когато става въпрос за регулиран сектор и тока на 3 млн. потребители и за аспект от националната сигурност, това вече не е обикновена сделка. От синдикатите определиха сделката като взривоопасна. Относно притесненията на КНСБ и \"Подкрепа\" за бъдещи съкращения в \"ЧЕЗ България\" Стоева увери, че нямали да се променят социалните аспекти на договора със синдикатите. След това обаче допълни, че \"няма да се правят резки промени\". \nЕнергийният министър Теменужка Петкова обясни, че няма притеснения за бъдещето на енергоразпределителното дружество след продажбата му на \"Инерком\". Тя предположи, че \"чисто технологично\" Върбакова нямало да го управлява. И ние така си мислим, подметна Таско Ерменков от БСП.   \n \t\n", "date": "2018.04.18", "title": " \"Инерком\" не даде отговори в НС по сделката с ЧЕЗ"}
{"url": "http://www.duma.bg/node/165090", "text": "С часове кметицата на столичния район \"Младост\" Десислава Иванчева стоя с белезници пред Спортната палата в София. В зрелищна акция тя заедно със заместничката си Биляна Петрова бе арестувана пред погледите на стотици минувачи и камери. На мястото за малко имаше и линейка, след като на Иванчева й прилоша. \nИзненадващо пръв информира и пусна снимки от случващото се бившият депутат от ГЕРБ Антон Тодоров. Минути след ареста той публикува в социалните мрежи кадри на закопчаната Иванчева. Фотосите от добра локация бяха придружени с коментари, които обвиняваха кметицата във взимане на подкуп. Подозрителното му озоваване на точното място, в точния момент го принуди час по-късно да се впусне в обяснения как бил по работа в Спортната палата и на тръгване забелязал, че \"бопаджии и хора от антикорупционното звено извеждат от служебната й кола кметицата на район \"Младост\" Десислава Иванчева\". \nПо непотвърдена информация тя е била задържана с голяма сума в евро, които били част от подкуп, предназначен за издаване на разрешително за строеж на територията на \"Младост\". Адвокатът на Иванчева Върбан Върбанов не бе запознат с обвинението и часове след ареста нямаше достъп до клиентката си. \nРазследващи са влезли и в Община Младост, където са извършени следствени действия.  \nДнес от 11 ч. прокуратурата ще даде подробности по случая. Говорителят на главния прокурор Румяна Арнаудова заяви, че разследването се извършва съвместно с Комисията за противодействие на корупцията и за отнемане на незаконно придобито имущество (КПКОНПИ). Ръководителят на Специализираната прокуратура Иван Гешев отказа да коментира случая.  \n\"Това е активно мероприятие, нарочно нагласено и поръчано, тъй като госпожа Иванчева и нейният екип засягат интересите, предимно на сериозни предприемачи, свързани с управляващата коалиция. Поръчано е най-вероятно от хората, чиито интереси са засегнати. Преди три седмици подадохме сигнал до главния прокурор за фалшификация на документи. Фалшифицирани са документи за бъдещ строеж, фалшифицирани са подписи, подлепване има по страниците\", обясни пред медиите пиарът на община \"Младост\" Петър Кърджилов. Той обяви, че по темата ще има пресконференция час преди тази на прокуратурата. \nПреди да стане кмет на \"Младост\", Иванчева инициира подписка за местен референдум, насочен срещу презастрояването на квартала. Тя бе лидер на протестите през октомври 2016 г., при които местните жители се обявиха срещу новите строежи в квартала. Същата година се яви като независим кандидат за кмет на район \"Младост\" и на балотажа победи кандидата на ГЕРБ. Въпреки опитите на Антон Тодоров да я обвърже с БСП тогава социалистите имаха свой кандидат за поста - Стефан Стефанов, който обаче отпадна на първия тур.     \n \t\n", "date": "2018.04.18", "title": "Арестуваха зрелищно кметицата на \"Младост\" "}
{"url": "http://www.duma.bg/node/165038", "text": "Лидер на терористична клетка, която има връзки с джихадистката групировка ДАЕШ (\"Ислямска държава\"), се е самоубил със самоделно взривно устройство, преди да бъде арестуван, съобщиха от Федералната служба за сигурност (ФСС) на Русия, цитирана от местни медии. \nКлетката е планирала бомбена и въоръжена атака в Ростовския регион, но планираното нападение е предотвратено, поясниха от службата. \nАгенти на ФСС провели акция срещу групата. Лидерът на клетката се самоубил с бомба. По-късно от службите разпространиха видео, на което се вижда, че други трима души са задържани. \nСпоред разпространяваната информация клетката е планирала атаките по нареждане на ДАЕШ в Сирия. \n    \n \t\n", "date": "2018.04.18", "title": " Джихадист се самовзриви, преди да бъде задържан в Русия"}
{"url": "http://www.duma.bg/node/165078", "text": "Над 200 шивачки протестираха вчера срещу австрийския собственик на фирмата \"Тренд фешън\", в която работят край пловдивското село Стряма в индустриалната зона на Раковски. Те не са получили заплатите си за март. Реално забавянето на възнагражденията им е с месец и половина. След Великден служителите били известени, че предприятието е в процедура по обявяване в несъстоятелност. В първия работен ден след празниците са им връчени известия. До този момент работата е вървяла, не е имало данни, че предстоят проблеми.  \nПротестиращите обясниха, че са в платен отпуск, но са в неведение какво ще последва. \"Затвориха фирмата и казаха, че не можем да идваме на работа. По едно уведомление раздадоха и ако ще ни съкратят, ако е всичко законно, трябва и обезщетение да ни изплатят,\" разказаха потърпевшите.  \nПри тях вчера отиде омбудсманът Мая Манолова. Тя обаче не успя да се срещне с представители на фирмата, тъй като те не се явили на уговорената среща в Пловдивската инспекция по труда. По-късно омбудсманът се е свързала със собствениците на фирмата, които обещали среща след 6 май, на която ще се преценят всички подробности. \n Манолова посъветва шивачките да не подписват споразумение за напускане по взаимно съгласие и обясни, че започналата процедура по закриване на фирмата е важно обстоятелство. Само при започването на тази процедура работниците могат да си получат дължимите заплати от Фонда за гарантиране на вземания. Друго условие е работниците да не са получавали заплати поне два месеца. В случая става дума за сума от около 320 000 лева или дължимото на 200 служители.  \nФирмата вече е обявила фалит в Австрия, където е централата й. Тя е работила в България от 10 години и досега не е открито нарушение в дейността й.  \nПо-късно през деня стана ясно, че от Инспекцията по труда са започнали проверка в шивашкото предприятие още на 13 април.  Административното производство е открито на следващия ден след постъпването на първия сигнал в инспекцията. Връчена е призовка на представител на работодателя да предостави документи, свързани с изплащането на трудовите възнаграждения. Такива не са дадени, като представителя на фирмата обявил, че е болен.   \n \t\n", "date": "2018.04.18", "title": " Над 200 шивачки протестираха край Раковски  "}
{"url": "http://www.duma.bg/node/165075", "text": "България е на втора позиция по дял на новородени извънбрачни деца в страните членки на ЕС. Преди нас е само Франция. Това показват данни от анализ на европейската статистическа служба Евростат за брачните и извънбрачни раждания в Евросъюза през 2016 г. \nДелът на децатa, родени извън брак, у нас е 59 на сто, докато във Франция с 60 на сто. Средният показател за извънбрачни раждания в страните на ЕС е около 35 на сто, като през 2016 г. в страните членки на ЕС са били регистрирани около 5 милиона новородени. \nИзвънбрачните деца у нас са нараснали близо 6 пъти за последните 30 години, отчита анализът на Евростат. През 1986 г. техният процент е бил около 10 на сто, докато през 2016 г. той достига 59%. \nПо данни на НСИ у нас през 2016 г. са родени общо около 65 хиляди деца, като от тях 38 440 са родени без брак. Най-висок е делът на извънбрачните раждания в областите Видин и Враца - близо 75 на сто от всички новородени деца там, а най-нисък в област Кърджали - около 38 на сто. \nПик на ражданията според данни на НСИ е регистриран през 1920 г. и 1950 г. - приблизително по около 180 хиляди новородени деца. \nНай-малко извънбрачните деца са родени в Гърция през 2016 г. - около 9 на сто, или едва едно от всеки 10 раждания в южната ни съседка, е извънбрачно, отчита Евростат. Освен Гърция, в челната тройка по най-малко регистрирани извънбрачни деца, са още Хърватия и Кипър - с по около 19 на сто. \n    \n \t\n", "date": "2018.04.18", "title": " България е втора в ЕС по извънбрачни деца"}
{"url": "http://www.duma.bg/node/165074", "text": "Миньорите от \"Имерис минералс\" - България искат увеличение на заплатите на всички служители във фирмата. Ако това не се случи, те ще предприемат ефективни стачни действия. В писмо до компанията работниците и служителите за пореден път заявяват своите искания за вдигане на възнагражденията с не по-малко от 20%.  \nРъководството на \"Имерис минералс\" е увеличило доходите на част от служителите до минималната работна заплата в бранша от 714 лева, но напрежението зрее от миналата година. Работниците продължават подписката си в очакване на незабавни преговори с ръководството и имат готовност за стачка. \n\"Това са дългогодишни работници, от миналата година не са доволни от своята работна заплата и очакваха преговори. Те така и не са проведени\", заяви Иванка Караколева, председател на областната организация на КНСБ. Браншовият трудов колективен договор за отрасъл \"Миньори\" се договоря на национално равнище. Това обаче не попречило на ръководството на фирмата да подпише браншови колективен договор на равнище предприятие. \n    \n \t\n", "date": "2018.04.18", "title": "Миньори настояват за 20% ръст на заплатите"}
{"url": "http://www.duma.bg/node/165039", "text": "Най-висшата съдебна инстанция в ЕС реши, че Полша е нарушила екологичното законодателство на съюза с мащабната сеч в Беловежката гора. \nГората е екологично важна, тъй като е дом на рядко срещания европейски бизон. Тя е обявена за световно наследство. \nВъв взетото в Люксембург окончателно решение от съдия Марек Сафян от Съда на Европейския съюз се казва, че изсичането на Беловежката гора - древна гора на границата на Полша с Беларус, заплашва много птици и насекоми. \nОт месеци Варшава пренебрегва протестите на еколози. През юли 2017 г. евросъдът нареди незабавно да се спре изсичането на гората. \nНо полското правителство обяви тази година, че е спряло изсичането. \nМинистърът на околната среда Ян Шишко, който беше отговорен за увеличените квоти за сеч, беше уволнен и министерството обяви, че ще уважи решенията на съда. \nГората е определена за \"специална защитена зона\" за птиците. \nСпоред Европейската комисия територията от \"Натура 2000\" Puszcza Bialowieska е една от най-добре запазените естествени гори в Европа, като характерно за нея е наличието на големи количества дървета на голяма възраст, по-специално вековни, и на мъртви дървета. \nАко Полша не изпълни съдебното решение в най-кратък срок, ЕК може да предяви нов иск, като поиска налагане на имуществени санкции.     \n \t\n", "date": "2018.04.18", "title": "Осъдиха Полша заради Беловежката гора"}
{"url": "http://www.duma.bg/node/165041", "text": "Калфин с реални шансове за ОЛАФ \nИвайло Калфин е сред двамата кандидати за позицията генерален директор на ОЛАФ, подбрани след конфиденциална процедура, проведена от Комисията по бюджетен контрол към Европейския парламент. Конкурент ще му бъде финландецът Виле Итала. Окончателно решение се очаква до месец. \nСеверна и Южна Корея слагат официален край на войната \nРойтерс обяви, че депутати от двете съседни държави вероятно водят преговори за детайлите на съвместно изявление, което би могло да очертае официалния край на конфронтацията между Северна и Южна Корея, които технически все още са във война, тъй като Корейската война в периода между 1950 и 1953 г. приключва с примирие, но не и с мирен договор. В скоро време между Севера и Юга ще се проведе първата среща на върха от 2007 г. насам. \nПровал на преговорите за Кипър \nЛидерите на кипърските гърци и турци не успяха да съживят изоставения мирен процес на разделения остров. Те се срещнаха под егидата на ООН за първи път от девет месеца. Лидерът на кипърските гърци Никос Анастасиадис заяви пред репортери, че \"двете страни остават на позициите си\", след като се срещна с турския си кипърски колега Мустафа Акънджъ. Двамата лидери обсъдиха позиции на срещата си в контролираната от ООН буферна зона в Никозия, съобщи ООН в изявление. Орбан \"скочи\" на ЕС заради евреите \nЗа пореден път унгарският премиер Виктор Орбан коментира остро миграционната политика на Европейския съюз. Този път той направи това заради евреите и опасностите, които ги застрашават. По думите му \"безотговорната политика\" на Брюксел по отношение на мигрантите поставя в риск еврейската общност в Европа. Те са заплашени от надигащата се вълна на религиозна нетолерантност. Според него начинът за борба с антисемитизма е един - Европа да се върне към юдео-християнските си корени.  \n   \n \t\n", "date": "2018.04.18", "title": "Кратки новини"}
{"url": "http://www.duma.bg/node/165042", "text": "Косовският премиер Рамуш Харадинай заяви, че властите в Прищина нямат външна политика, защото тя се определя от \"клуба, ръководен от Америка\". \n\"Ние сме част от Европа и си сътрудничим с Брюксел и Берлин. Но когато става въпрос за външна политика, ние сме част от клуба, който се ръководи от Америка. За нас това не е проблем да си го признаем. Ние нямаме време да се занимаваме със световните проблеми\", каза Харадинай в интервю за телевизия \"Хепи\". \nМинистър-председателят признава, че е бил част от отбора, който е подкрепил Брюкселското споразумение (за нормализация на отношенията между властите в Белград и Прищина, бел. ред.), но продължава да смята, че създаването на Асоциацията на сръбските общини трябва да бъде съгласно конституцията на Косово. \nСпоред него, докато \"Сърбия не признае независимостта на Косово, ще има две позиции - все едно има две истини\". \"Съществуването на Косово е реалност... за сърбите няма никакви пречки и заплахи да живеят в Косово\", каза още Рамуш Харадинай.   \n \t\n", "date": "2018.04.18", "title": "Харадинай: САЩ водят външната ни политика"}
{"url": "http://www.duma.bg/node/165043", "text": "Заместник-министърът на отбраната на Гърция Фотис Кувелис смята, че страната е в \"необявена война\" със съседна Турция в Егейско море. \nГоворейки по националната телевизия, Кувелис коментира изказванията на турския премиер Бинали Йълдъръм, че гръцко знаме е взето от турската брегова охрана на островче в Егейско море, че \"Министерството на отбраната е наясно с информацията и медиите\". \nКувелис допълва, че е поискал да бъде информиран постоянно от въоръжените сили. \nПоследният инцидент е на фона на увеличаващо се напрежение между Гърция и Турция през последните седмици. Политици и от двете страни разменят агресивни коментари. \nДвете съседни държави имат разногласия и във връзка с двамата гръцки военнослужещи, държани от Турция, и осем турски офицери, които поискаха политическо убежище в Гърция след неуспешния преврат в Турция. \nКоментирайки въпроса за двамата военнослужещи, Кувелис обяснява, че арестът им е неприемлив и обвиненията, пред които са изправени, са напълно неоснователни. Посочва, че гръцкото правителство очаква по-динамична позиция на НАТО, в която членуват и Гърция, и Турция. \nСпоред местни медии, отношенията между Гърция и Турция не показват признаци на подобрение и може да се очаква повече, ако и войната в Сирия продължи да ескалира. Доклади показват, че Турция може да позволи увеличаване на бежански потоци към Гърция като средство за оказване на натиск върху страната и ЕС.   \n \t\n", "date": "2018.04.18", "title": "Гърция се оплака от \"необявена война\" с Турция"}
{"url": "http://www.duma.bg/node/165044", "text": "Френският президент Еманюел Макрон предупреди Европа за изкушението от авторитаризъм както по света, така и вътре в самия Европейски съюз. \nВ първото си изказване пред Европейския парламент в Страсбург Макрон заяви, че има наличие на \"своеобразна европейска гражданска война\", и призова блока да защити демокрацията. \n\"Не искам да принадлежа към поколение на сомнамбули, не искам да принадлежа към поколение, забравило собственото си минало. Искам да принадлежа към поколението, което ще защитава европейския суверенитет, защото се борихме да го получим. А аз няма да се откажа да се боря с авторитаризма\", заяви 40-годишният президент пред почти пълна пленарна зала в реч, очертаваща визията му за бъдещето на ЕС. \nПредлагам гражданска инициатива с тежка и трудна дискусия, за да излезем от опростенческото обяснение за популистките движения. Не народът се отказва от европейските идеи, а лидерите са ги предали. Да отстояваме европейската идея не означава да се откажем от суверенитет. Но при днешните кризи имаме нужда от по-силен от националния суверенитет, а именно - европейския, заяви Макрон.  \n\"Имаме отговорност да убедим американския ни партньор да не се фокусира само върху търговията\", отбеляза той. \nМакрон изтъкна още, че е обезпокоен от нарастващото чувство на \"съмнение\" в няколко европейски държави след отърсването от шока на \"Брекзит\", което според него създава разделение в ЕС. \"Изглежда, че има своеобразна европейска гражданска война, която се разраства непрекъснато\", посочи държавният глава пред евродепутатите. Ораторът излезе също и с план за създаване на европейски фонд за бежанците, който да финансира общини, приемащи бежанци. Това според него ще помогне в справянето с един от най-наболелите политически проблеми, пред които е изправен ЕС.  \nМакрон смята, че е бил избран за президент на Франция, без да прибягна до популизъм, и затова страните членки, които страдат от това явление, са в дълг пред него. Няма прости решения за сложни проблеми, но за тези проблеми има общи решения, изтъкна той.  \nРечта на Макрон бе приветствана от председателя на Еврокомисията Жан-Клод Юнкер, който възкликна пред парламента: \"Истинската Франция се завърна!\" \nВ същото време речта му идва само дни, след като антилибералният премиер на Унгария Виктор Орбан спечели съкрушително парламентарните избори с две трети мнозинство. В Италия пък парламентарните избори бяха спечелени от популисти. Задълбочи се и конфликтът между Брюксел и Варшава, която се стреми към по-голям суверенитет от европейските институции.   \nЕманюел Макрон се опита да спечели подкрепата на Европарламента за своя либерален проект за развитието на Евросъюза, коментира Евронюз. В самата Франция реформите му се сблъскаха с немалка съпротива. В речта си той се съсредоточи върху перспективите по изглаждането на по-добра и единна Европа, осигуряването на нейната безопасност пред лицето на предизвикателствата, посочва още медията.  \nПо-късно тази седмица Макрон ще пътува до Берлин за преговори с германската канцлерка Ангела Меркел, в които ще се стреми да получи подкрепа за плановете си относно бъдещето на еврозоната. \n    \n \t\n", "date": "2018.04.18", "title": "Макрон призова ЕС срещу изкушенията на авторитаризма  "}
{"url": "http://www.duma.bg/node/165047", "text": "Председателят на Международния съюз по биатлон (IBU) Андерс Бесеберг осъди атаките срещу него, които вървят вече цяла седмица. Норвежецът смята, че целта е да се опетни не само неговото име, но и това на Русия, която също беше въвлечена в скандала. Срещу Бесеберг и генералния секретар на централата Никол Реш (Гер) вече тече разследване по обвинение за получаване на подкупи за прикриване на положителни допинг проби на руски състезатели. Немският в. \"Билд\" пък разкри, че освен данните за корупция са намесени и проститутки, чиито услуги ползвал 72-годишният норвежец. \n\"Обвиненията са, че руските лекари и ръководители са използвали допинг методи\", каза Бесеберг пред норвежкия в. \"Дагбладет\". \"Не съм напълно наясно с това. Не знам нищо по този въпрос. Също така в обвинението се твърди, че IBU е позволявал на спортистите да се състезават допингирани. Това е просто невъзможно. Не съм манипулирал допинг проби и не съм получил нито долар или евро за това. Разследването е започнало в Международната антидопингова агенция (WADA). Подозирам, че те са в отчаяна ситуация. Те имат само показания на Григорий Родченков (бивш директор на Московската антидопингова лаборатория, който е главен информатор на WADA по проблемите с допинга в Русия). Те не успяха да докажат нарушения поне в един от хилядите случаи. Мисля, че сега са в паника, защото имат един свидетел, в който никой не вярва\", допълни Бесеберг. \nВ доклада на WADA, който е на разположение на германската телевизия ARD, се твърди, че руснаците в продължение на повече от десетилетие са давали подкупи на управата на IBU. Заради скандала Бесеберг вече подаде оставка, а германката Реш излезе в отпуск, докато тече разследването. Подозренията са, че от 2011 г. Бесеберг е прикрил 65 положителни допинг проби на руски биатлонисти. Според доклада на WADA норвежецът през последните 15 години е бил подкупван от руснаците по всички правила на изкуството. \n\"Билд\" анализира, че в тази връзка решението на Бесеберг през 2016 г. да даде на Тюмен домакинството на световното първенство през 2021 г. е подозрително, при това взето тъкмо когато се развихряше скандалът с допинга в руския спорт. Немците твърдят, че за да бъде осигурено домакинството на сибирския град, на членове на Изпълкома на IBU са плащани подкупи в размер до 100 000 евро. През февруари 2017 г. IBU отне на Тюмен домакинството под натиска на обществеността.   \n \t\n", "date": "2018.04.18", "title": "Шефът на биатлона осъди нападките"}
{"url": "http://www.duma.bg/node/165023", "text": "Разводът, смъртта в семейството, паричните и сериозните здравословни проблеми не само стресират, а и забързват стареенето на мозъците ни с около 4 месеца, сочат резултатите от изследване, цитирани от ЮПИ. Това означава, че ако някой е имал лошия късмет да преживее две подобни събития, мозъкът му ще е с 8 месеца по-стар. \nУчените не са наясно как точно такива случки, преживявани от повечето хора, влияят на възрастта на сивото вещество. Цитираното изследване не е открило причинно-следствена връзка. Други проучвания установиха, че стресиращите събития може да ускорят скъсяването на теломерите. Според д-р Даниъл Кофър от университета на Северна Каролина в Чапъл хил подобни проблеми предизвикват възпаления, които забързват стареенето. Възможно е то да бъде провокирано от реакцията на индивида към стресиращото събитие, а не от самата случка. \"Когато стане нещо неприятно или травмиращо, хората често не се хранят и не спят добре и това има своето отражение върху мозъците им\", отбеляза ученият. \nИзследването е обхванало над 350 ветерани на средна възраст 62 години, отбили военната си служба между 1965 и 1975 г. Около 80 на сто от тях никога не са били на бойното поле.   \n \t\n", "date": "2018.04.18", "title": " Проблемите ускоряват стареенето на мозъка"}
{"url": "http://www.duma.bg/node/165024", "text": "Миловидно куче се прочу по цял свят главно заради огромните си уши, заради които го сравниха с Мики Маус, съобщи \"Дейли мейл\". Симпатичният домашен любимец се казва Гома и е кръстоска между малтийска болонка и папийон. Целият е снежнобял, с изключение на ушите, които са сиви. \nНеобичайната визия на Гома привлече вниманието не само на 75 000 последователи в инстаграм, но и на корейското издание на списание \"Vogue\". Именно от сайта на модната библия започна славата на кучето, която вече стигна и до Америка. \nГордите собственици на Гома му създават страница в една от социалните мрежи, когато е само на две години. От 2016-а радват почти всеки ден последователите на профила на кучето с нови снимки, като го обличат и в трогателни костюми.   \n \t\n", "date": "2018.04.18", "title": " Куче с огромни уши се прочу по света"}
{"url": "http://www.duma.bg/node/165050", "text": "Феновете на Левски този път ще имат шествие преди мача с ЦСКА-Сф, който е днес от 18.00 часа на ст. \"Васил Левски\". Привържениците на \"сините\" се събират пред фенклуба на бул. \"Тодор Александров 23\" и в 16.15 ч. тръгват към стадиона. Последните две срещу между \"сини\" и \"червени\" минаха без шествие на запалянковците на Левски, но този път те решиха да направят такова, окрилени от победата на любимците им с 2:0 в първия полуфинал за купата миналата сряда.   \n \t\n", "date": "2018.04.18", "title": "\"Сините\" фенове с шествие"}
{"url": "http://www.duma.bg/node/165052", "text": "Треньорите на Левски и ЦСКА-Сф Делио Роси и Стамен Белчев си отправиха взаимни закани преди поредното издание на \"вечното\" дерби. Мачът между двата тима е днес от 18.00 часа. И двамата обявиха, че разполагат с рецептата как да изковат победата. Срещата помежду им е трета за 2018 г. и е от XXX междинен кръг на Първа лига. \n\"Такъв мач винаги е важен, независимо дали е за първенството, или за купата, още повече, че той е част от плейофите\", обяви италианецът пред Диема спорт. \"Победихме ЦСКА в първия 1/2-финал за купата, но ако гледаме цифрите, нашето представяне не е много добро. Но като отбор стоим добре и това си пролича в 1/2-финала за купата с този съперник, както и срещу Лудогорец (0:1). В този мач трябва да сме един Левски, който играе солидно. Имам в главата си някаква идея, но трябва да видя какво е състоянието на футболистите, които играят по-често, така че е рано да се каже с какъв състав ще излезем и каква ще е тактиката\", допълни Роси. \n\"Не мисля, че загубихме почвата под краката си. Тези загуби са вече в историята и трябва да ги забравим. Във всеки мач трябва да показваме най-доброто от себе си и да побеждаваме. Мачът с Левски няма да бъде много по-различен от предишния. Когато играеш срещу Левски, залогът винаги е голям. Надявам се, че сме си извлекли поуки от загубата и да изглеждаме по-добре и да победим. Неприятно е, когато допуснеш две поредни загуби, но напрежение няма. Нашите възможности са много по-големи, но може би влияние оказаха наказаните и контузените играчи, което не е маловажно\", обяви Белчев. \n\"Сините\" са основният препъникамък пред \"червените\", след като могат да ги елиминират за купата, а също така да ги отдалечат от Лудогорец и по този начин оставят тима от Борисовата градина без купа в сезона, в който ще чества 70-години от основаването на фалиралия на 9 септември 2016 г. автентичен клуб.     \n \t\n", "date": "2018.04.18", "title": " Роси и Белчев с взаимни закани преди дербито днес "}
{"url": "http://www.duma.bg/node/165045", "text": "Стаматова бие в Анталия \nЮлия Стаматова се класира за II кръг на турнира по тенис на клей в Анталия, Турция ($15 000). Поставената под №8 българка победи Харуна Аракава (Яп) с 6:4, 6:2 за 111 минути. Тя губеше с 2:4 в първия сет, но взе 4 поредни гейма и продължи серията си, за да поведе с 4:0 във втората част. 24-годишната Стаматова заслужи 1 т. за ранглистата на WTA и $294. \n 6 титли за каратеките ни от европейското по шотокан \nБългария взе 6 титли на европейското по шотокан карате-до в Доброва Горница, Полша. Заслужиха ги Борислава Ганева (+58 кг), Пламен Кирилов (67), Тихомир Тодоров (+87), Илиян Илиев (Оупън) и Реми Бобев (Мастърс), както и отборното първо място при мъжете. Към златните отличия нашите прибавиха още 6 сребърни и 8 бронзови медала в индивидуалните дисциплини. Голям успех имахме и на Европейската Кохай Купа, където сме втори в комплексното класиране. Пращаме двама акробати на Младежката олимпиада \nМариела Костадинова (15 г.) и Панайот Димитров (18 г.) са смесената двойка акробати, които ще представят България на Третата лятна младежка олимпиада в Буенос Айрес (11-23 септември). Двойката ни се класира четвърта на световното в Антверпен, Белгия, и така заслужи една от 6-те квоти. Техен личен треньор е световният шампион за младежи и европейски вицешампион за жени Гергана Денева. ФИФА разследва Русия за расизъм \nФИФА ще разследва Русия за проявен расизъм в контролата с Франция през март. Тогава \"петлите\" спечелиха с 3:1, но фенове на стадиона в Санкт Петербург отправиха маймунски звуци към цветнокожите футболисти на гостите. \"След като бяха открити доказателства за това, можем да кажем, че ФИФА ще предприеме нужните действия. В момента е открито производство срещу Руския футболен съюз за този инцидент\", съобщиха от ФИФА. Очаква се \"Сборная\" да получи финансова санкция. Резултати \nВтора лига \nXXIV кръг \nЦарско село - Ботев Вр 1:2 0:1 Апостолов (28) 0:2 Стоев (40) 1:2 Диков (87). \n 1. Царско село    24    15    5     4    44:22    50 \n 2. Ботев Вр    24    14    7     3    31:18    49 \n 3. Локо Сф    24    14    5     5    38:23    47 \n 4. Монтана    24    13    4     7    39:16    43 \n 5. Ботев Гъл    24    10    8     6    32:26    38 \n 6. Несебър    24    11    4     9    38:36    37 \n 7. Черноморец Бч    24     9    7     8    30:30    34 \n 8. Лудогорец-2    24     9    7     8    34:36    34 \n 9. Поморие    24     8    8    8    27:26    32 \n10. Локо ГО    24     8    8     8    34:32    32 \n11. Марица Пд    24     8    5    11    29:36    29 \n12. Литекс    24     7    7    10    19:23    28 \n13. Струмска слава    24     8    4    12    25:34    28 \n14. Оборище    24     7    6    11    19:20    27 \n15. Созопол    24     3    6    15    17:38    15 \n16. Нефтохимик    24     2    1    21    11:51     7 \nXXV кръг: днес, 17.00: Черноморец Бч - Струмска слава; Нефтохимик - Несебър; утре, 17.00: Локо Сф - Поморие; Марица Пд - Литекс; Оборище - Царско село; Ботев Вр - Созопол; Лудогорец-2 - Ботев Гъл; 18.30: Монтана - Локо ГО.   \n \t\n", "date": "2018.04.18", "title": "Кратки"}
{"url": "http://www.duma.bg/node/165040", "text": "Две западни медии независими една от друга опровергаха, че на 7 април в сирийския град Дума е била извършена атака с химическо оръжие, която послужи като повод на САЩ, Франция и Великобритания да нанесат ракетни удари на 14 април срещу Сирия.   \nПървата медия е независимият британски вестник \"Индипендънт\", чийто авторитетен кореспондент Роберт Фиск на място е направил свое разследване. В Дума той срещнал 58-годишния местен лекар Асим Рахайбани, който отлично говорил английски. Докторът потвърдил, че не е имало никаква газова атака, макар видеото с третирани уж от такава атака хора да е било истинско. Именно това видео бе показано по телевизиите в света и ужаси хората. \nИстината се оказала съвсем друга. По думите на доктора показаните на видеото деца и възрастни са страдали не от газова атака, а от кислороден глад, защото са се укривали от въздушните удари и са обитавали пълни с боклук тунели и мазета, където вятърът и бомбардировките са предизвиквали бури от прах. \"Говорих с много хора сред руините на града, които ми казаха, че \"никога не са вярвали\" в историите с газовата атака, които - твърдят те - са лансирани от джихадистките групировки\", твърди журналистът.  \nПризнаци за извършена химическа атака не бяха открити и от екипа на американската телевизия One America News (ОAN), който също посети Дума. Материалът им бе излъчен на сайта на медията в YouTube. Кореспондентът Пиърсън Шарп разговарял с 40 местни жители, посетил e болницата и мястото на химическата атака, за която разказаха местни активисти. \"Нито един от хората, с които разговаряхме в града, не бе чул, нито видял нищо за подобен инцидент\", изтъкна Шарп.  Той преразказва и думите на дежурния лекар в деня на предполагаемата атака. Според него на 7 април непознати са влезли в приемното, викайки, че има химическа атака. \"Те доведоха хора и започнаха да ги поливат с вода, снимайки всичко с камера. Когато процедурата приключи, те си събраха нещата и си тръгнаха\", казал лекарят. Този разказ бе потвърден и от персонала в болницата. В нея се втурнали някакви хора, които \"викаха, че имало химическа атака\". \"Те водиха със себе си уж пострадали и започнаха да ги поливат с вода от маркучи, лекарите занервничеха, взеха маркучите и започнаха да помагат\", казва се в репортажа. Главният лекар на болницата отрече в нея да има потърпевши от химическа атака.  \nСледи от химическа атака не е имало и на площада, където тя уж била извършена.  \nЖурналистът се позова на местните хора, които казвали, че атаката е \"изфабрикувана от джихадистите, които са искали да предизвикат удар на западните държави срещу сирийската армия.\"  \nОсвен това местните жители казваха, че \"обичат Башар Асад, смятат го за велик човек\", а за \"умерените бунтовници\" казаха, че такива не съществуват.   \nOAN е регионална телевизия, тя излъчва в щата Калифорния и е ориентира към консервативна аудитория. \nПо-рано твърдението за химическа атака бе опровергано и от австрийското списание Contra Magazin, което също бе изпратило кореспондент на място.  \nМеждувременно във вчерашната си реч пред Европарламента френският президент Еманюел Макрон заяви, че  Франция, Великобритания и САЩ са нанесли въздушни удари срещу обекти за химическо оръжие в Сирия, за да защитят \"честта на международната общност\". \"Три страни се намесиха и нека да бъда съвсем, съвсем честен - това е за честта на международната общност\", заяви Макрон. \nВодещата американска телевизия Си Би Ес съобщи, че САЩ отлагат новите санкции срещу Русия.\" Малко вероятно е да бъдат въведени, освен ако Москва не предприеме нова кибератака. Това решение е взел президентът Доналд Тръмп, предаде медията. Предполага се, че Тръмп прави \"крачка назад\" от решението, защото иска да преговаря с руските власти и се надява да разсее натрупалото се напрежение. В неделя постоянната представителка на САЩ в ООН Ники Хейли обяви, че САЩ ще наложат санкции на Русия в понеделник. \nБританският в. \"Таймс\" разкри, че британска подводница е участвала в \"средиземноморско преследване\" с руски подводници край бреговете на Сирия. Според осведомен военен източник заради преследването въоръжената с крилати ракети подводница не е успяла да се приближи на необходимото разстояние, за да нанесе удари по Сирия. \nСирийски военни източници отрекоха съобщенията за ракетна атака вчера сутринта срещу военна база в провинция Хомс. Системите за ПВО са били активирани, но тревогата била фалшива.  \n    \n \t\n", "date": "2018.04.18", "title": "Западни медии: Не е имало химическа атака в Дума  "}
