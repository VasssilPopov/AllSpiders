{"url": "https://duma.bg/balgarin-vze-priz-za-vizualni-efekti-n184904", "text": "Камен Марков и екипът му, които бяха номинирани в две категории на най-престижните награди за визуални ефекти VES Awards, взеха значим приз. Българинът и неговите хора от голямото студио MPC бяха удостоени с голямото отличие за Outstanding Visual Effects in a Commercial за работата по рекламата на John Lewis \"Момчето и пианото\" с участието на сър Елтън Джон. В другата категория, в която бяха номинирани - Outstanding Compositing in a Photoreal Commercial, наградата отиде при хората, създали рекламата на Apple \"Welcome Home\". А сред номинираните т.г. са филми като \"Отмъстителите: Война без край\", \"Феноменалните 2\", \"Изгубени в космоса\", \"Бохемска рапсодия\" и \"Първият човек\". Камен Марков живее и работи в Лондон. В проекта, за който получава отличието, е главен дизайнер и технически ръководител на екип от около 40 специалисти. Рекламата на \"Момчето и пианото\" е създадена с необичайни творчески идеи. Използваният от Камен VFX подход е уникален, тъй като рядко се среща в създаването на подобни клипове и обикновено се използва в игралното кино. Чрез специален софтуер и голям набор от фотографски и филмови референции българинът и екипът му успяват да пресъздадат етапи от живота на Елтън Джон в прецизни детайли. Марков започва кариерата си в областта на специалните ефекти на родна земя, когато рекламният, музикален и кинопазар у нас все още не са развити. През 2004 г. стремежът му към по-големи предизвикателства и повече перспективи го отвеждат в Мексико, където работи за VFX студио - The Filter FX.", "date": "2019.02.08", "title": "Българин взе приз за визуални ефекти"}
{"url": "https://duma.bg/ludoriite-na-malak-sechko-v-teatar-vesel-n184908", "text": "В съботния афиш на куклен театър \"Весел\" на 9 февруари от 11 ч. в читалище \"Искра\" във Велико Търново очакват скъпи гости. Със спектакъла \"Лудориите на Малък Сечко\" търновските актьори ще изненадат своите най-верни театрални почитатели. Сценарият е на Маргарита Маринова. Постановката е на Веселин Василев, сценографията и куклите - на Стефка Кювлиева, а маските - на Лидия Къркеланова. Музикалната картина е на Веселин Василев, а студийният звукозапис - на Петър Атанасчев. Участват Елка Баланова и Веселин Василев.", "date": "2019.02.08", "title": " \"Лудориите на Малък Сечко\" в театър \"Весел\""}
{"url": "https://duma.bg/chovekat-sazdal-shkola-v-izsledvaneto-na-gorivata-n184917", "text": "Не познавах професор Яким Якимов. Дойдох в София година след смъртта му, но знаех, че е от Странджанския край, роден на 8 юни 1900 г. в с. Българско Алагюн (Богданово), Средецка околия. Пръв между първите ни странджанци - учени! Срещал съм се с негови приятели и ученици, водил съм не един и два разговора, ровил съм се в мемоарни книги, за да възкреся революционера и учения, с когото странджанци трябва да се гордеят.  Детството и юношеството му, като на всяко бедно селско момче, е минало в недоимък. Бил отличен ученик, а като гимназист в Бургас - непримирим към социалната неправда. След националната катастрофа през 1918 г. се занимава активно с антиимпериалистическа пропаганда, участва в демонстрация на гимназистите, завършила със стълкновение с полицията. През 1919 г. е един от организаторите на ученическите стачки против врангелисти, назначени за преподаватели в бургаските гимназии. Като член на партията през 1921 г. с диплом в ръка става учител в родното си село, поддържа тесни връзки с комунистите Тодор Грудов и Цвятко Радойнов от околийския център в Карабунар (Средец). Учредява партийна група, събира храна за гладуващите от Поволжието в Съветска Русия. В дните на Септемврийското антифашистко въстание през 1923 г. ръководи селяните при завземането на граничната застава и склада за оръжие в с. Текенджа (Граничар). Съден и лишен от правото да бъде учител, както и да заема каквато и да е държавна работа. През 1924 г. поддържа връзки и оказва помощ на Странджанската политическа чета с войвода Тодор Грудов. За дейността на Яким Якимов като член на Военната организация на БКП съм записал спомена на Борис Симов (1901-1978), когото неведнъж посещавах в дома му. През 1924 г. от София бай Борис се преместил на работа в Созопол - по собствения му разказ, с \"партийно поръчение да организира канал за прехвърляне по Черно море на нелегални другари в Турция и да създаде база за получаване на оръжие от братския Съветски съюз, с което да се снабдяват революционните чети, действащи след Септемврийското въстание\". - Явката ни бе гостилницата на братя Власеви в Бургас. - спомня си Борис Симов. - Там се срещнах с един млад и енергичен другар. Той беше слаб, с леко наклонена на една страна глава, с продълговато сериозно лице, с остър волеви поглед. Облечен бе скромно, но чисто и спретнато. Когато излязохме с него на улицата, веднага след нас тръгнаха двама младежи. Обърнах внимание на моя придружител, че ни следят. Той спокойно и повелително каза: \"Вървете! Те са наша охрана. Отиваме при Филип, той ни чака.\" Филип е нелегалното име на Владимир Зографов, който е ръководел Военната организация на партията в Бургаска област.  За участието си във ВО на БКП Яким Якимов през април 1925 г. е подложен на жестоки изтезания от бургаската полиция, от затвора е заточен на о.\"Св. Анастасия\". По-възрастните българи си спомнят филма \"На малкия остров\", в който е пресъздаден подвигът на 43-мата политзатворници. Преди съдът да прочете смъртните им присъди, те организират бунт и бягство на 29 юли 1925 г. - от острова през Странджа планина в Турция.  - С Яким Якимов бях в една килия на бургаската полиция, - разказва Борис Симов - на \"Света Анастасия\", в затворите на Лозенград и Цариград, в една стая живяхме в общежитие в Одеса след прехвърлянето ни в СССР. Той беше много начетен, с пъргава и логична мисъл.  Якимов бил отличен математик. През есента на 1925 г. постъпил във Физико-математическия факултет на Одеския университет, от който го изпратили да следва в Политехническия институт в Ленинград. Като студент там бил стипендиант на завод \"Красный путиловец\" (\"Киров\"), а след дипломирането си по парни турбини работи като конструктор, началник на конструкторския отдел, главен конструктор на завода, директор на Вечерния котлотурбинен институт. Дипломната му работа е \"Проект на турбина с мощност 25 000 киловата\". Мястото не ми позволява да пиша за изявите му в годините на Отечествената война, за работата му при най-тежки условия в Кировския завод в обсадения Ленинград. Но не мога да не посоча изобретенията му \"Нови конструкции на парни турбини, пригодени за монтиране на ескадрени миноносци\", както и дейността му в Урал и Сибир за нормалната работа на енергийното стопанство на новите заводи, чието производство било особено важно за фронта... Инж. Яким Якимов се завръща в България през първата година след Девети септември и е привлечен като съветник-референт в сектор \"Индустрия\" при Върховния стопански съвет на Министерския съвет. Проучва енергийното стопанство на страната, възможностите за неговото разширение и модернизиране. Заема ръководни длъжности в промишлеността - гл. директор на АД \"Гранитоид\" (1945-48), директор на ДИО \"Машиностроене\" (1948-49). Избран е за доцент в Държавната политехника - София (1948), основател и ръководител на катедра \"Парни котли и горивна техника\" (1948-65). Бил е зам.-ректор на Държавната политехника (1951-53) и ректор на Машинно-електротехническия институт (1960-62). Якимов е избран за член-кореспондент на БАН през 1961 г.   След кончината му акад. Ангел Балевски написа: \"Якимов беше забележителен инженер - човек с богат професионален и житейски опит. В кратък период от време той стана един от стълбовете на нашето висше учебно заведение. Създаде с голям замах лаборатории и издигна нивото на завежданата от него катедра. Той истински обичаше работата си и се радваше на проявяващите се способни и чисти млади хора - той, зрелият, строг мъж - някак си по детски, с възклицания и светнали очи. И напротив, виждал съм го как просто страдаше, когато влизаше в контакт с некадърници, нахалници и кариеристи. И той умееше така да ги погледне, така да им каже спокойно и студено няколко думи, че те \"си излизаха мокри\", както той се изразяваше... Яким беше сложна натура. В него се таеше дълбоко човешка душевна мекота. Нещо, което особено много ми допадаше, беше неговото изключително тънко чувство за хумор, отразяващо богата душевност. С особено удоволствие съм го наблюдавал при създадени от други хора драматични ситуации как заставаше в позата на човек, който вярва и приема всичко сериозно, докато очите му святкаха и се смееха, а устата му трепкаше от трудно задържан смях. А след като оставахме сами, той прихваше да се смее и викаше: \"Гледай го, гледай го! Виж какви ги приказва и мисли, че не виждам през него и му вярвам!\" А той умееше \"да вижда през хората. Той умееше да бъде верен и предан приятел. Със смъртта му аз загубих именно такъв приятел, нашата техника - един изтъкнат професор и инженер, а нашето общество - един голям гражданин.\" Във ВМЕИ проф. Яким Якимов чете лекции пред студентите до края на живота си по парни котли, парни и газови турбини, горивна техника, топлосилови централи, кондензационни уредби, автоматично регулиране и автоматизация на топлинни процеси. Той е основоположник на системните научни изследвания у нас в областта на топлоенергетиката, по-специално на процесите на изтичане през лабиринтови уплътнения и автоматизация на енергетични обекти. Инициатор е за изследване на възможностите за изгаряне на нискокачествени горива в България и на инженерни проекти, свързани с реконструирането на промишлените котли от слоево прахово горене. Автор е на повече от 30 публикации в нови за страната научни направления, на три учебника.   За своя учител като студент и учен разказва известният в миналото професор и висш стопански ръководител чл.-кор. проф. Никола Тодориев: \"Сдържаността и сериозността на професор Якимов караше някои хора прибързано да смятат, че той е студен и затворен човек... Този човек имаше голямо сърце, готово да помогне на всеки.\" Научните изследвания и трудове на Яким Якимов по проблемите на автоматизацията на топлинните процеси и управление на генериращи мощности, публикувани в наши и чуждестранни списания, не са загубили значението си и сега. Той активно е участвал в приемането на проектите за ТЕЦ-овете в комплекса \"Марица-изток\", изграждането на ТЕЦ \"Първа комсомолска\" (днешната ТЕЦ-1), на ТЕЦ-2, където за пръв път се осъществи изгаряне на високопепелни и високовлажни лигнитни въглища. На 19 януари 1965 г. си отиде един от най-изтъкнатите ни енергетици, оставил незаличима диря в индустриалната карта на България. Имали сме големи българи и големи учени! Дали някой ще си спомни това, когато ще трябва под чужда диктовка да закрием и ТЕЦ-овете у нас?   ", "date": "2019.02.08", "title": "Човекът, създал школа в изследването на горивата"}
{"url": "https://duma.bg/nashiyat-kvartal-n184918", "text": "В нашия софийски квартал \"Красна поляна\" кипи интересен и приятен живот, за който ние, съкварталците, сме благодарни на двама души:   Донка Колева - председателката на Районния съвет на Демократичния съюз на жените, и на Евгений Белий - председател на Районната организация на БСП. С моите съседи и приятели аз се чувствам уютно, общувам с хора от \"моята кръвна група\". А всички знаем, че в днешното \"разделно\" време става все по-трудно да попаднеш сред съмишленици и да си спокоен, да усещаш вярно рамо до себе си. Знайно е, съседът е много важен - той е по-близък до нас по разстояние от роднините ни. На неговата бърза помощ  разчитаме в радост и в беда. Стара мъдрост гласи, че \"сам човек и в рая не може\". За нас - жените и мъжете в зряла възраст, много важна е радостта от общуването с верни, сигурни и умни люде. В приятелски дух се осъществяват  тържествата, празниците, премиерите на книги, срещите с интересни личности, екскурзиите из страната.  На 9 юли м.г. група от социалисти и техните приятели от \"Красна поляна\" бяхме на гости на китния старопланински град Троян. Той ни посрещна приветлив, чист и спретнат благодарение на кметската управа - втори мандат градът има ръководители от БСП. В сърдечна среща се превърна  разговорът ни с д-р Валентина Александрова - народен представител от Ловешкия избирателен район, с кметицата Донка Михайлова и с нейния заместник Ангел Ангелов. Моята приятна изненада бе, че още при влизането ни в Информационния център, ни посрещна Гичка Димитрова. Тя е привърженичка на левите идеи и редовна читателка на ДУМА. Откровено признава, че не може без вестника. Тя казва: \"Лишавам се от някои неща, но от абонамента на вестника си и от покупки на нови книги не се отказвам! Обичам си \"Думата\",чета си я с удоволствие, \"изяждам\" я от кора до кора! И \"познавам\" по имена не само журналистите, но  знам и всеки от тях за какво пише и за какво воюва! Прочетеният от мен вестник върви като щафета из селото\". Е, кажете, мили хора, има ли по-скъпо нещо от подобни незабравими срещи, от такова искрено и  вярно приятелство!", "date": "2019.02.08", "title": "Нашият квартал"}
{"url": "https://duma.bg/predi-75-godini-zagina-hristo-mihaylov-n184919", "text": "На 8 февруари 1944 г. в София е убит Христо Михайлов - един от организаторите на Септемврийското въстание през 1923 г. във Фердинандския и Берковския край, ръководител до 1941 г. на Централната военна комисия към ЦК на БРП (к), а по-късно член на Политбюро и Ръководител на Главния щаб на Народноосвободителната въстаническа армия (НОВА). Роден е на 18 април 1893 г. във Видин. Първоначално работи като учител, завършва Школата за запасни офицери. Участва в Балканската, Междусъюзническата и Първата световна война, като след Октомврийската революция в Русия агитира войниците да се върнат по домовете си. По време на Септемврийското въстание участва в превземането на Фердинанд, Берковица и в Бойчиновския бой. Осъден е задочно на смърт. През 1925 г. по време на априлските събития е заловен, осъден повторно на смърт, като след силна международна реакция от страна на известни интелектуалци присъдата е заменена с доживотен затвор. В затвора е 12 години, като е освободен през 1937 година. Завършва право в Софийския университет. По време на Втората световна война е ръководител и участник в антифашисткото движение.  През 1942-а е осъден за трети път задочно на смърт.  На 8 февруари 1944 г. Христо Михайлов е на среща с политкомисаря на Първа ВОЗ Владо Георгиев. Двамата попадат на засада и след престрелка Христо Михайлов е тежко ранен и откаран в Дирекцията на полицията, където още на първия разпит пред Никола Гешев категорично отказва да говори. По решение на полицейските началници той е натоварен на кола и по пътя за болницата е разстрелян без съд. ", "date": "2019.02.08", "title": "Преди 75 години загина Христо Михайлов"}
{"url": "https://duma.bg/klub-priyateli-na-operata-otvarya-vrati-n184907", "text": "Софийската опера и балет отваря врати на своя клуб \"Приятели на Операта\" на 10 февруари от 16 ч. в камерната зала на VI етаж, вход от бул. \"Дондуков\" 30. Първата среща е под наслов \"Да играем на Росини\" - клубът ще вдигне завесата за създаването на постановката на \"Севилският бръснар\" през 1996 г. Творческият процес оживява в документалния филм \"Севилският бръснар, или напразна предпазливост\", чиято авторка д-р Магдалена Манолова ще бъде водеща.", "date": "2019.02.08", "title": "Клуб \"Приятели на Операта\" отваря врати"}
{"url": "https://duma.bg/kongresat-i-patyat-kam-sotsialna-balgariya-n184920", "text": "Силно впечатление в доклада на Корнелия Нинова, произнесен на заседанието на 49-я конгрес на БСП, ми направи, че е отделено най-вече място на онова, което по-добро ще направи партията за бъдещето на родината ни, и добруването на народа в сравнение със своя опонент, вместо да започва и да говори за онова лошо, което той прави. Подход, който е в съответствие със здравия разум и човешкото в човека, с добра дума към промяна на лошото управление и утвърждаване на социалната справедливост. На второ място е достъпността и конкретиката за онова, което се предвижда и ще бъде направено в демографията, образованието, здравеопазването, икономиката, външната политика. И по-специално необходимостта от засилване ролята на държавата във всяка от тези сфери с мисъл за  жизнения стандарт на народа. На трето място бе изразената ясна, мъдра позиция за отмяна на санкциите към Русия и цялостното ни положително отношение към страната на братския ни руски народ. Критичната самооценка на БСП за допуснатите  недостатъци по време на нейното управление след промените, е потвърждение на зрелостта и отговорността на партията, тъй като самодоволството е лош и неприемлив съветник. В интерес на истината имам бележки и препоръки към проекта \"Визия за България\", който се обсъждаше и преди конгреса, и положих много усилия и желание да бъда полезен, като дори изпратих лично до Нинова написани на машина цели 21 страници и се надявам, че нещичко от тези мои искрени, добронамерени мисли са взети под внимание. И още нещо, което може да се приеме като странично, но е с голяма полза за приобщаване на хората и тяхното убеждаване в несравнимото благородство на социалистическата идея, а именно, препоръчвам уникална, единствена досега книга от български автор по съдбовната за човечеството тема: Вечен ли е господстващият днес в света капитализъм и има ли той алтернатива. На този въпрос убедителен отговор е даден от проф. Димитър Стоянов в неговата книга \"Алтернативата.  Защо трябва да променим света, в който живеем?\". Тази книга може да изпълни незаменима положителна роля за мисленето и поведението на хората, припознаването и вярата им в социалистическата идея. Както казва проф. Андрей Пантев, \"... книгата е резултат от съчетанието между това, което наричаме хладна равносметка, и общозначими добродетели. Очаквам да научите от тази книга повече, отколкото сте знаели досега...\"", "date": "2019.02.08", "title": "Конгресът и пътят към социална България"}
{"url": "https://duma.bg/yuristi-absurdisti-n184921", "text": "Абсурдите в управляващата партия покориха нов връх. Юристи на ГЕРБ заявили пред един проправителствен вестник, че президентът Радев \"давал основание\" да се започне процедура по импийчмънт срещу него, но моментът не бил подходящ, защото през годината имало два пъти избори. Имената им не се споменават съвсем резонно, вероятно защото биха станали за посмешище пред цяла България. Според въпросните анонимни титани на правната мисъл, Радев заемал становища, които били \"против националния интерес\" и застрашавали \"националната сигурност\". Конкретният повод е призивът му България да се въздържи от подкрепа на \"проевропейската позиция\", с която други държави в ЕС и САЩ легитимират самозванеца Хуан Гуайдо за временен държавен глава на Венецуела. Импийчмънт звучи наистина като майтап, ако това са професионалните аргументи на експертните колоси около Цецка Цачева и Данаил Кирилов, най-добре да закриваме юридическия факултет и правото въобще. Залитанията, че президентът ни \"тласкал към Евразийския съюз\", понеже призовал да стоим неутрални, са толкова смехотворни, че няма смисъл да ги обсъждаме. Същата позиция впрочем зае и генералният секретар на ООН Антониу Гутериш. И няма как да бъде другояче, защото световната общност е изработила и официализирала международното право, където има понятия като \"суверенитет\" и \"ненамеса във вътрешните работи\". И според които президентът се избира от народа на съответната държава, а не се назначава от други страни. Погазването на тези правила, на което сме свидетели, представлява обикновен слугинаж в полза на чужди интереси. Трябва да си изключително дебелокож, за да не го признаеш. Впрочем друг един титан на ГЕРБ - дежурният матросовец Тома Биков, бе безкрайно откровен по една телевизия: \"С позицията си за Венецуела ние връщаме жест, а ценностите са друг въпрос!\" И спазването на законите, бихме добавили.  С този малоумен акт самовлюбената \"международна общност\" създава опасен прецедент. Защото е близко до ума, че моделът на преврата, който легитимират, утре ще стане всеобщ. Ако вече не е станал... И ще е доста забавно, ако примерно любимият им Путин реши да признае лидера на \"жълтите жилетки\" за президент на Франция, или си хареса друг за президент на Украйна, като не признае изборите... Такъв тотален произвол и хаос може да настъпи, щом правото на силата решава кое е правилно и кое не.   ", "date": "2019.02.08", "title": "Юристи абсурдисти"}
{"url": "https://duma.bg/napravi-si-sam-sp-balgarsko-foto-n184909", "text": "ПУК! и галерия \"Синтезис\" канят всеки желаещ да си направи собствен брой на сп. \"Българско фото\", което излиза в периода 1966-1991 г. Между 14 и 20 ч. на 9 февруари ще може да се разгледат повече от 50 броя от архива на списанието, да изберат страници за свой брой, да ги копират на специално донесения ксерокс, да изберат корица и да си го сглобят сами. Ще се състои разговор за сп. \"Българско фото\" между Антоан Божинов и Георги Лозанов от 17 ч. в съседната кафе-галерия \"Фотосинтезис\". Събитието е част от съпътстващата програма на изложбата на Антоан Божинов \"Моите свидетелства (1985-1991)\". ", "date": "2019.02.08", "title": "Направи си сам сп. \"Българско фото\""}
{"url": "https://duma.bg/zavodat-za-volani-v-blagoevgrad-sprya-n184934", "text": "Заводът за волани в Благоевград спря производствената си дейност. Работниците вече са пуснати в престой. На всички в цеха са раздадени формуляри, подписани от управителя на \"АЛС - България\" Шон Бош, че излизат в престой. В него не се посочва колко време ще продължи принудителната отпуска, която ще бъде заплатена от канадската компания, съобщи struma.bg. Работниците са получили преводи на януарските заплати и бонусите си към тях преди два дни. Преди да бъдат разпуснати, повечето от тях отказаха да работят и от миналия четвъртък са в стачка заради неприемливата оферта - сключване на договор на минималната работна заплата с нов работодател, отпадане на бонусите и въвеждане на непосилна дневна норма от 23 волана. Междувременно работниците, които накрая останаха около 200 човека, са събрали помежду си по 2 лв., за да си наемат адвокат, който да ги консултира за трудовите им права, като възнамеряват да се допитат и до НОИ какво да правят в създалата се ситуация. Две седмици след като се нанесоха в новия ремонтиран цех в бившия Текстилен комбинат в Благоевград, управителят на \"АЛС - България\" Шон Бош изненадващо обяви, че трите завода - в Благоевград, Ихтиман и Мусачево, се закриват поради липса на добри бизнес перспективи. Причината той обясни с влошаващи се финансови резултати през последните две години в комбинация с липса на работна ръка и ценови натиск от клиентите. Решението за закриване на бизнеса е взето от собственика на ALC - канадската Exco Technologies.", "date": "2019.02.08", "title": "Заводът за волани в Благоевград спря"}
{"url": "https://duma.bg/taksa-energiyna-efektivnost-mozhe-da-vdigne-tsenata-na-toka-n184937", "text": "Такса енергийна ефективност в цената на тока е единият начин да се изпълнят изискванията за енергоспестяване, които са 20% от крайното енергийно потребление за България до 2020 г. Това обаче би довело до поскъпване на електроенергията. За да не стане това, е нужно да се промени начинът за отчитане на вече изпълнени мерки за енергийна ефективност, каза Калина Трифонова, представител на Националната енергийна камара, по време на дискусия за Интегрирания национален план за енергетика и климат. България е приела схемата на задължени лица, това са търговци на ток и на топлинна енергия, които имат индивидуални цели. Този модел е приет от 17 държави в ЕС, но в някои изпълнението на целите е вкарано в цената на тока. Не искаме въвеждане на такса енергийна ефективност, но в крайна сметка може да се стигне дотам, каза пред журналисти Трифонова. Камарата настоява да се допусне енергоспестяващи мерки на индустрията и битовите потребители, които не са задължени лица, да се признават и със спестената енергия да се намалява националната цел, а оттам и индивидуалните. Единственото, което досега е признато и с него е намалена целта за спестяване, е националната програма за саниране. В някои държави има по 200 признати алтернативи, каза още Трифонова. Зам.-министърът на икономиката Жечо Станков заяви, че не се обмисля въвеждане на такса енергийна ефективност в цената на тока. Председателят на КЕВР Иван Иванов каза, че това не е казус на регулатора, но ако се стигне до него, ще се признават само вече направени разходи. Както е известно, ЕК изпрати уведомително писмо до България, че не изпълнява целите за енергийна ефективност. Това е първата стъпка, втората е мотивирано становище, а третата е сезиране на Съда на ЕС.", "date": "2019.02.08", "title": "Такса \"енергийна ефективност\" може да вдигне цената на тока"}
{"url": "https://duma.bg/biznesat-natiska-nap-za-kasovite-aparati-n184936", "text": "С наближаването на крайния срок  за подмяна на касовите апарати и софтуера за тях на регистрираните по ДДС фирми бизнесът засили натиска си върху властта за удължаване на срока. В средата на отминаващата седмица се е състоял консултативен съвет към НАП, на който за пореден път е обсъждан проблемът с касовите апарати. В срещата са взели участие фирми и сдружения от бранша, ангажиран с производството на касови апарати и софтуер за тях, а от страна на НАП е участвала изпълнителната директорка Галя Димитрова. На този етап агенцията не е поемала ангажимент за отлагане на крайния срок, който е 31 март за регистрираните по ДДС, 30 юни - за останалите фирми, и 31 декември - за веригите с интегрирани информационни системи, уточниха от НАП. \"Предстои през идната седмица да бъдат идентифицирани производителите на софтуер за управление на продажбите, клиентите на този софтуер и спецификите на техния бизнес, както и необходимото време за смяна на фискалните устройства, адаптирането на компютърните системи и обучение на персонала\", е договорено на вчерашното заседание, съобщиха от НАП. Няма да можем да се справим в тези срокове, трябват ни месеци. Всички смятаме, че промените са необходими, но те трябва да бъдат въведени по-плавно, заяви председателят на УС на Асоциацията за развитие на бизнес софтуер Ясен Танев. По думите му необходимото отлагане е до края на годината за всички дружества, като това време трябва да се използва и за изчистване на някои спорни текстове в наредбата за касовите апарати. Засега асоциацията още няма решение за протести на 18 февруари, за каквито се заговори в последните седмици. Ако има диалог с властта, протестите ще бъдат избегнати, твърди Танев.", "date": "2019.02.08", "title": "Бизнесът натиска НАП за касовите апарати"}
{"url": "https://duma.bg/tramp-nominira-deyvid-malpas-za-prezident-na-sb-n184933", "text": "Президентът на САЩ Доналд Тръмп номинира заместник-министъра на финансите по международните въпроси Дейвид Малпас за президент на Световната банка, предадоха световните агенции. Тръмп обяви номинацията в Белия дом в присъствието на самия кандидат, журналисти и членове на кабинета. Кандидатурата на топ дипломата във финансовото министерство на САЩ подлежи на гласуване от изпълнителния борд на Световната банка. Както е известно, от 1 февруари тази година начело на Световната банка застана Кристалина Георгиева. Бившият български еврокомисар ще изпълнява временно длъжността президент на една от най-влиятелните международни организации за финансова и експертна помощ. Титулярът Джим Йон Ким изненадващо подаде оставка, въпреки че мандатът му изтичаше през 2022 г. Той обяви, че решението му е лично. По неписани правила Световната банка се оглавява от представител на САЩ, а Международният валутен фонд от европеец.", "date": "2019.02.08", "title": "Тръмп номинира Дейвид Малпас за президент на СБ"}
{"url": "https://duma.bg/nazem-ot-mrezhta-n184912", "text": "- Искам да попитам: Ако във Франция примерно, някой оспори официално проведени избори, обяви ги за фалшифицирани и се самопровъзгласи за премиер или президент, каква ще бъде реакцията на европейските държави и на България? Ще го обвинят в държавна измяна и няма никой да го подкрепи. Защо за Венецуела да важи обратното, само защото на САЩ не им харесва Мадуро и не им играе по свирката, затова ли? - Прав е генералът. Той е военен човек, той знае какво е война. Защо трябва да се нагнетява напрежение ? Нека има диалог, нека се разберат опозицията и президентът. В Сирия не помнят ли какво стана ? Не можаха да свалят президента Асад. Подскачаха, подскачаха от ЕС но то не става с декларации. Сега Китай е още по-открит поддръжник на Русия. Преди за Асад само пасуваха, сега вече открито гласуват против в Съвета за сигурност. Мина онова време и Венецуела не е Грузия. - За пореден път реалностите показват, че човекът е зъл по природа, или поне че в Европа този тип човеци са се утвърдили като по- приспособими. Под прикритието на общата вина, хора и цели държави, представени от управлението си не се церемонят да извършват престъпления, да нарушават установени правила, закони и норми, да вършат несправедливости. Понеже целият ЕС се произнесъл в подкрепа на един узорпатор на властта във Венецуела, а всъщност една банда зависими или безмозъчни депутати в ЕП са гласували за нещо, което вероятно много от тях дори не са прочели, сега медиите ни заливат от сутрин до вечер с новини, че целият свят подкрепял преврата във Венецуела и за това няма нищо лошо в това, да нарушим и ние международните закони и правото на венецуелския народ сам да избира президента си. И като капак на всичко, точно тези политици в Брюксел обвиняват в популизъм своите противници, а те самите използват популизма по-брутално от пропагандата на Гьобелс през Втората световна война. - От 200 държави по света 10-тина подкрепят гуайдо. Останалите не го подкрепят, даже някои са открито против него. Ние що се бутаме между шамарите ??? Ще се обявим за гуайдо, утре ще го изритат от парламента и тикнат в затвора за държавна измяна, и ние ще сме виновни че сме го подкрепили. соросите като толкова го харесват, да заминават за Венецуела! - Ама и нашите хубавци от кабинета сред първите да се разпишат, да не вземе Големият Американски брат да им издърпа ушите... Послушковци! - Абе и аз не признавам Йорданка фанмдъкова за кмет на София. Защо ЕС не излезе с позиция, че аз съм кмет и трябва да насроча избори каквито си искам? - Боко не е истинския министър председател, аз съм истинския и искам Боко официално да си ходи! Зад мен стои САЩ, Индия, Китай и Русия! Искам официално потвърждение от ЕС! - Ами в България като вече има 3 млн. емигранти от мизерията - защо не ни сложат друго управление. Ами във Франция като целия народ протестира, защо не признаят друг президент освен Макрон. Ами като в Каталуня народът демократично си избра нов президент - защо не го признаха. В момента в света има един единствен критерии - правилно и истинно е това, което наредят от Америка и Брюксел. И жалко за тъпанарите, дето смениха руската гума за мозъци с брюкселска.", "date": "2019.02.08", "title": "Наз@ем от мреж@та"}
{"url": "https://duma.bg/otkriha-tyaloto-na-sala-v-samoleta-na-danoto-na-lamansha-n184969", "text": "  Малкият аероплан изчезна от радарите на 21 януари през нощта и няколко дни по-късно спасителната операция беше прекратена. Фенове и футболисти обаче събраха средства тя да бъде продължена и чак две седмици по-късно летателтният апарат беше открит, а дни след това - и тялото вътре в него.  Емилиано Сала тръгна от Нант към Кардиф във въпросната вечер, за да се присъедини към новия си клуб, но така и не стигна дестинацията си заради лошото време и раздрънкания самолет. Той беше рекордната покупка на уелския клуб и се беше отправил към първата си тренировка с него.", "date": "2019.02.08", "title": " Откриха тялото на Сала в самолета на дъното на Ламанша"}
{"url": "https://duma.bg/shte-liberalizirat-patnicheskite-zhp-prevozi-n184938", "text": "Железопътните превозвачи от страните членки на ЕС имат право на достъп до железопътната инфраструктура у нас и до обслужващите съоръжения за извършване на всички видове железопътни услуги за превоз на пътници и товари. Това трябва да се случва при справедливи, недискриминационни и прозрачни условия, реши на първо четене парламентът с промени в Закона за железопътния транспорт. Измененията са внесени от Министерския съвет. Изпълнителният директор на агенция \"Железопътна администрация\" може да ограничи правото на достъп за превоз на пътници между железопътни гари, разположени на територията на България. Това ще става, включително по алтернативен маршрут, когато такъв превоз вече се извършва въз основа на договор за обществени услуги за железопътен превоз и може да доведе до нарушаване на икономическото равновесие на договора.  Николай Тишев от левицата коментира, че с тези промени либерализираме вътрешния пазар за външни (европейски) превозвачи, но въпросът е по какъв начин защитаваме националния превозвач БДЖ \"Пътнически превози\". Той се притеснява, че външните превозвачи ще дойдат с нови машини, вагони и ще претендират за най-доходоносните отсечки. Така за БДЖ ще останат губещите линии. В същото време Европа иска от нас да приемем пакета за мобилност, припомни депутатът. Председателят на транспортната комисия Халил Летифов обясни, че дори транснационалните ни линии са губещи. В същото време, идвайки тук чужд превозвач, няма да му се заплаща субсидия за превоз на пътници както на националния БДЖ. Не мога да допусна, че държавата ще даде на един външен превозвач само изгодните линии, въпросът е ще можем ли да подобрим тази услуга, засягаща българските граждани, посочи той. Същественото в този законопроект е, че съгласно европейски регламент се дава право на правителството да възложи обществената услуга на когото прецени. В този момент това е БДЖ, каза Станислав Иванов от ГЕРБ. Колегата му Иван Вълков отбеляза, че от 2009 г. нашият пазар е либерализиран и фирмите, които притежават международен сертификат, могат да возят. С промените сега се разширяват техните правомощия. До 2024 г. не може да дойде друг превозвач, защото има обществен договор с БДЖ и дотогава той е превозвачът, т.е. пазарът е напълно защитен, отговори на притесненията на БСП представителят на управляващите. Национална компания \"Железопътна инфраструктура\" (НКЖИ) няма право да предоставя по какъвто и да е начин заеми на железопътни предприятия и обратно, според други текстове от промените. НКЖИ ще определя изискванията към кандидатите, условията и реда за издаване, подновяване, изменение или отнемане на единен сертификат за безопасност на железопътни предприятия с област на дейност в България. Сертификатът се издава за срок до пет години и се подновява след подаване на заявление от железопътното предприятие. Изпълнителна агенция \"Железопътна администрация\" ще води национален регистър на превозните средства, който отговаря на общите спецификации за националните регистри на превозните средства, приети от Европейската комисия. Ще се наказва с глоба от 20 до 50 лв. лице, което замърсява чакалните и гаровите перони или преминава през гаровите коловози и стрелки извън зоната, определена за обслужване на пътници, без специално разрешение за това. Досега минималната санкция беше 10 лв.", "date": "2019.02.08", "title": "Ще либерализират пътническите жп превози"}
{"url": "https://duma.bg/datata-n184916", "text": "1724 - СЪЗДАДЕНА Е РУСКАТА АКАДЕМИЯ НА НАУКИТЕ. Основана е по разпореждане на император Петър I под името Петербургска академия на науките. През февруари 1917 г. е преименувана в Руска академия на науките (РАН), а след учредяването на СССР през 1922 г. - в Академия на науките на СССР (от 1924 г.). РАН е възстановена с указ на президента Борис Елцин от 21 ноември 1991 г. 1828 - РАЖДА СЕ ЖУЛ ВЕРН, ФРЕНСКИ ПИСАТЕЛ (УМИРА 1905 Г.). Превеждан на 148 езика според статистиката на ЮНЕСКО, той е автор на пиеси, либрета за оперети, разкази и на 65 романа. Смятан за един от създателите на жанра научна фантастика. Сред най-известните му творби са \"Двадесет хиляди левги под водата\", \"Децата на капитан Грант\", \"Около Луната\" и др. 1834 - РАЖДА СЕ ДМИТРИЙ МЕНДЕЛЕЕВ, РУСКИ ХИМИК, УЧЕН, ПЕДАГОГ И ОБЩЕСТВЕНИК (УМИРА 1907 Г.). Съставя таблица на елементите, озаглавена \"Опит за система на елементите, основана на атомното им тегло и химическото сходство\". Дава формулировката на периодичния закон, а графическото изражение на закона се явява разработената от него периодична система на химическите елементи, т.нар. Менделеева таблица. 1925 - РАЖДА СЕ ДЖАК ЛЕМЪН, АМЕРИКАНСКИ АКТЬОР (УМИРА 2001 Г.). Световно известен с ролите си във филмите \"Някои го предпочитат горещо\", \"Апартаментът\", \"Сърдити старчета\" и др. Дебютът му в киното е през 1954 г., а като режисьор - през 1971 г. През 1988 г. получава \"Оскар\" за цялостен принос. 1928 - РАЖДА СЕ ВЯЧЕСЛАВ ТИХОНОВ, РУСКИ АКТЬОР (УМИРА 2009 Г.). У нас е известен от филма \"Седемнадесет мига от пролетта\", където играе съветския разузнавач, работещ в нацистка Германия, Щирлиц. На Запад добива популярност за ролята на Андрей Болконски във \"Война и мир\". Лентата печели \"Оскар\" за най-добър чуждестранен филм през 1969 г. Сред по-известните му филми са още \"Те се сражаваха за родината\", \"Белият Бим, черното ухо\", \"Изпепелени от слънцето\". 1972 - УМИРА МАРКОС ВАМВАКАРИС, ГРЪЦКИ МУЗИКАНТ (Р. 1905 Г.). Един от най-известните творци, композирали и изпълнявали ребетика. Смята се за баща на този стил. Ребетиката е музиката на гръцкия ъндърграунд. Налага се като стил в първите години на ХХ в. Изпълнява се основно с три инструмента, които водят началото си от турския саз (тамбура) - бузуки (на снимката), цура и баглама. Освен тях се използват дайре, акордеон, китара, цимбали. 1989 - ОСНОВАНА Е КОНФЕДЕРАЦИЯТА НА ТРУДА \"ПОДКРЕПА\". С решение на МС от 5 април 2004 г. КТ \"Подкрепа\" е призната за представителна организация на работниците и служителите на национално равнище. 1998 - ПРОВЕЖДА СЕ ПЪРВИЯТ ЖЕНСКИ ХОКЕЙ НА ЛЕД В ИСТОРИЯТА НА ЗИМНИТЕ ОЛИМПИЙСКИ ИГРИ. В Нагано, Япония, на финала САЩ побеждават Канада с 3:1. Това става 120 години след като студентите от Монреалския университет съставили първите правила за хокея.", "date": "2019.02.08", "title": "Датата"}
{"url": "https://duma.bg/tragna-sayt-za-uchenicheska-zhurnalistika-n184913", "text": "Двуезична платформа, в която ще бъдат публикувани журналистически материали от ученици между 8 и 12 клас, вече има в онлайн пространството. Инициативата за sCOOL Media идва от Асоциацията на европейските журналисти в България (АЕЖ). Новата медия си е поставила за цел да предостави национална видимост на най-добрите материали, създадени от ученици, така че младите журналисти от цяла България да могат да влязат във връзка помежду си и да достигнат национална аудитория, обясни Иван Радев от АЕЖ. Организаторите уточняват, че авторските материали ще бъдат разглеждани от опитен редакторски екип, ще има и обратна връзка с учениците. Всеки месец ще бъдат избирани автор и материал на месеца, а в края на учебната година ще бъдат отличени най-добрите млади журналисти. Наградите за участниците са осигурени от издателство \"Сиела\". Голямата награда ще бъде летен лагер с вдъхновяващи лектори от САЩ и България, който ще се състои през юли. Платформата е част от проекта \"Медийна грамотност в класната стая\", за който ДУМА вече писа, и е свързан с инициативите на Коалиция за медийна грамотност в образованието, част от която е АЕЖ.", "date": "2019.02.08", "title": "Тръгна сайт за ученическа журналистика"}
{"url": "https://duma.bg/padame-ot-ukrayna-za-fed-kap-n184896", "text": "България загуби от Украйна с 1:2 във втория двубой за \"Фед Къп\" в Жельона Гура, Полша. В решителната среща на двойки Виктория Томова и Изабелла Шиникова отстъпиха на Надя Киченок и Марта Костюк с 0:6, 6:7 (0). Преди това Изабелла Шиникова (№251) падна от Марта Костюк (№195) с 5:7, 4:6. Виктория Томова (№158) записа впечатляваща победа над Катерина Козлова (№126) с 6:3, 6:2 за 61 мин. игра и изравни резултата на сингъл. На старта нашите победиха Естония (2:1). В другата среща вчера Швеция също победи Естония с 2:1 и записа втори успех. Днес в последната си среща в група В българките излизат срещу Швеция. В другата група спорят Русия, Полша и Дания.  Победителите от всяка група ще играят на финал за промоция в Световната група II. Последният тим ще играе, за да се спаси от изпадане.", "date": "2019.02.08", "title": "Падаме от Украйна за \"Фед Къп\""}
{"url": "https://duma.bg/verdasko-s-nov-uspeh-na-sofiya-oupan-n184895", "text": "Фернандо Вердаско (Исп) №26се класира за 1/4-финалите на \"София Оупън\", след като победи финалиста от миналия сезон Мариуш Копил (Рум, №56) с 6:2, 4:6, 6:1. 35-годишният испанец триумфира в \"Арена Армеец\" след 101 мин. За място в топ 4 ветеранът, който на старта елиминира родната сензация Александър Лазаров, среща Матео Беретини (Ит, №53). \"Знаех, че ще бъде трудно и той ще се бори докрай. Щастлив съм от начина, по който завърших мача\", каза Вердаско. Беретини пък хвърли бомбата в турнира, като обърна водача в схемата и световен №11 Карен Хачанов (Рус) с 6:7 (6), 6:3, 6:4. Вчера на корта в София българско участие нямаше, а днес на двойки Александър Лазаров и Александър Донски ще спорят с индийците Роан Бопана и Дивиж Шаран за място на 1/2-финал. Това ще е първи мач за българския дует, който на старта победи служебно Николоз Басилашвили (Груз) и Матю Ебдън (Авл) заради контузия на грузинеца, който преди това отпадна на сингъл.", "date": "2019.02.08", "title": "Вердаско с нов успех на \"София Оупън\""}
{"url": "https://duma.bg/rezultati-n184898", "text": "   Левски-2 - УФА (Рус) 0:0; Витоша Бистрица - Фредерика (Дан) 1:2  0:1 Хьог (32) 0:2 Гертсен (48) 1:2 Ст. Христов (79); Септември - Иртиш (Каз) 1:0 Тилев (53). Футбол по Диема спорт 2 Волейбол 18.30 Нефтохимик - Хебър по Диема спорт Тенис 12.00 \"София Оупън\" по БНТ 3 15.00 и 18.15 Турнир в Монпелие (мъже) Ски 11.55 и 17.10 СП в Оре (комбинация, жени) Лека атлетика 20.30 Турнир в зала в Мадрид по Евроспорт 1 Ски-скокове 18.45 СК в Лахти (квалификация) Снукър 20.55 Уърлд Гран при в Престън Утре Футбол по Диема спорт 2 14.30 Фулъм - Ман Юнайтед 17.00 Ливърпул - Борнемут 19.30 Брайтън - Бърнли по Нова спорт 17.00 Нотингам Ф - Брентфорд 19.30 Стоук Сити - Уест Бромич по Евроспорт 2 16.30 Борусия Д - Хофенхайм 19.30 Байерн М - Шалке 04 по Макс спорт 3 19.00 Фиорентина - Наполи 21.30 Парма - Интер по Макс спорт 4 17.15 Атлетико М - Реал М по БНТ 3 Сноуборд 11.00 СК във Фелдберг (бордъркрос) Ски 13.25 СП в Оре (спускане, мъже) Баскетбол 18.25 Берое - Балкан Тенис 16.00 Турнир в Монпелие (мъже) по Диема спорт 14.00 \"София Оупън\" по Ринг Волейбол 16.30 и 19.00 Купа на Италия (1/2-финали)  по Евроспорт 1 Биатлон 21.15 и 23.30 СП в Кенмор В неделя Футбол по Диема спорт 2 15.30 Тотнъм - Лестър 18.00 Ман Сити - Челси по Макс спорт 3 19.00 Сасуоло - Ювентус 21.30 Милан - Каляри по Макс спорт 4 21.45 Атлетик Б - Барселона по БНТ 3 Ски 13.25 СП в Оре (спускане, жени) Тенис 15.30 Турнир в Монпелие (мъже) по Диема спорт 14.00 и 16.30 \"София Оупън\" (финали)  по Ринг Волейбол 19.00 Купа на Италия (финал)  по Евроспорт 1 Биатлон 19.45 и 22.45 СП в Кенмор по Евроспорт 2 Снукър 20.55 Уърлд Гран при в Престън (финал)", "date": "2019.02.08", "title": "Резултати"}
{"url": "https://duma.bg/lyubo-penev-smenya-el-maestro-v-tsska-sf-n184899", "text": "Любо Пенев ще смени Нестор Ел Маестро начело на ЦСКА-Сф. Вчера през деня шефовете на \"червените\" водиха преговори със сърбина за прекратяване на договора му. Очаква се днес сърбинът да сдаде поста, като ще получи определена неустойка за уволнението. Според източници причина било напрежението, породило се между него и футболисти от тима по време на дългия подготвителен лагер в Испания. В Марбея ЦСКА-Сф изкара три седмици, а самият треньор призна, че е шокиран от толкова дълъг тренировъчен лагер. Ел Маестро дойде на \"Армията\" точно преди 8 месеца. Той проведе и цялата зимна подготовка на отбора, но желанието на футболистите било той да бъде уволнен. Любослав Пенев пък вече се е разбрал с Гриша Ганчев, като е уточнил личните си условия на 100%. След двудневната почивка \"червените\" имат тренировка днес и е вероятно те да бъдат изведени на терена именно от легендарния нападател. Утре пък ЦСКА-Сф ще изиграе последния си приятелски мач срещу Етър и преди него ще бъде представен съставът за пролетния полусезон, в който ще липсва само продаденият в Италия Кирил Десподов. Шампионатът се подновява другата седмица. На 16 февруари столичани гостуват на Черно море. Ходът на Ганчев с Пенев може да е реверанс към него. Преди година Ел Голеадор се кандидатира за председател на БФС и влезе в неравностойна битка с Боби Михайлов. Според футболни хора Любо е бил издигнат именно от Гриша Ганчев, който обаче не пожела да афишира публично подкрепата си.", "date": "2019.02.08", "title": " Любо Пенев сменя Ел Маестро в ЦСКА-Сф"}
{"url": "https://duma.bg/do-evropa-i-napred-shte-patuva-dokumentalno-v-sveta-na-istoriyata-n184914", "text": "Събития и факти от най-новата история ще бъдат проследявани в ефира на БНТ 2 всяка втора неделя от месеца. Тази седмица от 15 часа обществената медия ще излъчи за първи път \"До Европа и напред\". Новото предаване ще конструира с документални кадри и свидетелства за знакови личности политическите, културните, религиозните и светските събития, изиграли важна роля в историята на човечеството, уверяват от екипа му. Водещ на \"До Европа и напред\" е Николай Донков. Всяко от изданията ще бъде посветено на определена година, а амбициите на екипа са да припомня и представя цялото многообразие от събития, конфликти, вълнуващи мигове и носталгични моменти, затворени в албумите и архивните папки между януари и декември. Режисьор на проекта е Росен Елезов, а  сценаристи - Хелия Чавдарова и Иво Иванов. Отговорен оператор е Цветан Недков. Продуценти на \"До Европа и назад\" са Николай Табаков и Ивайло Огнянов. Първото издание на новото предаване ще направи ретроспекция на случилото се през 1957 г. \"Това е годината, в която в Рим се подписва договорът, който полага основата на Европейския съюз, а в София се открива първият МОЛ на Балканите  - ЦУМ, а „Затворнически рок“ на Елвис става песен на годината. Годината, в която Нобеловата награда за литература е присъдена на Албер Камю, а в Италия излиза от печат романът на Борис Пастернак \"Доктор Живаго\"\", анонсираха темата от БНТ. Специален гост в изданието, посветено на 1957 г., ще е именитият скулптор Георги Чапкънов.", "date": "2019.02.08", "title": "\"До Европа и напред\" ще пътува документално в света на историята"}
{"url": "https://duma.bg/415-ne-biha-podali-signal-za-koruptsiya-n184915", "text": "Доверието в институциите, чиито основни правомощия са свързани с разследването и наказанието на корупционните дейности, е слабо и крехко. До този извод стига Асоциация \"Прозрачност без граници\" в свое изследване, което представи вчера заедно с екипа на \"Фридрих Еберт\" в България. 41,5% от анкетираните не биха подали сигнал за корупция, а почти 25 процента ще го направят пред медиите. Всеки пети ще информира полицията, а новата антикорупционна комисия, инспекторатите с подобна дейност и прокуратурата едва събират по 10 процента всеки.  Хубавото е, че за българите медии явно продължават да са четвърта власт. Тъжното е, че ни се ще в страната да има борба с корупцията, ама май я няма. Защото освен публичност по подобни проблеми и практики, медиите не могат, а и не трябва да дават. Все пак има законодателна, изпълнителна и съдебна власт, които трябва да са ступор в тази битка. Гражданите разчитат, че осигуряването на публичност е начин за осъществяване на обществен натиск институциите да работят ефективно, коментираха вчера от \"Прозрачност без граници\". За съжаление границите в публичността българска все повече обрамчват уж свободните медии. Самоцензурата и цензурата пък се превърнаха в дежурната пранга за българския журналист. Какво ще се случи, ако медиите изгубят своите \"зъби\"? А ако готовите да подадат сигнал до тях паднат и под тези 25%? Практиката до момента показва, че българите все по-малко вярват в антикорупционните инициативи на властниците. Всяко проучване дамгосва политиците и администрацията, че и цели гилдии за корумпирани и грешни. Ако медиите докажат зависимостта си от чужди господари и силни на деня, то тогава прословутият песимизъм и недоверието на българите съвсем ще нараснат. Само 9,4% от българите са готови да подадат сигнал за корупция безусловно и без да мислят за последствията, сочи проучването. Необходимо е те да се чувстват защитени, а и да видят смисъл от риска, който може би поемат. Отговорност на всички онези, които получават подобни информации е да действат законово и правно обосновано. Пък дано има и резултати под формата на арестувани нарушители, а тежките глоби да спират всеки, дръзнал да повтори или подобри \"вземанията им\". В противен случай единствената функция на новия антикорупционен орган и всичките му производни ще е да трудоустроява \"наши\", да им урежда заплатки и да си кюта в тъмното. А антикорупционното ни законодателство ще продължи да е само добри намерения, нахвърляни безразборно върху хартия.", "date": "2019.02.08", "title": "41,5% не биха подали сигнал за корупция"}
{"url": "https://duma.bg/rusnak-izleze-na-protest-sreshtu-studa-n184900", "text": "Умореният от студа жител на руския град Красноярск излезе на протест срещу минус 40-градусовите температури. Сергей Даниленко направи акцията си край сградата на местната администрация и настоя да се спре мразовитото време. Снимката си с плаката, на който пише \"Защо е толкова студено? Стига!\", мъжът публикува в профила си в инстаграм. В интервю за телевизионния канал \"360\", протестиращият уточни, че не се и надявал управниците да вземат мерки срещу минусовите температури, а просто искал да накара хората да се усмихнат. Някои минувачи наистина реагирали на акцията позитивно, други бързали да го снимат за спомен, но охраната на сградата помолила мъжа да се махне и да не пречи.", "date": "2019.02.08", "title": "Руснак излезе на протест срещу студа"}
{"url": "https://duma.bg/programist-iztegli-s-trik-blizo-1-mln-n184902", "text": "Само за около година 43-годишният програмист Цин Цишенг успял да прибере близо 1 млн. долара от банкомати на Huaxia Bank, съобщи The South China Morning Post. Китаецът бил мениджър в Центъра за технологично развитие на банката и успял да забележи пропуск в операционната система: теглените около полунощ суми от банкомати не били изваждани от сметката на клиента. Програмистът променил системата и така си осигурил пълна безнаказаност. След като напуснал банката, Цин Цишенг започнал да тегли пари и извършил за година 1358 транзакции. От банката късно забелязали липсата на средства, но все пак уведомили полицията. Цишенг бил разкрит и арестуван. В стремежа да избегнат скандала от Huaxia Bank предложили мъжът да върне парите и да се забрави за случая. Но съдът не прие подобно споразумение и въпреки възстановената сума вкара програмиста зад решетките за 10 години.", "date": "2019.02.08", "title": "Програмист изтегли с трик близо $1 млн."}
{"url": "https://duma.bg/21-ot-kapatsiteta-na-turski-potok-u-nas-e-svoboden-n184932", "text": "21% от капацитета на разклонението на газопровода \"Турски поток\" на наша територия остава свободен, след като \"Булгартрансгаз\" сключи договорите с фирмите, желаещи да пренасят синьо гориво по бъдещата тръба, съобщи председателят на Комисията по енергийно и водно регулиране Иван Иванов. На проведения търг участваха три фирми - руската \"Газпром\", която резервира най-голям капацитет, швейцарската МЕТ и \"Булгаргаз\", която обаче не запази количества. С крайното решение на \"Булгартрансгаз\" се постига това, за което настояваше регулаторът, свързано както с разнообразяването на доставките, така и с либерализацията на пазара на природен газ, посочи Иван Иванов. Ако капацитетът бе зает изцяло от \"Газпром\", това щеше да означава, че количествата, търгувани природен газ на хъб \"Балкан\", нямаше да има откъде да напуснат страната. На въпрос не е ли притеснително, че 79%, които остават, са почти изцяло резервирани от \"Газпром експорт\", Иванов отговори, че това е въпрос за КЗК.   ", "date": "2019.02.08", "title": "21% от капацитета на \"Турски поток\" у нас е свободен"}
{"url": "https://duma.bg/levski-udari-tsska-vav-voleybolnoto-derbi-n184965", "text": "  Дербито в зала \"Универсиада\" започна отлично за домакините от Левски, които дръпнаха бързо с 3:0 след добра серия от начален удар на Трифон Лапков. Иван Петров заби първите 2 точки за “сините”, а ас на Трифон Лапков направи 3:0. Единична блокада на бившия левскар Христо Цветанов намали резултата до 3:4. Нова атака на Иван Петров и 5:3. Атака на шотландския център Марк Макгивърн доведе до 7:5. С ас друг бивш левскар Симеон Александров изравни за 7:7, но сгреши следващия начален удар и Левски поведе отново . Атака по правата на Смилен Мляков от зона 2 9:7. Нова добра серия на Трифон Лапков изведе “сините” напред с 3 точки - 11:8. Единичен блок на Христо Цветанов и 9:11. При 14:10 за Левски Александър Попов взе прекъсване за ЦСКА. Атака на Иван Петров и 15:11 за “сините”. Атаки на и на Трифон Лапков доведоха аванса на “сините” до 17:12. Успешна атака на Пламен Шекерджиев и неуспешна блокада на Теодор Богданов намалиха разликата до 17:15. Владо Николов взе прекъсване за Левски. Ас на Симеон Александров намали още изоставането на “червените”, а атака в аут на Трифон Лапков доведе до 19:19. Мощна атака на Венцислав Георгиев изведе ЦСКА напред при 20:19. Марк Макгивърн изравни при 21:21 с атака през центъра. След единична блокада на шотландеца Левски пак поведе с 22:21. Александър Попов взе прекъсване за ЦСКА. Бившият играч на ЦСКА Смилен Мляков прати топката далеч в аут от начален удар - 22:22. Двойна блокада спря атаката му по правата от зона 2 и 23:22 за “червените”. Следващата атака на Мляков от зона 2 по блокадата обаче бе успешна и Левски отново излезе напред - 24:23. Симеон Александров изравни при 24:24. Трифон Лапков изведе Левски до втори геймбол при 25:24, но Александров отново изравни - 25:25. Нова мощна атака на Лапков от зона 4 по диагонала изведе “сините” до геймбол №3 в първата част 26:25. Тодор Костов изравни с атака през центъра - 26:26. Нова атака на Мляков и 27:26. При следващото разиграване Пламен Шекерджиев спаси много трудна топка отскочила извън полето, но я прати в тавана на залата и Левски затвори първата част с 28:26. Втората част започна равностойно. ЦСКА поведе с 4:3 след атака на Венцислав Георгиев. Две поредни атаки на Трифон Лапков и Левски поведе със 7:6. Единичен блок на Владимир Станков и 9:9. Последваха 5 поредни точки за ЦСКА след 2 атаки на Цветанов, блок на Александров и грешка на Лапков и “червените” дръпнаха с 14:9. Трифон Лапков намали до 12:16. Атака на Венцислав Георгиев и блок на Владимир Станков направи преднината на ЦСКА 18:12. Трифон Лапков върна надеждите на Левски с атака за 13:18. Пламен Шекерджиев атакува в аут - 14:18. Нова двойна блокада на Владимир Станков и Тодор Костов спря атака на Трифон Лапков и ЦСКА поведе с 19:15. Трифон Лапков атакува мощно по блокадата за 16:20. Ас на Теодор Богданов намали разликата до 3 точки при 17:20 и Сашо Попов взе прекъсване. С атака на Цветанов ЦСКА поведе с 21:17, а след единични блокади на Мляков и Макгивърн Левски намали до 19:22. Попов отново взе прекъсване. След него ас с помощта на мрежата за Смилен Мляков 20:22, но после той прати следващия сервис в аут - 20:23. Нова атака на Мляков - 21:23. ЦСКА стигна до геймбол при 24:21 след атака на Венцислав Георгиев. Мляков атакува мощно по правата от зона 2 за 22:24, но Александров с успешна атака по правата от зона 2 донесе успеха на ЦСКА във втората част с 25:22. В началото на третата част Милослав Димов замени Теодор Богданов, но ЦСКА поведе набързо с 3:0. С две поредни атаки Мляков намали до 2:3.  ЦСКА поведе с 6:4, но след това последваха 4 поредни точки за “сините” и те излязоха напред с 9:7 след сгрешен начален удар на Венцислав Георгиев и 4 поредни грешки в атака на Александров. 44-годишният ветеран Ивайло Стефанов замени Александров, но с единичен блок Милослав Димов направи 10:7 за “сините”. Левски дръпна с 4 точки - 12:8. Стефан Стоянов замени Владимир Станков на разпределителския пост при “червените”. Атака в аут на Шекерджиев и Левски дръпна с 14:8. Сашо Попов взе прекъсване, но с 2 поредни мощни атаки на Смилен Мляков направиха разликата 18:10. Иван Крачев замени Венцислав Георгиев в състава на ЦСКА. Сервис в аут на Христо Цветанов и 19:11 за “сините”. Блокада на Трифон Лапков и 20:11. Иван Крачев заби ас и намали - 13:20. Владо Николов взе прекъсване.  Ивайло Стефанов сгреши началния удар и 22:13 за Левски. Единична блокада на Смилен Мляков - 23:14. Смилен Мляков изведе Левски до геймбол в третата част при 24:16, а Милослав Димов донесе успеха на “сините” в третата част с 25:17. В четвъртия гейм ЦСКА поведе с 4:1 след атака на Пламен Шекерджиев и атака в аут на Трифон Лапков. Левски намали до 4:5 след грешка в атака на Тодор Костов. Троен блок спря атака на Венцислав Георгиев за 6:6. Пламен Шекерджиев даде аванс на ЦСКА от 2 т. при 8:6. Атака на Венцислав Георгиев и 10:7. Мляков намали до 8:10. ЦСКА дръпна с 13:8 и Владо Николов взе прекъсване. Пусната топка на Делчо Раев и 11:15. Ивайло Стефанов атакува за 17:12 за “червените”. Смилен Мляков съумя да намали до 14:17. Единичен блок на Тодор Костов и атака на Пламен Шекерджиев изведоха ЦСКА напред с 19:14. Мляков пак намали до 15:19. Венцислав Георгиев направи аванса на ЦСКА 5 т. при 20:15. Сервис в мрежата на Пламен Шекерджиев и ас на Смилен Мляков върнаха надеждите на волейболистите на Левски, които намалиха на 19:21. Трифон Лапков намали до 20:21 с атака по диагонала от зона 4. В следващата атака на Трифон Лапков се наложи да вдигне топката, но Мляков не сгреши и изравни при 21:21. ЦСКА отново поведе с 22:21, но Мляков пак отигра в атака за 22:22. Нови 2 поредни негови успешни атаки на изведоха “сините” до мачбол при 24:22. Успеха на Левски подпечата “шотландският боец” Марк Макгивърн с атака през центъра за 25:22. Най-резултатни в мача станаха левскарите Трифон Лапков и Смилен Мляков с по 22 точки.", "date": "2019.02.08", "title": "Левски удари ЦСКА във волейболното дерби"}
{"url": "https://duma.bg/spas-rusev-vzrivi-levski-n184968", "text": "Промените в Левски нямат край, а сензационните обрати следват често. Ситуацията в клуба на стадион \"Георги Аспарухов\" се превърна във врящ котел. Новината на деня е, че новият собственик на Левски се казва Христо Йовов. Легендарният футболист на \"сините\" е взел акциите на Спас Русев и вече е мажоритарен акционер на \"сините\".  Наскоро бизнесменът призна, че води преговори за продажба на клуба, а същевременно закупи телеком в Албания. Прехвърлянето на акциите означава, че Васил Божков няма да бъде новият собственик на тима от \"Герена\", въпреки че през последните две седмици подготвяше план с изпълнителния директор Павел Колев за спасяването на 26-кратните шампиони. Синият клуб има над 30 милиона лева задължения и е застрашен да последва съдбата на вечния съперник ЦСКА. Това се случва само седмица преди старта на пролетния сезон на Първа лига и буквално 5 дни, след като Божков даде зелена светлина пред Колев и Дерменджиев да бъдат привличани футболисти.  Двама от тях вече акостираха на \"Герена\" - Мартин Райнов и Валери Божинов. Интересното е, че други две легендарни фигури на столичния гранд - Даниел Боримиров и Димитър Иванков също ще бъдат сред собствениците на любимия им Левски, като вече притежават по 20% от акциите. Тоталният хаос в Левски тепърва предстои, тъй като все още не е ясно бъдещото на изпълнителния директор Павел Колев. Той първо беше канен от Спас Русев, а след това и от Румен Чандъров да поеме властта на \"Герена\", а накрая прие предложението на Васил Божков.  Най-богатият българин обаче няма да вдига Левски на крака, след като досегашният бос е прехвърлил акциите на Бижутера. Йовов има амбицията да вдигне клуба на крака, с добър екип от хора, и довеждайки сериозни спонсори, а Божков да остане спонсор на \"сините\". Бившият капитан на Левски се надява Колев да остане на работа, но това ще стане ясно следващите дни, въпреки че се очаква отговорът на бившия журналист ще бъде негативен.   Йовов, който е на девето място по мачове (304) в историята на Левски и на девето място по голове (87), ще отговаря за спортно-техническата власт. Именно затова подготвя екип от компетентни хора, надявайки се и Колев да остане. Бъдещето на новия треньор Георги Дерменджиев също не е никак ясно, тъй като той беше поканен и избран от Божков да смени Славиша Стоянович. Освен това бившият треньор на Лудогорец все още няма официално подписан договор с клуба, с който се разбра за 6 месеца + 2 години. Именно поради това най-вероятно няма и да подпише такъв. Играчите пък не са получавали заплати, като ще ги получат най-рано другата седмица. Парите са намерени, но бюрократичен проблем с банката забавя плащането към футболистите, които не веднъж и два пъти на лагера в Кипър направиха коментари по темата. Днес е последната среща на Левски от подготовката срещу Чукарички в Кипър, но всичките промени ще докарат още един шок на играчите на отбора.  Новото ръководство ще има много тежка задача да ги вдигне за мача с Локомотив (Пловдив). Феновете на Левски пък отново ще се чудят какво се случва с любимия им тим. Предвид промените в синия клуб последните седмици, нищо чудно това да не е края на сагата Левски.", "date": "2019.02.08", "title": "Спас Русев взриви Левски"}
{"url": "https://duma.bg/tsitsipas-i-monfis-garantirat-shouto-v-arena-armeets-dnes-n184967", "text": "На страхотен тенис ще се насладят феновете в \"Арена Армеец\" днес. Там ще се изиграят четвъртфиналите  на Sofia Open, а безспорният гвоздей в програмата е мачът между Гаел Монфис и Стефанос Циципас. Французинът прави шоу от всеки свой мач, а сега ще се опита да надвие големия фаворит за трофея в София. №12 в света ще има и горещата подкрепа на хиляди гърци в залата. Двамата ще излязат на корта в последен двубой за деня около 20:00 часа.  Ще има и българско участие днес. То ще е на двойки, а в четвъртфиналния си двубой от надпреварата при тандемите Александър Донски и любимецът на публиката Александър Лазаров ще се изправят срещу третите в схемата Рохан Бопана и Дивиж Шаран от Индия. Техният мач е последен от следобедната програма на Централния корт и се очаква да стартира около 15:30-16:00 часа.  Ето и цялата програма на Sofia Open за 8 февруари: [4] Роберто Баутиста Агут (Исп) - Мартон Фучович (Унг) Матео Беретини (Ит) - [6] Фернандо Вердаско (Исп) [3] Рохан Бопана (Инд) / Дивиж Шаран (Инд) - [WC] Александър Донски  (Бъл) / Александър Лазаров (Бъл) Мартин Клижан (Слвк) vs [3] Даниил Медведев (Рус) [7] Гаел Монфис (Фра) - [2] Стефанос Циципас (Гър)", "date": "2019.02.08", "title": "Циципас и Монфис гарантират шоуто в \"Арена Армеец\" днес"}
{"url": "https://duma.bg/stopanskata-akademiya-v-svishtov-gotvi-protest-zaradi-oryazan-byudzhet-n184979", "text": "Преподавателите от Стопанската академия в Свищов са в готовност за протести. Причината – орязан бюджет . На редовното си заседание Академичният съвет на висшето училище отказа да приеме бюджета за 2019 година заради дефицита по проектобюджета от почти 3 млн. лева и липсата на източници за неговото покриване, уточнява БГНЕС. До създалата се ситуация се стигна, след като за поредна година субсидията за Стопанска академия беше значително намалена. Причина е, че все по-малко студенти се обучават по държавна поръчка - само за последните 3 години те са намалели с над 40%. Спадът в броя на приеманите в академията студенти е резултат от започналата преди няколко години политика за ограничаване на държавно финансирания прием в професионални направления \"Икономика\" и \"Администрация и управление\", както и от твърде големия брой университети в страната, в които се осъществява обучение по икономика. На заседанието членовете на Академичния съвет посочиха, че подкрепят стъпките на МОН за намаляване на приема по икономика. Според тях обаче държавата трябва да търси механизми за компенсиране на негативните последици за висшите училища, които са специализирани само в обучението по икономика, каквато е и свищовската академия. Към момента това е единственото в страната висше училище, което от създаването си е обучавало само студенти икономисти. Въпреки че Академията е в тройката на най-добрите български университети в професионалното си направление обаче, субсидията й намалява с всяка година. Недоволството на академичните преподаватели се дължи и на обстоятелството, че въпреки сигналите до МОН, министъра на финансите и парламентарните комисии по образование и по бюджет, те не получават подкрепа от държавата за реализация на започнатата от Академията програма за преструктуриране и намаляване на разходите, която до момента е довела до икономии от 2,4 млн. лева. От висшето училище в Свищов посочват, че понеже няма начин за допълнително намаляване на разходите и генериране на допълнителни приходи поради ограниченията в приема, свищовската академия няма как да разреши сама финансовите си проблеми.", "date": "2019.02.08", "title": "Стопанската академия в Свищов готви протест заради орязан бюджет"}
{"url": "https://duma.bg/ananiev-dogovoril-30-mln-leva-za-spasyavane-na-obshtinskite-bolnitsi-n184980", "text": "Здравният министър Кирил Ананиев е успял да договори 30 милиона лева, които ще попълнят бюджетите на общинските и областните болници. Така общата субсидия за тези лечебни заведения става 66 млн. лева. Ананиев имаше среща тази сутрин с вицепремиера Томислав Дончев и с финансовия министър Владислав Горанов. Спешните мерки са били обсъдени с представители на Сдружението на общинските болници. Припомняме, че вчера премиерът Бойко Борисов се загрижи за тежкото състояние на лечебните заведения. Разпореди за по-малко от 24 часа да му бъде предложен план за спасение на болниците. Затова в спешен порядък министър Ананиев обяви допълнителните пари, които е успял да договори с финансовия министър Владислав Горанов. Целият допълнителен ресурс, който ще получат областните и общинските болници, е разпределен на 30 млн. лв. допълнителни средства, и 36 млн. лв., които преди това са предвидени в държавния бюджет, обясни министърът. От допълнителните средства – 18 млн. ще бъдат разпределени за общинските болници, а 12 млн. – за областните. Останалите 36 млн. лв. ще бъдат за повишаване на работните заплати на работещите в общинските и областните болници. Увеличаването на заплатите в общинските болници ще бъде между 25 и 40% и то ще бъде диференцирано на база приходи и процент разходи за персонала. Увеличаването на заплатите в областните болници ще бъде между 10 и 15%. Това ще осигури нормално функциониране на системата на здравеопазването в тези болници, както и обслужването на пациентите в тези региони, добави министър Ананиев.", "date": "2019.02.08", "title": "Ананиев договорил 30 млн. лева за спасяване на общинските болници"}
{"url": "https://duma.bg/sportat-po-televiziyata-dnes-n184975", "text": "по Диема спорт 2 18.30 Нефтохимик - Хебър по Диема спорт 12.00 \"София Оупън\" по БНТ 3 15.00 и 18.15 Турнир в Монпелие (мъже) 11.55 и 17.10 СП в Оре (комбинация, жени) 20.30 Турнир в зала в Мадрид по Евроспорт 1 18.45 СК в Лахти (квалификация) 20.55 Уърлд Гран при в Престън", "date": "2019.02.08", "title": "Спортът по телевизията днес"}
{"url": "https://duma.bg/shved-se-izplashi-ot-kobrata-n184976", "text": "Носителят на интерконтиненталната титла на Световната боксова асоциация (WBA) в тежка категория и официален претендент за световната титла на Международната боксова федерация (IBF) Кубрат Пулев (26 победи, 13 нокаута), няма да се боксира с Роберт Хелениус (28 победи, 17 нокаута). Финландецът с шведски паспорт е отказал да се качи на ринга в Лос Анджелис на 23 март, за когато е насрочена следващата среща на българина.", "date": "2019.02.08", "title": "Швед се изплаши от Кобрата"}
{"url": "https://duma.bg/kratki-novini-n184929", "text": "Най-малко трима души са открити мъртви под срутила се 8-етажна жилищна сграда в Истанбул. Други 12 души са спасени, обявиха властите. Инцидентът стана в жилищния квартал \"Картал\" на азиатската страна на Истанбул в нощта срещу четвъртък. Имало е 14 апартамента в жилищната сграда, а по регистрация са живеели 43 души. Разследва се причината за инцидента, но представители на властите съобщиха, че три етажа са били построени незаконно. Министерството на външните работи на Франция съобщи, че е извикало посланика си Кристиан Масе в Рим за консултации след серията \"провокации\" на лидерите на италианското популистко правителство.  Министерството допълва, че отзоваването на посланика в Италия е заради \"безпрецедентните вербални атаки\" за първи път от края на Втората световна война. По-рано тази седмица вицепремиерът на Италия и лидер на Движение \"Пет звезди\" Луиджи ди Майо се срещна с един от лидерите на \"жълтите жилетки\" Кристоф Шалансон край Париж. Хиляди ученици в Холандия пропуснаха вчерашните занятия, за да участват в демонстрация с искане за по-сериозна и амбициозна политика за климата. Маршът им включваше и преминаване край парламента на страната. Демонстрацията на холандските ученици идва след подобни маршове в съседна Белгия през последните седмици.  Президентът на Косово Хашим Тачи, говорейки за окончателния договор с Белград, заяви, че е нужно „креативно решение\", което да гарантира интересите на двете страни, както и на САЩ, НАТО и ЕС. Според Тачи е логично Прешево, Медведжа и Буяновац да се присъединят към \"територията на Република Косово\", но да не се пипат \"държавните ресурси на Косово като Газовода, Северна Митровица, Трепча или други имоти\". Той добави, че институциите в Прищина ще зачете напълно всеки американски съвет.", "date": "2019.02.08", "title": "Кратки новини"}
{"url": "https://duma.bg/ottegliha-nominatsiya-ot-britanskite-kinonagradi-n184903", "text": "Номинацията на режисьора на \"Бохемска рапсодия\" Брайън Сингър бе скандално оттеглена от наградите на Британската академия за филмово и телевизионно изкуство (BAFTA). Причината са отправените му обвинения в сексуални посегателства срещу непълнолетни момчета. В изявлението на институцията се казва, че поведението, което се приписва на Сингър, е \"недопустимо и несъвместимо\" с нейните ценности. Преди дни изданието \"Атлантик\" публикува изповедите на четирима мъже, които твърдят, че досега не са говорили по случая. 53-годишният Сингър отрича обвиненията. Филмът \"Бохемска рапсодия\" все пак остава в списъка на номинираните. Наградите BAFTA ще бъдат връчени в лондонската \"Роял Албърт хол\" в неделя.", "date": "2019.02.08", "title": "Оттеглиха номинация от британските кинонагради"}
{"url": "https://duma.bg/sgrada-se-sruti-v-istanbul-3-ma-zaginali-n184930", "text": "Най-малко трима души са открити мъртви под срутила се 8-етажна жилищна сграда в Истанбул. Други 12 души са спасени, обявиха властите, цитирани от АП. Валията на Истанбул Али Йерликая заяви пред журналисти, че спасителните екипи са установили контакт с момиче на име Хава, което е заклещено под развалините, и се опитват да я извадят около 18 часа след рухването на сградата. Впоследствие спасителите са успели да извадят 5-годишното момиче. През нощта екипите спасиха и 9-годишно момче. Инцидентът стана в жилищния квартал \"Картал\" на азиатската страна на Истанбул в нощта срещу четвъртък. Имало е 14 апартамента в жилищната сграда, а по регистрация са живеели 43 души. Валията добави, че трима от ранените са в тежко състояние. Разследва се причината за инцидента, но представители на властите съобщиха, че три етажа са били построени незаконно. Властите евакуираха други седем сгради. Една е пред риск да се срути. Спасителната операция беше спирана на три пъти заради опасения, че може да рухне, обяви Йерликая.", "date": "2019.02.08", "title": " Сграда се срути в Истанбул, 3-ма загинали"}
{"url": "https://duma.bg/zaporiraha-smetkite-na-nad-300-dushi-zaradi-obshtinski-dalg-n184970", "text": "Дълг на община Неделино към частна фирма стана причина над 300 жители на общината да получат запорни съобщения от частен съдебен изпълнител. За абсурдната ситуация разказа кметът на Неделино Боян Кехайов.  Дългът е над 238 хиляди лева към частна фирма. Заради него хората ще трябва да внесат дължимите данъци и такси по сметката на частен съдебен изпълнител, а не в общинската хазна. Хората са възмутени от действията на ЧСИ и начина, по който агресивно се опитва да им се вмени задължение към дадена фирма, каза кметът пред БиТиВи. И аз като кмет получих упълномощаване от Общинския съвет да предприема всички правни и фактически действия по оспорване на решението. Несъбирането на средства от местни данъци и такси ще блокира дейността на нашата община, притеснен е още Кехайов. Той твърди също, че дълговете са натрупани от предишното общинско ръководство. Винаги запорите са налагани на Община Неделино. Досега такъв прецедент не е имало - трети лица да отговарят за виновното поведение на друго лица. Явно ЧСИ-тата искат да наложат тази практика, която според мен е порочна, категоричен е Боян Кехайов. Според експерти обаче не са налице процесуални нарушения. Адвокат Анастасия Караманолова-Пенева обясни, че фирмата просто си е потърсила вземанията. След като не е намерила друг подходящ способ, с който може да бъде удовлетворена, са пристъпили по този способ, който е предвиден и е гарантиран от Граждански процесуалния кодекс, твърди адвокатът. От местната администрация ще оспорват запора и ще водят преговори с кредитора за разсрочване на плащанията.", "date": "2019.02.08", "title": "Запорираха сметките на над 300 души заради общински дълг"}
{"url": "https://duma.bg/ministerstvoto-na-kultura-na-krachka-da-zagubi-deloto-za-remonta-na-largoto-n184977", "text": "Ремонтът на Ларгото, който стана причина за аферата „Ало, Банов съм“, може да излезе доста солено на държавата и на Министерството на културата. Оказва се че делото срещу строителната фирма, с което се похвали министър Боил Банов, се решава в полза на строителите. Поне засега. Апелативният съд в София постанови решение в полза на фирмата-изпълнител, което означава, че на следваща инстанция Банов окончателно може да загуби делото. И не само да не получи неустойка, но и да трябва да плати 42 000 лева адвокатски разходи. Припомняме, че именно това дело, което министерството е завело срещу фирмата-изпълнител, бе основният аргумент на Боил Банов срещу разкритията на БСП и Елена Йончева. В записа „Ало, Банов съм“ се чува как министърът, който по това време е зам.-министър на културата, дава инструкции как да се променят документи, за да избегне фирмата неустойки за неизпълнени срокове. Боил Банов се оправда с това, че има заведено дело за въпросните пари.  Оказва се обаче, че държавата е на път да загуби делото.  Аргументите на съда са, че министерството на културата първо е приело обекта и е подписало, че няма неизпълнени дейности и едва след това се е сетило да води дело. Проверка на публичните документи по случая показа, че ведомството е правило документални финтове, за да докаже, че проектът, финансиран с евросредства, е приключил в срок . А целта е била да се възстановят разходите по него от бюджета на ЕС. Опитите формално да се докаже, че всичко е свършено в срок са една от причините досега ведомството да губи на два пъти делото за неустойка.", "date": "2019.02.08", "title": "Министерството на култура на крачка да загуби делото за ремонта на Ларгото"}
