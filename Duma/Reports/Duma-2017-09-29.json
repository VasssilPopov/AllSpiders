{"url": "http://duma.bg/node/153446", "text": "За да гарантира законовото задължение екипите на пожарната да са от трима души, вместо да разкрие нови щатове, МВР е решило да закрива противопожарни служби и участъци с мотива, че не са достатъчно натоварени. От синдиката \"Огнеборец\" към КНСБ алармираха, че това застрашава живота и здравето на хората. Времето за реакция пък ще се увеличи в пъти, което ще доведе до по-големи материални щети и до загуба на човешки животи. Синдикалистите изпратиха писмо до президента Румен Радев, премиера Бойко Борисов и председателя на парламента Димитър Главчев. \nВътрешният министър Валентин Радев си призна, че съкращенията на участъци се налагали, защото МВР не може да увеличи щата на пожарната.   \n", "date": "2017.09.29", "title": "Закриват пожарни, няма кадри  "}
{"url": "http://duma.bg/node/153434", "text": "В понеделник, 2 октомври, от 11 часа народният представител от \"БСП за България\" Георги Търновалийски ще има приемна за граждани в Областния съвет на БСП Пловдив, ул. \"Кръстьо Пастухов\" 18, трети етаж. За предварителни записвания тел. 0887508272.   \n", "date": "2017.09.29", "title": "ПРЕДСТОЯЩО"}
{"url": "http://duma.bg/node/153435", "text": "С искрено възмущение реагира в социалните мрежи лидерът на БСП Корнелия Нинова, след като научи, че шведът Ралф Сундеберг, който изрита в главата камериерка в Слънчев бряг, е получил глоба само от 4500 лв. Както ДУМА вече писа, съдът постанови чужденецът да плати и разноските по делото, той обаче напусна страната, преди да се издължи.  \n\"И като юрист, и като политик знам, че има правило - съдебните решения да не се обсъждат, а да се изпълняват. Но след като прочетох новината, че шведът, ритнал камериерката, е осъден на 4500 лв. глоба и си е заминал, обявявам, че няма да се съобразявам с правила. Аз съм българка и искам да знам името на съдията, унижил достойнството ни, оценил подигравката на безпаметно пиян чужденец с една българска жена на 4500 лв. Искам да знам мотивите му и да го питам - освен закона какво му говори съвестта. Помогнете ми да намеря госпожа Петкова. Искам да я погледна в очите и да й се извиня!\", написа Нинова в сряда вечер. \nДен по-късно Съюзът на съдиите в България призова лидера на БСП да се извини на камериерката и съдията, когото е охулила, загдето е \"Разгледал делото и приложил закона\". И прокурорът, и съдът са длъжни да съблюдават закона, а в него е предвидено, че в случай като този задължително следва да се приложи чл. 78 а НК, там обаче е записано, че съдът \"може\" да освободи обвиняемия.  \nЧия съвест се поставя под съмнение и по каква причина представител на законодателния орган си позволява превратни внушения за дейността на онези, които прилагат закона, приет от законодателя, питат съдиите, явно забравяйки, че и представители на управляващото мнозинство често отправят много по-тежки упреци към гилдията.   \n", "date": "2017.09.29", "title": "Нинова търси съдията, дал малко наказание на шведа побойник"}
{"url": "http://duma.bg/node/153436", "text": "ДПС настоя ГЕРБ да поискат оставката на депутата си Красимир Велчев като председател на Комисията по вероизповеданията и правата на човека. Движението се мотивира с поведението на гербаджията при дебатите по предложението им за изменение в Закона за политическа и гражданска реабилитация на репресирани лица. Лидерът на ДПС Мустафа Карадайъ обвини Велчев, че проповядва ксенофобия от трибуната на НС и в Комисията по вероизповеданията и правата на човека. Според Карадайъ Велчев насажда омраза, разделение и противопоставяне в обществото. ДПС прозря в думите на гербаджията и разделителна линия и делене на гражданите на \"наши и ваши\". \nДаваме шанс на ГЕРБ да се прояви като европейска партия и да гласува оставката на Красимир Велчев като председател на комисията по вероизповеданията и правата на човека, настоя Карадайъ. Той смята, че управляващата коалиция е базирана на национализма и ксенофобията. Карадайъ припомни и историята на досегашните кабинети на Бойко Борисов. \"ГЕРБ уж споделя европейските ценности, но какво се получава? Първото правителство на ГЕРБ - с негласната подкрепа на \"Атака\", непълен мандат от 3 години и половина. Второто - с гласната подкрепа на националисти, отново с непълен мандат. Третото включи националисти и ксенофоби във властта\", обобщи лидерът на ДПС. \n    \n", "date": "2017.09.29", "title": "ДПС обвини Красимир Велчев в ксенофобия"}
{"url": "http://duma.bg/node/153437", "text": "ГЕРБ ще застане зад бъдеща кандидатура на Антон Тодоров за председател на Комисията по досиетата, призна вчера Цветан Цветанов по повод новината, която единствено ДУМА съобщи, че гербаджийският депутат ще бъде предложен за поста. Смятам, че ако неговата кандидатура бъде разгледана и одобрена, това ще бъде от полза за комисията, заяви Цветанов.  \nЗам.-председателят на ГЕРБ определи предложението на БСП за закриване на Комисията по досиетата като несериозно, защото тя била в международна мрежа със сходни комисии в ЕС. Социалистите обаче предлагат именно новият институт за национална памет да поддържа тази дейност. \"Знам, че ще има мероприятие, което ще бъде проведено в края на ноември в Румъния. Догодина България трябва да бъде домакин на такъв международен форум. Предложението за закриване на комисията е повече спекулативно, отколкото реално\", заинати се той. Гербаджията призна, че структурата ще трябва да мине към друга форма, но все още имало работа, която да бъде свършена. \"С решение на 43 НС в някои от случаите се разшириха възможностите да се проверяват повече лица. Това означава, че има повече работа\", продължи да философства той. \nВ парламента Антон Тодоров отказа да коментира темата. Тръпнете ли, злорадстваше той пред журналистите в кулоарите. Ден по-рано депутатът призна, че оглавяването на звеното му било детска мечта. В социалните медии дори се похвали, че вече е взел решение да напусне парламента. \"Кратко и ясно\" е вчерашният му коментар към линк в социалните мрежи с новината, че Цветанов подкрепя кандидатурата му. \nЛидерът на ДПС Мустафа Карадайъ смята, че Комисията по досиетата трябва да продължи дейността си. Той намекна, че ще има и други номинации за поста освен тази на Тодоров. Всяка партия носи отговорност за своите предложения, заяви той. \n   \n", "date": "2017.09.29", "title": "Цветанов призна, че гласят Антон Тодоров за шеф на Комисията по досиетата"}
{"url": "http://duma.bg/node/153438", "text": "Като народни представители на левицата и млади хора искаме разговор за бъдещето, не за миналото. С тези думи зам.-председателят на ПГ на \"БСП за България\" Драгомир Стойнев обясни желанието на социалистите за закриването на Комисията по досиетата. Той уточни, че в парламентарната група има депутати, които през 1989 г. са били между 6 и 13 години. Заедно с него брифинг дадоха още няколко народни представители, които също са били в детска възраст по времето, за което сегашната комисия трябва да провери принадлежността им към ДС. \n\"За съжаление ГЕРБ насаждат омраза, говорят за миналото и желаят тази комисия да продължава да работи, за да се оказва натиск върху определени хора. За нас това е крайно недопустимо\", заяви социалистът. Стойнев подчерта, че е важно да имаме конкурентоспособна икономика, да има инвестиции и \"общество на знанието\", а младите хора да сбъдват мечтите си тук, у нас. Искаме дебати по тези теми, но в последните дни парламентът пак работи по няколко минути, подчерта Стойнев малко след като вчерашното заседание приключи след около час работа. Той отново се възмути от неработоспособността на парламента и припомни, че закони на БСП не се допускат за разглеждане. Стойнев бе категоричен, че законите на БСП са насочени към решаване на конкретни проблеми - сигурността, здравеопазването, социалната политика. \"ГЕРБ обаче ги отхвърлят, за да принизят парламента, да има сблъсъци. Ние казваме - не. За нас тази комисия е изчерпана. Стига сме се делили. Има млади хора, които се интересуват от бъдещето. Ние, от БСП, сме прогресивните, ГЕРБ са още в миналото\", обобщи зам.-председателят на ПГ на \"БСП за България\". \nЖельо Бойчев уточни, че левицата внася законопроект за архивите на документите на Държавна сигурност и на разузнавателните служби на Българската народна армия. Както ДУМА вече писа, социалистите предлагат създаването на институт за национална памет, в който да бъдат събрани всички документи от дейността на ДС и разузнавателните управления на БНА. Зам.-председателят на ПГ на \"БСП за България\" уточни, че целта е да се преустанови практиката от последните години избирателно да бъде обявявана принадлежност на едни или други лица, особено преди избори. \n\"Проверките загубиха всякакъв смисъл. Не се постигна никакъв резултат в търсене на истината за реалната дейност на ДС. Ние, от БСП, искаме със създаването на този институт за национална памет да гарантираме възможност знанието и информацията, която съдържат архивите на ДС, да бъдат обект на работа на изследователи и историци. В същото време ще бъде дадена възможност да се прави проверка за всички лица, за които е събирана информация от ДС, но да се оставят изследователите да работят с тези документи\", подчерта Бойчев. Според него досегашната работа на Комисията по досиетата показва, че тя се използва само за чертаене на разделителни линии и насаждане на омраза в обществото. Снимка Емилия Костадинова \nДрагомир Стойнев припомни, че много от колегите му са били деца през 1989 г.   \n", "date": "2017.09.29", "title": "БСП иска дебати по важни теми, а не ровене в ДС миналото "}
{"url": "http://duma.bg/node/153439", "text": "    С прожекцията на филма \"Допълнение към ЗЗД\" на 2 октомври (понеделник) от 18 ч. в кинозалата на Националния клуб на БСП (ул. \"Позитано\" 20) продължава програмата на Националния клуб на БСП, с която отбелязваме 95-годишнината от рождението на големия български сценарист, писател, общественик и интелектуалец Анжел Вагенщайн. \n    Премиерата на българския игрален филм  \"ДОПЪЛНЕНИЕ КЪМ ЗЗД\" е била през 1976 г. Сценарият е на Анжел Вагенщайн. Режисьор е Людмил Стайков. Музиката е на Симеон Пиронков. Оператор е Борис Янакиев. Ролите във филма се изпълняват от големите български актьори Стефан Гецов, Георги Георгиев-Гец, Георги Черкелов, Иван Кондов, Андрей Чапразов, Стойчо Мазгалов, Виолета Донева, Стефан Данаилов, Николай Бинев, Коста Цонев и др. Филмът е носител на Награда на СБФД за 1976 г. за режисурата на Людмил Стайков и за сценария на Анжел Вагенщайн, на Наградата на София за киноизкуство (1976), на Наградата на журито, Неапол (1977), на \"Сребърен Лачено\", Авелино (1978), на Статуетка \"Свобода\" за женска роля на Виолета Донева, Сопот (1979) и много др. \n    През октомври в кинозалата на Националния клуб на БСП ще бъдат показани и филмите на Вагенщайн \"Звезди\" (1959), \"Сълзи в очите, звезди в косите\" (1977), \"След края на света\" (1998), \"Борис I - Покръстването\" (1985) и \"БОРИС I - Слово за буквите\" (1985). Входът е свободен.   \n", "date": "2017.09.29", "title": "Вечери с филмите и книгите на Анжел Вагенщайн"}
{"url": "http://duma.bg/node/153440", "text": "Ремонтът на Националния дворец на културата по повод председателството на ЕС ще струва около 40 милиона лева, стана ясно от думите на министъра на културата Боил Банов, че 24 милиона лева ще струват строителните дейности, 12 милиона лева са отделени за сигурност, а 4,5 милиона лева - за техника. Очаква се основната част от ремонта да приключи до 15 ноември 2017. След това ще остане да се правят технически проби на новата техника. \n\"Парите не достигат за някои неща, но те няма да се усетят\", каза Банов, който бе натоварен от премиера да ръководи ремонта и управлението на НДК. Според него проектът е много сложен, тъй като има изисквания на Европейската комисия, които дават насоки за допълнително възлагане. Не можем да направим всичко така, както се иска, допълни той.   \n", "date": "2017.09.29", "title": "40 млн. лева ще струва ремонтът на НДК за председателството"}
{"url": "http://duma.bg/node/153441", "text": "Социалният министър Бисер Петков ще предложи административно увеличение на минималните осигурителни доходи за 2018 г. по икономически дейности и групи професии с 3,9%. Това ще залегне в бюджета на ДОО за следващата година, стана ясно след заседание на Националния съвет за тристранно сътрудничество. Предложението е направено пред социалните партньори и ще бъде представено пред Надзорния съвет на НОИ. Макроикономическата прогноза за нарастването на БВП за следващата година е също 3,9%. \nПо време на тристранката се очакваше сблъсък за изплащането или неизплащането на клас прослужено време. До спор обаче така и не се стигна, тъй като точката е отпаднала от дневния ред на заседанието. Причина за това е, че предложенията не са разгледани в работните групи към Националния тристранен съвет, т.е. по технически причини, обясни вицепремиерът Валери Симеонов. \nПо време на заседанието председателят на АИКБ Васил Велев застъпи тезата, че явлението \"неплащане на заплати\" у нас не е епидемия, то е под 30 млн. лв. С него не се съгласиха от синдикатите. Пламен Димитров, президент на КНСБ, заяви, че никой у нас не знае колко точно са неплатените и забавените заплати, но са доста повече от 30 млн. лв. \n    \n", "date": "2017.09.29", "title": "Вдигат минималните осигурителни доходи с 3,9%"}
{"url": "http://duma.bg/node/153443", "text": "Почти предизвестено ГЕРБ в Ботевград се отрече от трима от общинските си съветници в Ботевград. Преди началото на вчерашното заседание зам.-председателят на ОбС Ботевград Росица Милчева прочете декларация от името на местната структура на партията и обяви, че снемат политическото си доверие от Цветан Цолов, Еленко Иванов и Филип Филипов. Тя обяви, че тримата системно нарушават принципите на партията, извършват системни действия, компрометиращи дейността на ГЕРБ и нарушават нормите на политическото доверие в партията. \nОще преди месеци ДУМА прогнозира, че тримата ще бъдат отлъчени от партийните редици. Причина за разрива е екскметът на Ботевград Георги Георгиев. Макар ГЕРБ да оттегли доверието си от него, след като името му бе замесено в скандални схеми с обществени поръчки и имоти в общината, част от бившите му съпартийци отново се сдружиха с него. Трима от гербаджийските съветници гласуват с новата формация на Георгиев, а Цолов, Иванов и Филипов подкрепят настоящия кмет Иван Гавалюгов. \nЦолов заяви, че не приема така прочетената декларация и поиска думата, но тя му бе отказана от председателя Любомир Лилов. Отлъчените гербаджии вече седят между съветниците от БСП и ОББО. \nПреди повече от месец Георги Георгиев потвърди пред ДУМА, че се чува с Цветан Цветанов и отрече да има проблеми с ГЕРБ. Опитахме да се свържем и с настоящия депутат и лидер на партията в Ботевград Мартин Тинчев в качеството му и на бивш председател на Общинския съвет в града. Все още чакаме отговор какво е отношението на ГЕРБ към сближаването с отлъчения кмет.   \n", "date": "2017.09.29", "title": "ГЕРБ се разграничи от трима съветници в Ботевград"}
{"url": "http://duma.bg/node/153444", "text": "Гербаджийският депутат Делян Добрев съвсем се оплете в обясненията на роднинските си назначения в Хасково. \"Суджукгейт\" е детска приказка в сравнение с аферата в Хасково. Едно семейство държи и ножа, и хляба в Хасково. Ако това е законно, значи г-н Добрев по един напълно законен начин е придобил община Хасково. Така народният представител от \"БСП за България\" Елена Йончева обрисува ситуацията в избирателния си район. Тя добави, че почти половината от санираните блокове в Хасково минават през фирми, в които зетят на Добрев е акционер. Кметът Беливанов разбира, че ще бъде използван като бушон, и се опитва да направи конкурс, чрез който да назначи други хора, смята социалистката. \nДобрев пък се впусна да обяснява, че нямал зет, а човекът, който Йончева визира, бил само съпруг на негова братовчедка. Бившият министър отново опита да намеси БСП и заяви, че мажоритарен собственик в цитираната от социалистката фирма бил \"червеният\" Величко Минев. Добрев не се посвени да замеси и покойния зам.-министър на регионалното развитие в кабинета на тройната коалиция Димчо Михалевски, чийто ментор бил Минев. Той продължи да настоява, че БСП вербувала кмета на Хасково с екскурзии. Добрев настоява, че строителният предприемач Иван Стаматов е бил коалиционен партньор на БСП, въпреки че това не е вярно. \nМеждувременно кумата на Добрев Биляна Димитрова и братовчедка му Росица Гаргова хвърлиха оставки като секретар и шеф на финансовата дирекция в общината. Те обявиха, че това е личен акт и не можели да работят с кмета Добри Беливанов. Точно конкурсите за тези две позиции се оказаха официална причина за разграничаването на ГЕРБ от кмета. През май Беливанов уволни Димитрова, но отмени заповедта за отстраняването й 24 часа по-късно. Кметът е внесъл уведомление, че днес е в отпуск и не е ясно кой ще управлява администрацията.   \n", "date": "2017.09.29", "title": "Делян Добрев влиза в тежки обяснения за Хасково"}
{"url": "http://duma.bg/node/153394", "text": "\nИменно на ФИТ принадлежи решението честванията да са свързани с паметта на св. Йероним Блажени, починал на 30 септември 420 г. във Витлеем. Смятан е за патрон на преводачите, тъй като благодарение на усилията му Библията от гръцки и еврейски става достъпна и на латински език. Упоритата работа на Евсевий Йероним Софроний, както е истинското име на светията, продължила между 383 и 406 г., се увенчава с труд, известен под името Вулгата. Единайсет века по-късно Тридентският събор провъзгласява тази версия за официален текст на Светото писание. Всъщност той е направен по заръка на папа Дамас I и ревизира \"Vetus Latina\" - древното тълкуване на латински на Библията. \nСвети Йероним превежда и целия Стар завет през 393 г. Смятан е за един от отците на църквата. Неговите заможни родители го изпращат в Рим, където учи граматика, реторика и философия при прочутия Елий Донат. Освен това се твърди, че Йероним е сред родоначалниците на глаголицата. Притежава завиден интелект и огнен темперамент, много пътешества и като млад отива да се поклони на Светите земи. По-късно става отшелник и 4 години води аскетичен начин на живот в Халкидската пустиня, където учи еврейски и халдейски език. А негови спътници тогава, по собствените му думи, са само скорпиони и диви зверове. \nСпоред любопитна и популярна притча светията вади забило се трънче от лапата на лъв, който оттогава се превръща в негов верен приятел. В иконографията и безброй картини Йероним е изобразен като достолепен старец с бяла брада, учен, наведен над книгите, а до него се е разположил Царят на животните. \nВ Библията - книга с най-голям тираж, преведена на най-много езици по света, пише, че някога всички хора отлично се разбирали, защото говорели с едни и същи думи. Но изведнъж си въобразили, че могъществото и възможностите им са равни на самия Бог. И започнали да строят град, а в него - Вавилонска кула \"до небесата - за да си създадат име\". Господ за наказание на тяхната дързост решил да обърка езиците им и те престанали да се разбират помежду си. Начинанието с кулата се проваля, а хората се разпръскват по цялата земя. Така историята за Вавилонската кула обяснява появата на различните езици след потопа. Оттогава всички използват определени видове реч, за да общуват, четат и пишат. \nСмята се, че светът днес говори на 6912 живи езика - твърди лингвистичният портал Global Language Monitor. Общо обаче населението на Земята използва около 40 000 езика, като цифрата включва и наречията. \nПовечето от нас в най-добрия случай знаят прилично два-три, най-много четири чужди езика. Разбира се, има и изключения: хора, които не само говорят и разбират пет-десет или дори повече езика, но и владеят изкуството майсторски да превеждат информацията и значението на думите. \nСпоред исторически данни царят на Понт - Митридат VI, е можел да говори на езиците на всичките 22 народности, които били под негово управление. Полиглотството му помагало не само да общува с поданиците си, но и добре да се разбира с тях. А книги с образци на много различни езици са публикувани под заглавието \"Митридат\" в чест на великия владетел. \nСъс слава на лингвистичното поприще се е сдобила и Клеопатра. Съществуват свидетелства, сочещи, че египетската царица говорела и превеждала на десетина езика. И сред тях са били не само модерните тогава латински и гръцки, но и наречията на мидийци, араби, етиопи, парфяни, сирийци. Този факт отбелязва в писанията си прочутият историк, биограф и есеист Плутарх. \nПреводачи е имало още в древността: споменават се дори в Стария Завет, като много от тях били дори съветници при управниците. Без знанието на даден език няма доверие, не се подписват важни договори, не може да се осигури необходимият ход на историята. Затова тази длъжност е заемана само от истински доверени лица, с развит ум и желязна логика. Способността за бърза реакция при сложен превод, изключително точната интерпретация и вярното обяснение на казаното на неразбираем за събеседника език са от ключово значение. \nЧесто за тълкуватели на чуждите думи в древността се използват и високопоставени пленници - царе на други държави, членове на техните семейства или просто приближени, достатъчно образовани, за да разбират как трябва да се държат в сложната ситуация на междунационален диалог или политически конфликт. Тези хора изучавали езици на принципа на потапяне в друга среда, тоест в страна, далеч от родината. \n\"Пощенските коне на прогреса\" - така образно великият руски поет А.С. Пушкин нарича преводачите. Значението на професията им в живота на цялото човечество от времената на разрушението на Вавилонската кула е огромно, макар и невинаги да се забелязва. Но без тези тълкуватели на думи и мисли доста произведения от областта на литературата и филмовото изкуство, а също много научни и технически постижения биха били недостъпни. \nКолкото и да е странно, най-известните преводачи напоследък не са истински хора, а художествени персонажи. Спомняте ли си основната професия \"златния робот\" C-3PO от \"Междузвездни войни\"? Необикновеният хуманоиден дроид владее над 6 млн. форми за комуникация, тоест е проектиран да взаимодейства с живи същества като преводач. \nТълкувателите на писаното слово незримо стоят зад текстове, изначално написани на чужд, но издадени на родния ни език. Съществуват доста преводи на \"Властелина на пръстените\" на Р. Толкин, \"Хари Потър\" на Дж.К. Роулинг, както и на много други световни бестселъри. И дори бегъл поглед е достатъчен, за да се усети колко големи разлики има в качеството на текстовете. В повечето случаи те са ужасни. Но някои не само могат да се нарекат произведения на изкуството, а са и истински преводачески подвиг. Особено в онези случаи, когато трансформирането на думите на друг език ражда произведения, по-качествени от оригинала. \nЙероним Блажени е смятан за патрон на преводачите \nВсичко започва от Вавилонската кула... (творба на Питер Брьогел Стария от 1563 г.) \nБиблията е най-превежданата книга \nC-3PO от \"Междузвездни войни\" владее над 6 млн. форми за комуникация \nМашинният превод не ражда шедьоври Страницата подготви Альона НЕЙКОВА   \n", "date": "2017.09.29", "title": "Намерени в превода, или тълкуватели на чужди мисли  "}
{"url": "http://duma.bg/node/153451", "text": "От утре всяка съботна вечер от 22 часа БТВ ще излъчва ново комедийно токшоу. Медията пуска \"Късното шоу на БТВ\", а водещ ще е Мариан Маринов. Актьорът с енциклопедични познания и силна екранна харизма, познат като \"гласът на БТВ\" от самото й създаване през 2000 г., ще влезе в нова роля, за да предложи почивна вечер с уникален дух и различна емоция, анонсираха новото си лице от телевизията. \nМаринов ще разполага с час, за да интерпретира по смешен начин актуалните събития и герои. Водещият ще прави забавни интервюта с известни личности от всички области - актьори, певци, музиканти, спортисти, политици, обществени личности, хора на изкуството и таланти от различни сфери. В предаването всяка седмица ще гостуват и трима различни.   \n\"Вечерното шоу на bTV\" ще събира събитията от цялата седмица в една хумористична интерпретация със снимки и видеа, но и ще предвижда по шеговит начин какви ще бъдат новините и героите на следващите дни. Освен иновативни структурни елементи и рубрики, въздействащият глас и персона на Мариан Маринов, неповторима атмосфера на модерното студио и приятна музика, екипът на шоуто ще заложи и на остроумни разговори с колоритните си гости.\", обещават от  \"Късното шоу на БТВ\". Публиката в залата, в която се снима предаването, ще има възможността не само да общува директно със звездите, които обича, но и ще може да се включи в забавлението, обещават от БТВ. \nСнимка БТВ     \n", "date": "2017.09.29", "title": " БТВ дава на Мариан Маринов късно шоу"}
{"url": "http://duma.bg/node/153452", "text": "Българската национална телевизия вече има нов Управителен съвет. На вчерашното си заседание СЕМ одобри състава на УС на БНТ съгласно чл.55 от Закона за радиото и телевизията. И петимата членове на медийния регулатор подкрепиха предложенията на новоизбрания генерален директор Константин Каменаров. Припомняме, че УС на БНТ по право се председателства от шефа на БНТ, в него влизат и четирима членове. В структурата влизат Валери Запрянов, Василена Матакиева, Зина Трифонова и Антон Андонов. Очаква се на първото заседание на ръководния орган на Българската национална телевизия да бъдат разпределени и ресорите, за които ще отговаря всеки член. Запознати прогнозираха, че най-вероятно Запрянов ще наблюдава програмата, юристът Зина Трифонова ще отговаря за правните въпроси. Очаква се журналистът от спортната редакция на БНТ Василена Матакиева да поеме международните връзки и сътрудничеството с Европейския съюз за радио и телевизия (EBU), а журналистът и сценарист Антон Андонов най-вероятно ще се заеме с маркетинга на БНТ. \nЗапрянов има над 35-годишен професионален опит в областта на журналистиката, в печатни и електронни медии. Кариерата му започва от в. \"Пиринско дело\", \"Работническо дело\" и ДУМА. Един от създателите на в. \"Стандарт\" и бивш главен редактор на сп. \"Сега\". Почти 15 г. е издател и главен издател на седмичното списание \"Тема\". Освен в печатните медии има и ръководен опит в БНТ - през 1996 г. оглавява \"Канал 1\". През 2012 г. е избран за председател на Българския медиен съюз. Мария Стоянова от СЕМ изтъкна като положителен сигнал за липсата на разделение между високите и ниските етажи назначаването на Матакиева в УС на БНТ. Журналистката работи в медията от 1992 г. - била е водеща на спортни предавания и новини, автор на телевизионни филми. \nОт БНТ уточняват, че Андонов има близо 15-годишен опит в областта на медиите. Автор е на редица публикации за български и чуждестранни списания, а повече от 10 г. е сценарист и редактор в различни телевизионни проекти. Андонов е свързван с популярни шоу формати от конкурентната Нова телевизия. През 2015 г. обаче е работил и по проекти на БНТ като \"55 лица от Вашия живот\" и детската Евровизия. Юристката Зина Трифонова е последното попълнение в УС на БНТ, а от медията изтъкват богатия й професионален опит в държавната администрация. \nМеждувременно стана ясно, че ГЕРБ отново предлага Максим Минчев за генерален директор на Българската телеграфна агенция. Както ДУМА вече писа, процедурата по избор на нов генерален директор на БТА бе открита миналата седмица, а изборът трябва да се състои до 21 октомври. Други кандидати за поста до момента няма.   \n", "date": "2017.09.29", "title": " Ясен е новият Управителен съвет на БНТ "}
{"url": "http://duma.bg/node/153424", "text": "Седем деца на възраст от 1 до 8 години от село Черна гора, община Братя Даскалови, са заболели от вирусен хепатит през последните 20 дни, съобщават от Районната инспекция по здравеопазване в Стара Загора. Шест от тях са приети за лечение в Клиниката по инфекциозни болести в Университетската болница в Стара Загора, а едно е настанено в Клиниката по инфекциозни болести, тропическа медицина и паразитология в Пловдивската университетска болница. \nСъстоянието на децата е добро. Четири от шестте случая са потвърдени вирусологично. Извършени са проверки на детската градина в селото и на индивидуалната медицинска практика там и са предписани конкретни противоепидемични мерки. На директора на детската градина е съставен акт за констатирани нарушения, направени са изследвания на контактните лица, осигурен е гама-глобулин за разширена профилактика. Предстоят нови проверки в селото и срещи с кметовете на села от общината и ромските медиатори. \n    \n", "date": "2017.09.29", "title": "7 деца от старозагорско село с хепатит през последните 20 дни  "}
{"url": "http://duma.bg/node/153425", "text": "С ново оборудване на стойност 29 358 лв. разполага Домашният социален патронаж в община Гоце Делчев. Оборудването е осигурено чрез проект \"Модернизиране на кухненското оборудване и обзавеждане на Домашен социален патронаж в община Гоце Делчев\". 26 422,20 лв. са отпуснати от фонд \"Социална закрила\"\", а останалата част идва от бюджета на община Гоце Делчев. \nЕлектрически печки, пекарни, фризери и др. са част от новата техника, която ще подобри условията на труд в кухнята и ще се повиши качеството на предоставяната социална услуга. Новите уреди, с които разполага Домашният социален патронаж, са високотехнологични, екологични и енергоспестяващи, уверяват от екипа на кмета от БСП Владимир Москов. \nТова е втората подмяна на оборудване, което се извършва в патронажа в община Гоце Делчев в рамките на 3 г. През септември 2014 г. бяха вложени 10 000 евро, осигурени от почетния гражданин на Гоце Делчев Фридхелм Ло и дарени по инициатива на кмета на общината. \nВ момента Домашният социален патронаж в община Гоце Делчев обслужва близо 400 потребители - 200 от тях са възрастни хора, които получават ежедневно храна в домашни условия от патронажа, други 100 ползват услугата \"Обществена трапезария\". Допълнително 80 души от Дневните центрове за деца с ментални увреждания и за възрастни хора с увреждания също получават ежедневно храна, приготвена от персонала на патронажа.   \n", "date": "2017.09.29", "title": "Социалният патронаж в Гоце Делчев се сдоби с ново оборудване"}
{"url": "http://duma.bg/node/153426", "text": "Прокуратурата започва проверка в болницата в Ловеч по искане на здравния министър Николай Петров. Целта е да се установи дали държавата е ощетена в полза на частен интерес чрез договорите между МБАЛ \"Проф. д-р Параскев Стоянов\" и частна структура, съобщи зам.-министър Лидия Нейчева на среща с ръководството и служителите на областната болница. Нейчева, която замества Петров, докато е в болничен, подчерта, че е разочарована от мениджмънта на болницата. Според нея не е нормално месечното възнаграждение на някои лекари да достига 4 хил. лв., не е нормално служители да идват на работа с плащани от болницата таксита, както и декапитализирано дружество да поддържа девететажна сграда. \"Не може областна болница да не работи по пътеки за долекуване. Това се преустановява. Сменяме политиката\", заяви Нейчева. \nЗам.-министърът представи новия борд на директорите с председател Даниела Коларова, финансист от София. За изпълнителен директор е избрана д-р Анка Георгиева, която досега е завеждала Диализното отделение на болницата. Бордът вече е приел да връща половината от възнагражденията си в касата на болницата под формата на дарение, както и ежемесечно да изнася отчет за работата си и за финансовото състояние на лечебното заведение. До дни ще бъдат изплатени заплатите за месец юни и 40% от юлските, а в края на октомври служителите ще получат възнаграждения за месец август и остатъка от юли. \n ДУМА припомня, че преди почти месец от Българския лекарски съюз предупредиха, че болницата е заплашена от закриване. Заради липса на лекари спряха да работят кардиологията, урологията и съдовата хирургия.   \n", "date": "2017.09.29", "title": "Прокуратурата проверява договорите на ловешката болница"}
{"url": "http://duma.bg/node/153427", "text": "Синдикалната секция на КТ \"Подкрепа\" в \"Пирогов\" организира протест срещу уволнението на лекари заради смъртта на пациент. Протестът е насрочен за днес от 13,30 ч. пред главния вход на \"Пирогов\". \nДежурен екип бе уволнен със заповед на ръководството на болницата. Ръководството се мотивира, че лекарите не приели 74-годишен мъж, който по-късно е починал. От синдиката призовават медиците да изразят недоволство от прибързано взетото решение на ръководството на болницата за налагане на най-тежкото наказание - дисциплинарно уволнение, на колегите от Спешното отделение. \"Нека да изразим морална подкрепа и съпричастността си към своите колеги. Нека говорим открито за апокалипсиса на \"Пирогов\". Нека се чуе и нашият глас\", гласи съобщение от синдиката. \nМеждувременно националният консултант по спешна медицина Стоян Миланов определи случилото се в болницата като тежка грешка на екипа. Той заяви, че няма как да се откаже преглед на пациент, докаран с линейка. Според националния консултант обаче уволнението на екипа няма да реши проблема. \"Ерозията в системата е много тежка и не е от вчера. Спешният пациент в момента е нежелан, той е скъп, изисква много ресурс на лечебните заведения и има доста често отказ и подритване на спешния пациент между болниците\", смята той. \nЗдравният министър Николай Петров пък заяви, че подкрепя действията на ръководството на \"Пирогов\" и уволненията. Той добави, че са нужни промени в спешната помощ. Отново ще се актуализира заповед на негов предшественик, че спешният пациент се води в най-близкото лечебно заведение.   \n", "date": "2017.09.29", "title": "Лекари от \"Пирогов\" на протест срещу уволненията  "}
{"url": "http://duma.bg/node/153428", "text": "Трима маскирани мъже нападнаха инкасо кола пред трезор в столичния кв. \"Овча купел 2\" и задигнаха повече от 300 000 лв. Сигналът е подаден десетина минути преди 23 ч. в сряда вечерта. При нападението леко са пострадали охранителите, върху които е била използвана физическа сила, съобщи заместник главният секретар на вътрешното министерство Георги Арабаджиев. Пристигналите на място лекарски екипи са оказали първа помощ на ранените, но по тяхно желание не са ги приели за лечение в болница. \nОбирджиите нападнали охранителите в момент, когато са пренасяли чували с пари от инкасо автомобила в трезора. Един от престъпниците е носил автомат \"Калашников\", става ясно от кадрите, заснети от охранителните камери. До стрелба обаче не се е стигнало. Разследващите предполагат, че двамата му съучастници също са били въоръжени. Тримата са избягали с тъмен джип от местопрестъплението и се издирват от столичната полиция. По думите на Арабаджиев при грабежа са задигнати между 300 000 и 400 000 лв. Нападнатият инкасо център е собственост на една от най-големите охранителни фирми у нас. \nЗаместник главният секретар на МВР допусна, че заради неглижиране в работата на охранителната фирма обирът е станал възможен. Той призова да не се подценяват предписанията, които се дават. \nПодобен обир на инкасо автомобил бе извършен и през януари пред търговски център в столицата. Тогава двамата обирджии проникнаха в оставения отключен автомобил и откраднаха около 300 000 лева. Впоследствие се оказа, че обирът е инсцениран, а шофьорът е бил съучастник на извършителите. \nВерсията за инсценировка и при последния случай все още не е изключена, каза по-късно директорът на СДВР старши комисар Ивайло Иванов. \nПрез юни 2012 г. Георги Енев, служител от охранителна фирма, прати колегата си за банички и избяга с милион и половина лева. Две седмици по-късно се предаде сам, но не върна парите. В момента излежава присъда.   \n", "date": "2017.09.29", "title": "Въоръжени задигнаха над 300 000 лв. от инкасо кола "}
{"url": "http://duma.bg/node/153429", "text": "Община Девня настоява бившият кмет Атанас Кузев да върне на местната хазна над 78 000 лв., заради които е подсъдим за длъжностно присвояване в особено големи размери. Това съобщиха от общината, след като юристът й адвокат Тодор Рачински конституира кметството като граждански ищец по процеса, започнал в Девненския районен съд. \nРазмерът на имуществените вреди, за които претендира местната администрация, са за близо 80 000 лева. С парите екскметът пазарувал скъп алкохол и цигари от бензиностанции. Той е присвоил 18 244 литра дизелово гориво, над 14 600 литра бензин и други вещи. Кметът точел местната хазна чрез карта за зареждане, издадена от \"Лукойл България\" на общината. Кметският си мандат Кузев получи от ГЕРБ.     \n", "date": "2017.09.29", "title": "Девня иска бившият кмет да върне пари за цигари и алкохол"}
{"url": "http://duma.bg/node/153430", "text": "Частен съдебен изпълнител е обявил за публична продан болницата в Девин. Сградата, която е със застроена площ от 925 кв. м на три етажа, е предложена за продажба за 1 211 250 лв. Здравното заведение в родопския град се обявява за продан за трети път от частен съдебен изпълнител. Ръководството на болницата се надява и този път да не се стигне до фактическа разпродажба. \nИзпълнителното дело, заради което се продава сградата, е от фирма, която е доставила горива на здравното заведение преди 2009 г. Болницата в Девин бе затворена заради дългове преди години. През 2014 г. тя отново отвори врати, като задълженията към онзи момент възлизаха на около 1 600 000 лв. Тогава държавата отпусна финансова помощ в размер на 700 000 лв., за да стартира на ново дейността на болницата, обслужваща населението на три общини - Девин, Борино и Доспат. Оттогава до днес болницата винаги е имала финансова тежест. Над 80% от задълженията са заради доставки на различни консумативи и лекарства преди 2014 г. В момента задълженията на здравното заведение възлизат на около 1 000 000 лв. Според ръководството на болницата обаче има разминаване в сумите, за които претендират кредиторите и по техни сметки. \n Предложенията на желаещите да закупят болницата в Девин ще се приемат до 2 ноември, като на следващия ден ще бъдат разгледани офертите.   \n", "date": "2017.09.29", "title": " ЧСИ разпродава за трети път болницата в Девин"}
{"url": "http://duma.bg/node/153431", "text": "След близо два часа дебати общинските съветници в Стара Загора одобриха на редовното си заседание внесеното от кмета Живко Тодоров предложение за изменение на действащия Общ устройствен план на града в частта му за парк \"Бедечка\". Така на територията на парка ще се запазят максимално зелените площи, но не и в южната му част. По време на дискусиите бяха обсъдени още два варианта за бъдещето на \"Бедечка\". Те бяха от общински съветници от ГЕРБ и БСП, но не получиха нужното одобрение. \nОбщинските съветници позволиха да падне забраната за строителство за собственици на имоти в южната част на \"Бедечка\". Изграждането на жилищни сгради там започна преди няколко месеца, но беше спряно, докато течеше спорът по казуса. Бяха определени и три зони за строителство - за озеленяване, общо делово обслужване и жилищно строителство. \nКметът обясни, че собствениците на парцели в северната част на парка ще бъдат обезщетени с равностойни терени от военния фонд, които държавата ще предостави на общината. Тези, които не искат друг имот, ще получат пари, уточни кметът. \nИ собствениците на имоти, и природозащитниците обаче не останаха доволни от решението. \nПрез юни в Стара Загора се проведе местен референдум каква да бъде съдбата на парка. Той обаче се провали заради ниската избирателна активност, като едва 15% от хората отидоха до урните. Въпреки това над 85% от гласувалите поискаха \"Бедечка\" да бъде запазен и да не се допуска строителство. \n    \n", "date": "2017.09.29", "title": " Решиха \"Бедечка\" да е парк, но със сгради в южната му част"}
