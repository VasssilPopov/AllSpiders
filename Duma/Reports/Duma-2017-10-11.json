{"url": "http://duma.bg/node/154051", "text": "Вътрешен одит на ВМА по времето на служебния министър Стефан Янев разкрива нарушения с обществени поръчки и конфликт на интереси на настоящия здравен министър проф. Николай Петров. Като началник на болницата той сключва договор за близо 1,2 млн. лв. с обединение на фирмите \"Ортопедие-БГ\" и \"Инвекс-Трейдинг\". Управител на първата е Павлинка Нецова, едноличен собственик на рекламна фирма. Това дружество и \"Ортопедие-Инвекс\" са регистрирани на един адрес в София. На него се помещава и фирмата \"РП ПР Консултинг\", чийто собственик до 11 август 2014 г. е дъщеря му Руслана Петрова. Одиторите отбелязват това като индикатор за свързани лица и наличие на конфликт на интереси. Преди 7 месеца докладът е изпратен на прокуратурата и АДФИ. \n    \n", "date": "2017.10.11", "title": " Проф. Петров въртял далавери с дъщеря си във ВМА  "}
{"url": "http://duma.bg/node/154034", "text": "Здравното министерство търси варианти за спасяване на задлъжнелите болници у нас, чиито брой застрашително расте, а дълговете им вече надхвърлят половин милион лeва. Здравният министър Николай Петров иска да промени модела на управление на болниците, за да могат да икономисват средства. Той твърди, че е обсъдил с премиера създаване на фонд за целеви субсидии, от който болниците да теглят преференциални кредити за разплащане на натрупани задължения. С големи борчове са лечебните заведения във Враца, Ловеч, Дупница, Бургас, Стара Загора, Александровска, Пирогов и др. Плановете на МЗ са това да стане с преференциално кредитиране, а също и с общински мерки. Очаква се общината в Ловеч да отсрочи натрупаните от болницата местни данъци и такси. Както ДУМА вече писа, бившата окръжна болница е в критично състояние, заплатите на персонала са забавени с месеци, тече и проверка на прокуратурата. \nПо време на здравен форум вчера министърът обяви, че ведомството му е изплатило малка субсидия от 50-100 хиляди лв. на спешното отделение във врачанската болница. След протестите на персонала, МЗ е решило да й отпусне още 300 хил. лв. Петров призна, че и други болници са заплашени да изпаднат в подобна ситуация. За всяка една закъсала болница МЗ щяло да приложи индивидуален оздравителен подход, с екип от финансисти и юристи, които да ги поемат на ръчно управление.  \nВ момента върви и процес на смяна на ръководствата на \"проблемни\" лечебни заведения, в които са констатирани нарушения. Вече е сменен шефът на Ловешката болница, като една от причините са забавените с месеци заплати.  \nПроф. Петров заяви, че личните лекари били в правото си да искат пълна такса и от децата при посещение. \nСнимка Емилия Костадинова \nС трупането на кредити здравният министър мисли, че може да се справи със задлъжнелите болници \n    \n", "date": "2017.10.11", "title": "Държавата ще спасява с кредити задлъжнелите болници"}
{"url": "http://duma.bg/node/154035", "text": "Здравната реформа на бившия министър Петър Москов е на път напълно да се провали, след като тричленен състав на Върховния административен съд отмени още една ключова наредба. Става въпрос за наредбата, определяща пакета от здравни дейности, т.нар. клинични пътеки, които Националната здравноосигурителна каса заплаща. В мотивите си съдиите посочват, че Наредба 2 е издадена на основание на чл. 45, ал. 2 от Закона за здравното осигуряване, който обаче към момента на издаването й вече е обявен за противоконституционен, пише сайтът zdrave.net. Съдебното решение може да бъде обжалвано пред петчленен състав на ВАС. Ако и по-горната инстанция потвърди решението на тричленката, отмяната на Наредбата за основния пакет може да повлече след себе си и отмяна на Националния рамков договор за тази година, като по този начин се окажат нелегитимни и лимитите, заложени в него. \nТова е поредният нормативен акт на Москов, който не издържа в съда заради административни пропуски. Последно през юли ВАС окончателно отмени и наредбата за критериите и реда за избор на лечебни заведения за болнична помощ. Тя беше част от плана Здравната каса да избира с коя болница да сключи договор на базата на потребностите на населението според Националната здравна карта. \nОтменено беше и разделянето на медицинските услуги на основен и допълнителен пакет, както и регистрацията с пръстов идентификатор в болниците - основна част от здравната реформа на Москов. \n\"Предвид случилото се, сега е моментът да преразгледаме клиничните пътеки, да видим кои са задължителните изследвания и дейности, които трябва да се извършат, за да се отчитат тези пътеки. Трябва да говорим за продължителността на тези пътеки, дали е удачно те да бъдат заковани на определен брой дни. А защо да не оставим това на самия лекар, който да прецени какво е състоянието на пациента, дали трябва да бъде лекуван по-дълго или като са минали пет дни той задължително да бъде изписан\", коментира зам.-председателят на Българския лекарски съюз д-р Галинка Павлова. Тя обаче призна, че предстои много работа, която ще отнеме време. \nД-р Павлова припомни, че Здравната каса дължи на чужди сродни институции 250 млн. лв. и ако сумите станат изискуеми в един момент, това би поставило под заплаха националната сигурност и здравния фонд.     \n", "date": "2017.10.11", "title": " Здравната реформа на Москов тотално се проваля  "}
{"url": "http://duma.bg/node/154037", "text": "Депутатите от БСП ще поставят в пленарната зала питане какво се е случило с реакторите за АЕЦ \"Белене\", след като България плати за тях 1,2 млрд. лева. Това обяви вчера депутатът от \"БСП за България\" Весела Лечева. Тя припомни, че в края на миналата година правителството на Бойко Борисов се издължи на \"Атомстройекспорт\" след арбитражното решение, но до момента няма никакъв публичен отчет какво се случва с оборудването. \nДоставени ли са в България, ползват ли се, на склад ли са - никой няма представа къде са тези реактори, изтъкна Лечева. Тя и колегата й Валентин Ламбев съобщиха, че към тях има изпратени сигнали за концентрацията на голям публичен ресурс в малък брой фирми във Великотърновска област. Проверяваме достоверността на тези сигнали, които бяха пратени до нас, в пощенските кутии на парламента, обработваме ги и след това ще ги оповестим на медиите, обеща Лечева. Тя уточни само, че става въпрос за Лясковец и Разград.  \nДепутатите от левицата ще искат справки и на какви цени върви санирането във Велико Търново и в областта. Областният лидер на БСП Петко Тюфекчиев уточни, че от години в община Велико Търново има служители, които работят \"на две заплати\", като изпълняват дублиращи функции. \"За Стражица разбрахме, че подизпълнителите наемат бригади за кратко, след това ги гонят и вземат нови хора. Така избягват да се разплатят с работниците. Ще проучим тези случаи\", зарече се Лечева.   \n", "date": "2017.10.11", "title": " Депутати от БСП питат за съдбата на реакторите за АЕЦ \"Белене\""}
{"url": "http://duma.bg/node/154038", "text": "XVIII фестивал на патриотичната и антифашистката песен \"Сребърните чучулиги\" и XV фестивал на фронтовата песен \"Альоша\" ще се проведат на 14 и 15 октомври в киносалона на ул. \"Позитано\" 20. Фестивалите са с дългогодишна традиция и през изминалите години в тях участваха повече от 10 000 изпълнители - хорови състави, певчески групи, индивидуални изпълнители от всички краища на България, припомнят организаторите. \nТази година фестивалите са посветени на 140 г. от началотo на Руско-турската освободителна война и на историческата победа от 9 май 1945 г. В двата фестивала ще се представят 980 участници от София, Пловдив, Добрич, Монтана, Враца, Плевен, Горна Оряховица, Стрелча, Ракитово, Велинград, Ямбол, Бургас, Черноморец, Сливен, Перник, Шумен, Червен бряг, Своге, Елин Пелин, Кнежа и др. В продължение на два дни журито ще оценява изпълнителите, а най-изявените от тях ще вземат участие в галаконцерт на лауреатите през ноември. Откриването е тази събота от 9,30 ч. \nОрганизаторите на двата фестивала са Българският антифашистки съюз, Фондация \"Устойчиво развитие за България\", Съюзът на офицерите и сержантите от запаса и резерва, Федерацията за приятелство с народите на Русия и ОНД, Национално движение \"Русофили\", Сдружение на приятелите на Русия \"Ал. Невски\", Федерация „Съюз на съотечествениците\", Руският културно-информационен център и МКДЦ \"Дом на Москва в София\" с подкрепата на ПГ \"БСП за България\".   \n", "date": "2017.10.11", "title": " Близо 1000 участници очакват \"Сребърните чучулиги\" и \"Альоша\""}
{"url": "http://duma.bg/node/154039", "text": "Жители на монтанската община Вършец предупредиха вчера, че ще излязат на протест заради шоковото поскъпване на водата. Те ще се съберат пред общината, защото не искат да плащат 2,70 лева за кубик. Освен във Върщец цената на водата е увеличена в Чипровци и Георги Дамяново. \"При тази нова цена няма да мога да си плащам сметките. Ще трябва да живеем в икономии на вода за сметка на хигиената, на чистотата, дори на здравето\", възмущават се хората от Вършец. Те са обединили протеста си в 3-месечна акция, наречена \"Няма да платим!\" \nМестните поставиха срок от 90 дни за решение на проблема. Ако това не стане, жителите на общината планират да затворят международния път Е-79, като обещават протестите им да стигнат и до София. \n    \n", "date": "2017.10.11", "title": "Недоволство във Вършец заради шоково поскъпване на водата"}
{"url": "http://duma.bg/node/154040", "text": "Жителите на столичния квартал \"Враждебна\" протестираха вчера заради замърсяване, причинено от нерегламентирано изхвърляни химикали на територията на близко депо за строителни материали. Местните алармираха, че изхвърлянето на боклуците замърсява езерото. Сметището вреди на въздуха и водата на езерото, което според тях е видимо. Протестиращите се оплакват, че отпадъците замърсяват околната среда и влияят и върху здравето им. Децата ни всеки ден се прибират с кашлица и алергии, заяви един от недоволните. \nФирмата, която държи депото за отпадъци, отхвърли обвиненията. Представителите й твърдят, че депото е лицензирано единствено за изхвърляне на строителни отпадъци в София и на мястото не се изхвърляли нито тежки метали, нито химикали. \n    \n", "date": "2017.10.11", "title": " Жителите на кв. \"Враждебна\" протестират срещу замърсяване"}
{"url": "http://duma.bg/node/154041", "text": "Столичната община се опитва да разшири още зоните за платено паркиране. Според представители на Центъра за градска мобилност жителите на районите сами искали това да стане. Същия мотив използваха от общината, когато прокарваха намерението си за допълнителни платени паркоместа в районите \"Лозенец\" и \"Средец\". Там новата зелена зона влезе в сила от началото на октомври. Според ЦГМ този път желание за разширение заявили от районите \"Оборище\", \"Възраждане\", кв. \"Крива река\" в \"Красно село\", така наречения Горни \"Лозенец\" и други. Крайното решение трябва да се вземе от Столичния общински съвет.  \n\"В Центъра по градска мобилност пристигат множество искания от различни райони в близост до зоните за почасово платено паркиране за въвеждане на зона и при тях\", потвърди Румяна Милова от ЦГМ. Гражданите най-често аргументират искането с наличието на множество неправилно паркирани автомобили. \n Разширяването на зелената зона за платено паркиране в София ще донесе 4,63 млн. лева за година, уточни още Милова. Прогнозните разходи пък са 2,53 млн. лева. Към края на август от платеното паркиране в синята и зелената зона София е получила над 8,7 млн. лева. Според Милова още в първите дни, след като е започнала работа разширената зелена зона, се е видяла разликата. Живеещи в кварталите обаче забелязват, че много шофьори започват да оставят колите си в малки съседни улички, които не влизат в новите зони. Това създава затруднения на хората, които живеят извън тези зони и те се оплакват, че паркирането около тях е безразборно. \nДУМА припомня, че от 1 октомври зоните в София ще работят от 8,30 ч., вместо от 8 ч., както е сега, до 19,30 ч., вместо до 19 часа. В събота работното време на синята зона се удължи до 18 ч.     \n", "date": "2017.10.11", "title": "Столичната община иска да разширява още зелената зона "}
{"url": "http://duma.bg/node/154042", "text": "БСП няма да чака последния момент и вече започва подготовка за местни избори, стана ясно от обръщението на Корнелия Нинова към столичния актив. Тя призова градската организация да изготви силна програма за София с предложения за решения на наболелите въпроси с транспорта, \"Топлофикация\", концесията на водата, презастрояването и зелена София. В понеделник вечер ръководството на столичните социалисти събра над 600 председатели на основни партийни организации на левицата в София.  \n\"Отсега мислете за кандидат за кмет на София. Моделът \"кумгейт\" в общините трябва да бъде разбит. Това не е битов въпрос, а проблем на държавността. Имаме голяма задача - да освободим народа си от това бреме и да му осигурим спокоен и свободен вот и да избират по вътрешно убеждение, а не под заплаха\", категорична бе Нинова. \nЛидерът на БСП припомни, че вече са направени две национални срещи с кметове и общински председатели на левицата и до местните избори, с тяхна помощ трябва да се изготви изцяло нов закон за местното самоуправление и местната администрация. \nНа срещата лидерът на БСП в София Калоян Паргов разкритикува слабостите на управляващите в столицата. Той определи София като синтезиран израз на порочното управление на модела \"ГЕРБ\". Паргов заяви, че работата на всички общински съветници и експертите от БСП е изцяло насочена към изграждането на ясна и качествена алтернатива на погрешното управление, на което е подложена София в момента.     \n", "date": "2017.10.11", "title": " Нинова призова столичните социалисти да мислят за кмет"}
{"url": "http://duma.bg/node/154043", "text": "На частичните местни избори в неделя продължиха порочните практики, които ГЕРБ прилагат, заяви секретарят на НС на БСП Вяра Емилова. По думите й анализът на ИБ на партията показва, че кандидатите на левицата са получили далеч по-голяма подкрепа от тази на редовния местен вот през 2015 г. Емилова съобщи, че през цялата предизборна кампания в централата на БСП са пристигали сигнали за силен корпоративен вот, изборен туризъм и натиск върху местното население. \"Жалваха се възрастни хора, които са били заплашвани, че ще им бъде спряна социалната услуга \"топъл обяд\", ако не гласуват \"правилно\". Млади хора, които кандидатстват за работа в общините, са били заплашвани, че няма да бъдат назначени на работа, ако не попълнят преди това заявление за членство в съответната партия. Кметски наместници са стояли пред изборните секции и са упражнявали натиск върху избирателите. Не на последно място говорим за много силен, напрегнат, административен ресурс, който участваше в самия изборен ден. Искам да ви попитам в едни такива условия как се правят честни избори\", възмути се Емилова.  \n \"Загубихме изборите заради начина и системата, по която те се повеждат. Във Вълчи дол имаше коалиция между ГЕРБ, патриоти и ДПС. Не знам как се вписва в морала на Валери Симеонов и в морала на патриотите съвместно участие с ДПС. Имаме партия, която особено в по-малките общини, буквално се е сляла с властта. Те са превърнати във феодални владения\", обобщи Кирил Добрев. Той е категоричен, че БСП ще работи, за да даде правото на хората да гласуват свободно. \n    \n", "date": "2017.10.11", "title": "Порочните практики на ГЕРБ продължиха на частичния местен вот"}
{"url": "http://duma.bg/node/154044", "text": "БСП внася тази седмица в НС законопроект, който регламентира избора на членовете на държавните и общинските предприятия, обявиха на брифинг социалистите вчера. Основната цел на документа е да регламентира управлението на дружества с над 50% държавно или общинско участие, обясни зам.-председателят на ПГ на \"БСП за България\" Драгомир Стойнев. По думите му изключително важно е на постове да бъдат назначени знаещи, можещи и компетентни хора. Те трябва да се заемат само след конкурс, експертите да бъдат сменявани единствено и само при неизпълнение на бизнес плана, залегнал при тяхното назначение, а не при смяната на всеки министър, категоричен е Стойнев. Той подчерта, че общинските и държавните предприятия формират 10% от БВП и създават 10% от заетостта. \"Тези предприятия трябва да работят само и единствено на пазарен принцип, с професионално ръководство, а не да бъде назначен поредният партийно лоялен некадърник. Неслучайно нямаме и мултинационална фирма, която да създава пазари в съседните държави\", отбеляза Стойнев. По думите му с предлагания закон ще се помогне на държавните и общинските предприятия и те ще могат да осигурят ресурс както за общините, така и за държавния бюджет. Така, спирайки шуробаджанащината и корупцията, ще се даде тласък на икономиката. Социалистът припомни, че законопроектът е внасян вече в НС, но е бил отхвърлен. \n\"Валери Симеонов вече не е проблем на Бойко Борисов, а национален проблем. Неговите думи бяха далеч по-силни и далеч по-изпълнени със съдържание от тези на Антон Тодоров, но той подаде оставка, а Симеонов - не\", каза Кирил Добрев. Зам.-председателят на БСП се възмути от двойните стандарти. \"Защо си отиде депутатът Живко Мартинов, а Делян Добрев остана? Защо няма всенародна любов за Антон Тодоров, а Делян Добрев пак ще остане?\", обърна се към управляващите Добрев. Той намекна за връзка между общински съветник от ГЕРБ с общински фирми във Велинград. \"Ще оставя думата на г-н Цветанов. Той често ходи във Велинград за СПА и релакс. Може покрай тези неща да е наясно. Ако не знае, ще му опресня паметта след няколко дни\", коментира Добрев. Той припомни, че всичко е започнало от кампания на БСП \"Не на страха\", стартирала през лятото, когато депутат от ГЕРБ рекетирал и притискал защитен свидетел на прокуратурата. Оттогава досега са получени стотици сигнали, отбеляза Добрев. Той уточни, че таблиците с шуробаджанашките назначения, за които алармира БСП, вече са оформени в сигнали. Според зам.-председателят на БСП роднинското участие в бордовете започва от ръководството на НС и свършва с редови депутати от ГЕРБ. Колегата Таско Ерменков им даде седмица, за да преценят това морално ли е или не, припомни социалистът. \nДобрев отговори на обвиненията, че кметицата на Каварна  уредила братовчедка си за председател на финансовата комисия в Общинския съвет. Той цитира протокол от гласуването, което показва, че Виктория Керчева е избрана на поста с 10 гласа \"за\". БСП има 7 общински съветници, което означава, че за нея са гласували и от други партии, включително и от ГЕРБ. Договорът с фирма \"Титан\", който чисти Каварна и в която работи братът на Керчева, пък е сключен от бившия кмета Цонко Цонков, който плюе сега, обясни Добрев. \"ГЕРБ протестират срещу злоупотреби, а пък бюджетите на кмета Нина Ставрева се приемат единодушно от всички 15 съветници. Всичко, което се случва в Каварна е подкрепено от ГЕРБ\", категоричен е той. снимка Емилия Костадинова Ако БСП води компроматна война, защо тогава в ГЕРБ валят оставки, попитаха иронично социалистите \n    \n", "date": "2017.10.11", "title": " БСП внася законопроект срещу шуробаджанащината "}
