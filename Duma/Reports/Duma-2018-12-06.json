{"url": "https://duma.bg/sad-otkaza-da-podmladi-69-godishen-holandets-n180776", "text": "Съдът в холандския град Арнем отказа да подмлади документално с две десетилетия 69-годишния пенсионер Емил Рателбанд, пише \"Гардиън\". Магистратите постановиха, че в делото не били открити достатъчни основания за промяната на възрастта на мъжа. \"Господин Рателбанд има пълното право да се чувства по-млад и да се държи по съответния начин. Но да се съкрати неговата възраст - означава да се заличат 20 години от официални документи, актове за раждане и брачни свидетелства\", се посочва в решението на съда. Мъжът не можа да представи пред компетентните органи валидни доказателства, според които заради напредналата си възраст той е бил подлаган на дискриминация.  ДУМА припомня, че в началото на миналия месец ищецът, който е \"инструктор по позитивност\", започна съдебна процедура, за да промени възрастта си и да подобри шансовете си за любовни връзки. Емил Рателбанд искаше рождената му дата да бъде коригирана от 11 март 1949 г. на 11 март 1969 г. Според него подобна стъпка не е по-голяма от смяната на пола. Мъжът твърди, че се чувства дискриминиран заради възрастта си и ако е по-млад, шансовете му за работа и за срещи в социалните мрежи ще са по-големи. Освен това неговият лекар твърдял, че тялото му е като на 45-годишен мъж. Той самият се описва като \"млад бог\".", "date": "2018.12.06", "title": " Съд отказа да подмлади  69-годишен холандец"}
{"url": "https://duma.bg/avenyu-provokira-s-animiran-klip-n180774", "text": "С първия си анимиран видео клип към новия си сингъл \"Без вяра\" дует \"Авеню\" провокира феновете. Велизар Соколов-Заки и Борислав Иванчев представят най-актуалния си проект в навечерието на светлите Коледни празници. В това време на годината всички имаме нужда от вяра в доброто, в близкия човек. И само вярата ни помага да минем през трудните моменти, убедени са музикантите. Боби и Заки определено имат вяра във възможностите на младите и способни български творци. И в процеса на работа по идеята за клипа на песента избират да гласуват доверие на аниматорката Мирела Ачкова. Тя е само на 22 години. Завършва Falmouth University в Англия със специалност анимация и визуални ефекти. А преди това - графичен дизайн в Националната гимназия за приложни изкуства \"Свети Лука\". \"Без вяра\" е част от последния студиен албум на дуета - \"Безвремие\". Музиката отново е дело на Боби Иванчев, подпомогнат в аранжирането на песента от Васил Иванов-The Editor, а текстът е на Заки. web:  pr@duetavenue.com http://www.duetavenue.com https://www.facebook.com/DuetAvenu/ https://twitter.com/DuetAvenue https://www.youtube.com/user/avenueproductionsbg", "date": "2018.12.06", "title": "\"Авеню\" провокира   с анимиран клип"}
{"url": "https://duma.bg/yasno-e-koy-shte-vodi-oskarite-n180775", "text": "Комикът Кевин Харт, известен с филми като \"Джуманджи: Добре дошли в джунглата\", ще е водещ на церемонията по връчване на наградите \"Оскар\" за 2019 г., съобщи самият актьор в инстаграм. Събитието ще бъде излъчено по Ей Би Си на 24 февруари. \"Да се присъединя към легендарния списък от водещи на тази сцена е нещо невероятно\", написа Харт броени часове, след като сп. \"Холивуд рипортър\" пусна статия, в която определя длъжността водещ на оскарите като \"най-малко желаната работа в Холивуд\". Американската академия за киноизкуство, която връчва наградите, потвърди в туитър новината и заяви, че много се радва на реакцията на 39-годишния актьор.", "date": "2018.12.06", "title": " Ясно е кой ще  води оскарите"}
{"url": "https://duma.bg/v-detskata-staya-s-valeri-petrov-n180785", "text": "Валери Петров винаги ще бди над нас, ще сбъдва тихите ни мечти, родени в светлата стая на детството. Издателство \"Колибри\" кани родителите, техните деца и децата в самите тях на специална вечер, в която ще бъдат п(р)очетени най-съкровените приказки на Валери - \"Пук!\", \"Копче за сън\", \"В лунната стая\" и \"Меко казано\". Това ще се случи на 7 декември от 19 ч. в Младежкия театър \"Николай Бинев\". С нас ще бъдат наследниците на поета Оги и Ани, както и техните слънчеви деца. Ще ни уважат с присъствието си и четирите илюстраторки на изданията - Мила Янева-Табакова (\"Пук!\"), Мария Налбантова (\"Копче за сън\"), Росица Ралева (\"В лунната стая\"), Люба Халева (\"Меко казано\"). Приготвили сме и специални подаръчни комплекти с четирите луксозни издания на книжките - на достъпна цена, казват издателите. Заедно ще се насладим на вълшебна литература, опакована в панделка. Валери Петров не се нуждае от представяне, защото е любимец и на малки, и на големи. Ненадминат поет и преводач, драматург и сценарист от вида на \"хвърчащите хора\", той е автор и на скъпоценни произведения за деца, много от които имат филмови версии и драматизации. Незабравими са приказките \"Копче за сън\", \"Меко казано\", \"В лунната стая\", \"Пук!\" и \"Бяла приказка\", обединени в сборника \"Пет приказки\". Изнасянето им в отделни книжки подчертава уникалния чар на всяка от тях, поясняват от \"Колибри\". Най-новото издание - \"Меко казано\", разказва забавната история на Светльо, който живее на малката уличка край градския парк в компанията на шест индианеца от пластмаса. Светльо се мъчи да заспи в своята стаичка, когато едно голямо Куче бута притворения прозорец и влиза с мек скок в стаята. Сяда на ръба на креватчето и започва да свири с тромпета си някаква тъжна музика. Какво? Струва ви се странно, че куче свири на тромпет? По-странното е, че Светльо отваря очи чак когато замлъква и последният звук. Оказва се, че Кучето има санбернарско сърце и е дошло с мисия: да спаси Светльо!", "date": "2018.12.06", "title": "В детската стая с Валери Петров"}
{"url": "https://duma.bg/oana-andra-gostuva-v-pepelyashka-n180782", "text": "Софийската опера и балет кани почитателите си да се насладят на творчеството на Джоакино Росини и операта \"Пепеляшка\" днес, 6 декември, от 19 ч. За да съпреживее публиката емоциите на главната героиня Пепеляшка, ще помогне известното румънско мецосопрано Оана Андра. Самата тя споделя, че е предизвикателство да бъде в образа на весела и жизнерадостна млада жена, каквато е Пепеляшка в режисьорското решение на Вера Петрова. Като предизвикателство определят работата си и останалите солисти - Мартин Цонев, Хрисимир Дамянов, Николай Петров, Милена Гюрова, Благовеста Мекки-Цветкова. Диригент е Жорж Димитров.", "date": "2018.12.06", "title": "Оана Андра гостува в \"Пепеляшка\""}
{"url": "https://duma.bg/nositelyat-na-grami-sharl-dyutoa-dirizhira-sofiyskata-filharmoniya-n180783", "text": "Двукратният носител на \"Грами\" Шарл Дютоа гостува на Софийската филхармония в юбилейния й 90-и сезон. Заедно с филхармонията днес, 6 декември, той ще представи програма с произведения на Равел, Пуленк и Камий Сен-Санс. Солисти ще са виртуозното клавирно дуо Аглика Генова и Любен Димитров. Още от дебюта си като професионален диригент през 50-те г. с Лозанския камерен оркестър и Марта Аргерих, Шарл Дютоа утвърждава репутацията си на един от големите диригенти. През годините той е главен диригент на Симфоничния оркестър на Берн, артистичен директор на Симфоничния оркестър на Монреал, музикален директор на Националния оркестър на Франция и на Симфоничния оркестър на NHK в Токио, главен диригент и артистичен директор на Кралския филхармоничен оркестър на Лондон от 2009 г., дирижира оркестъра на Филаделфия като негов почетен диригент. Гост-диригент е на най-големите американски оркестри в Бостън, Ню Йорк, Лос Анджелис, Чикаго, както и на оркестрите в Лондон, Берлин, Париж, Амстердам и др. От 2018/2019 е избран от Санктпетербургския симфоничен оркестър за главен гост-диригент. В известни периоди Дютоа е художествен ръководител на музикалните фестивали в Сапоро и Миядзаки, научи ДУМА от Кремена Николова-Флор, пиар.", "date": "2018.12.06", "title": " Носителят на \"Грами\" Шарл Дютоа дирижира Софийската филхармония"}
{"url": "https://duma.bg/ruskiyat-balet-na-led-s-treti-spektakal-n180779", "text": "Поради големия интерес и напълно разпродадени билети на двата, вече анонсирани, спектакъла на класиката \"Лебедово езеро\" в изпълнение на Руския държавен балет на лед \"Санкт Петeрбург\", организаторите от \"АРТ БГ\" обявяват трети, ексклузивен спектакъл в неделя - 9 декември, в зала 1 на НДК от 15 ч. Билетите се продават в мрежата на \"Ивентим\" на цени между 30 и 60 лв. и ВИП места за 100 лв., за децата - по 10 лв.", "date": "2018.12.06", "title": "Руският балет на лед с трети спектакъл"}
{"url": "https://duma.bg/detsata-v-elena-posreshtat-dyado-koleda-s-teatar-vesel-n180780", "text": "Кукленият театър \"Весел\" от Велико Търново ще доведе добрия старец Дядо Коледа и при децата на град Елена на 7 декември от 17 ч. на пл. \"Христо Ботев\". Интерактивният шоу спектакъл \"Писмо  до Дядо Коледа\" е едно от любимите заглавия в репертоара. Драматизацията и постановката са на Веселин Василев, а музикалното оформление и звуковата среда на Петър Атанасчев. Актьорският дует е добре познат на феновете на кукления театър - Елка Баланова и Веселин Василев, и, разбира се, специалният гост Дядо Коледа.", "date": "2018.12.06", "title": "Децата в Елена посрещат Дядо Коледа с театър \"Весел\""}
{"url": "https://duma.bg/posleden-kontsert-razkazva-za-zhivota-na-emil-chakarov-n180784", "text": "С документалния филм \"Последен концерт\" започват събитията, посветени на 70 години от рождението на именития диригент Емил Чакъров. Филмът разказва историята на един творец, който сбъдва мечтата си да стане ученик на Караян, прави световна кариера в епохата на Студената война, успява да работи с някои от най-големите музиканти на своето време, да направи записи, които да влязат в каталога на \"Sony Classical\", да създаде Новогодишния музикален фестивал и който не пожалва усилия в опитите си да постави България на световната музикална карта. Режисьор и продуцент на лентата е Георги Тошев, а екипа допълват Аглика Карастоянова, Ема Константинова и Румен Василев. Във филма зрителите ще видят Анна-Томова Синтова, Стефка Евстатиева, Георги Йорданов, Матиас Вогх, Зелма Алмалех и други. Премиерата е днес, 6 декември, от 18.30 ч. в кино \"Люмиер Лидл\". Съпътстващата програма ще бъде допълнена с излъчване на записи на диригента, реализирани през първите четири години на Новогодишния фестивал - на 7 декември от 18.30 ч., на 8-и от 16 ч., на 10-и и 11-и от 18.30 ч., а на 12 декември от 18.30 ч. също в кино \"Люмиер Лидл\" ще бъде представен филмът \"Като дъх музика\" - I и II част, посветен на маестрото, реж. Светла Фингова, оп. Борислав Илиев, сц. Екатерина Дочева. Същият ден от 17 ч. в литературния клуб \"Перото\" ще се състои среща-разговор с вход свободен за публиката, посветен на великия диригент, създал НМФ, с участието на цигуларя Минчо Минчев и други колеги и съратници на Чакъров. Постоянна изложба с негови фотографии посетителите в НДК могат да видят до 1 януари 2019 г.", "date": "2018.12.06", "title": "\"Последен концерт\" разказва за живота на Емил Чакъров "}
{"url": "https://duma.bg/otlozhiha-klasikata-v-mazhkiya-biatlon-n180760", "text": "Заради гъстата мъгла в Поклюка стартът на 20 км за мъже от Световната купа по биатлон беше отложен. Първоначално организаторите изчакаха около 30 мин., но гъстата мъгла не се вдигна. Така елитът на спорта ще застане на старт днес в 11.15 ч. България ще бъде представена от Владимир Илиев, който ще потегли с №17, Красимир Анев (№30), Димитър Герджиков (№79) и Антон Синапов (№99). След тях ще стартират и жените на 15 км, където ще бягат Десислава Стоянова, Емилия Йорданова и Даниела Кадева.", "date": "2018.12.06", "title": "Отложиха класиката в мъжкия биатлон "}
{"url": "https://duma.bg/bitkata-za-plovdiv-stana-voyna-s-14-arestuvani-n180768", "text": "Страшно меле се разигра миналата нощ в квартал \"Смирненски\" след \"Битката за Пловдив\", спечелена от символичния гост Ботев с 2:0. Фенове на градските съперници си уговорили сбиване след мача, което е прераснало в истинска война.  Полицията в града е арестувала 14 ултраси, 13 от тях още на стадиона. На 12 от тях са съставени актове, а 7-ина са били задържани за срок до 24 часа. По време на самата среща сериозни инциденти не са регистрирани. Преди мача на \"Лаута\" 19-годишен гамен е задържан, след като замерял с шише полицейски служители. При обиск от него било иззето пакетче с наркотично вещество. Другите са отнесли глоби за използване на маски и хвърляне на пиротехнически средства. Преди полунощ служители от сектор \"Специализирани полицейски сили\" са предотвратили възникването на сбиване между привърженици на двата отбора в квартал \"Христо Смирненски\". На място била установена самоличността на общо над 130 участници, които са предупредени по силата на Закона на МВР да не нарушават обществения ред. Пред 3600 души на \"Лаута\" Кристиан Димитров (48) откри с глава след центриране от корнер на Тодор Неделев, който пък удвои в 67-ата мин. с феноменален прехвърлящ удар от централния кръг. Според очевидци на битките между ултрасите са летели бомби, ракети и дори коктейли Молотов, а един е паднал върху лек автомобил, разказаха очевидци пред местен сайт.  Полицията опитала да загради агитките, но част от феновете се разбягали и успели да се измъкнат, като разкъсали оградна мрежа на пасарелката между \"Смирненски\" и \"Кючук Париж\" Крайните привърженици на пловдивските \"грандове\" излязоха с различни версии за битките. \"Малко подробности за снощи. Разговор за среща без оръжия. Нашата група отива на мястото без оръжия, пляска с ръце в знак, че сме без оръжия, тръгва бавно към \"буферите\". От тяхна страна политат няколко бомби, сигнални ракети и коктейл Молотов. Масово хората им са въоръжени с летви, а някои дори с мачетета. До физически сблъсък не се стига, просто с бомби е по-лесно. Въпреки снаряжението не тръгват на първа към нас, с изключение на четирима човека, наковани до зъби, единият от които припада. Още преди да са изхвърлили снаряжението си, част от тях бяга през пасарелката. От наша страна са задържани около 50-60 човека\", написаха \"бултрасите\". Те оповестиха още, че преди мача били намерили чанта с много пари пред сектора им и призовават собственика й да я получи, а в противен случай ще я дадат за хореографията на бъдещите мачове на \"канарчетата\".  От \"Лаута Арми\" ги опровергават: \"Няма как да подминем поредната порция гнусни жълти лъжи след случката снощи. След като отказаха всякакви реални предложения за среща в неутрална зона без полиция, се наложи ние да отидем до \"Смирненски\" и да ги потърсим. За пореден път обаче жълтите жени вървят ръка за ръка с приятелите си от милицията и се изтърсиха на срещата, съпровождани от милиционерски бусове. Интересно откъде се появи тази полиция, след като минути преди това пред заведението, което наблюдавахме, нямаше и един полицай?! Тези мишки от страх докараха подкрепления с потни анархисти от Спартак Вн, Нефтохимик и някакви прошляци от Гърция, сега решиха, че им трябва и милиция, за да е сигурно, че няма какво да им се случи. Е, този път обаче не стана точно така. Войната, която започнаха да водят по нечестен начин, ще им се връща двойно оттук нататък\", заканиха се феновете на \"смърфовете\". Пловдивски полицаи се опитват да разделят феновете на Ботев и Локо и така предотвратяват сериозни битки между агитките след местното дерби      ", "date": "2018.12.06", "title": "\"Битката за Пловдив\" стана война с 14 арестувани"}
{"url": "https://duma.bg/hvanaha-s-doping-za-vtori-pat-nadezhda-v-shtangite-n180763", "text": "Щангистката Даяна Димитрова (48 кг) е хваната с допинг на европейското за младежи и девойки до 20 г. в Замосц, Полша, през есента. Там тя спечели титлата с двубой от 164 кг. В пробата й обаче е открит диуретикът фуросемид, който се използва за изчистване на други препарати. Миналата година преди световното за кадети до 17 г. в Банкок Димитрова дала положителна проба за същия препарат. Тогава тя участва и се класира осма и  впоследствие не беше извадена от класирането. Само треньорът й Божидар Божилов получи 4-годишно наказание. В Замосц обаче Божилов извеждаше състезателката си, без да има това право. Тя е застрашена от 8-годишно наказание, а положителната й проба може да навреди и на участието ни на Олимпиадата в Токио 2020.", "date": "2018.12.06", "title": "Хванаха с допинг за втори път надежда в щангите  "}
{"url": "https://duma.bg/kamen-zlatkov-sedmi-za-kontinentalnata-kupa-v-kitay-n180762", "text": "Камен Златков се класира седми на слалом за Континенталната купа във Ванлун, Китай. Българинът завърши с общо време 1:52,55 мин. Той беше 11-и след първия манш с 57,08 сек., но беше най-бърз във втория с 55,47 сек., с което прогресира с 4 позиции. Йоан Тодоров се нареди 26-и с 1:57,75 мин. Победи Донхюн Джун (Кор) с 1:50,24 мин., пред Ян Забистран (Чех) на 1,37 сек., Кохей Кояма (Яп) на 1,50 сек. и др. Златков и Тодоров ще участват в 2 гигантски слалома в същия курорт днес и утре.", "date": "2018.12.06", "title": "Камен Златков седми за Континенталната купа в Китай"}
{"url": "https://duma.bg/neftohimik-prodalzhava-za-kupata-na-tsev-sled-zlaten-geym-v-belgiya-n180764", "text": "Волейболният ни шампион Нефтохимик се класира щастливо за 1/8-финалите за Купата на ЦЕВ. Бургазлии проявиха воля и характер, за да отстранят гостуващия белгийски Пар-Ки Менен след \"златен гейм\". В реванша в зала \"Младост\" шампионите направиха обрат и спечелиха с 3:2 гейма (23, -22, -23, 28, 8) и с драматичния успех заличиха пасива си от първия мач, загубен с 2:3. В решителната част домакините изоставаха с 12:14, но пред 500 зрители успяха да пречупят съперника с 16:14. 20-годишният руснак Савелий Поздняков бе най-резултатен за \"Нафтата\" с 24 т., а Георги Петров добави 21. Важна роля за победата изигра включването на национала Георги Братоев. Разпределителят, който от юни насам се възстановяваше от контузия и пропусна Световното първенство в България и Италия, влезе като резерва във втория и третия гейм, а после остана в основния състав. Братоев завърши с 3 т., но раздвижи играта на съотборниците си в атака.  \"Страхотен мач и спечелен \"златен гейм\". Благодаря на всички, които вярваха. Браво и на всички на терена от 12:14 в тайбрека. И първа победа за мен на терена\", написа във фейсбук плеймейкърът. Нефтохимик завърши с по-висок процент успешни атаки - 55% срещу 49%, като превъзхождаше и при блокадите - 12-9. Българите ще спорят за място в топ 8 с по-добрия в норвежкия сблъсък Фьорде - Викинг ТИФ Берген (2:3 в първия мач). Двата тима играха снощи реванш. Първият мач от 1/8-финалите ще бъде между 18 и 20 декември, а реваншът след Нова година.", "date": "2018.12.06", "title": "Нефтохимик продължава за Купата на ЦЕВ след \"златен гейм\" в Белгия"}
{"url": "https://duma.bg/grisho-boykotira-sofiya-oupan-n180765", "text": "Григор Димитров намери доста странно оправдание за отказа си да участва на АТП 250 турнира в София (2-11 февруари). Най-добрият ни тенисист обяви в интервю за предаването \"Преди обед\" по бТВ, че няма да играе в \"Арена Армеец\", защото надпреварата е частна. Хасковлията обаче няма как да не знае, че всички турнири под егидата на ATП са именно такива. Изключения правят само най-авторитетните 4 състезания от Големия шлем. Традиционно те са държавни и се организират главно от местните национални федерации. Ракета щ19 в света обяви, че в програмата му са заложени надпреварите в Ротердам (12-18 февруари) и Акапулко (26 февруари - 3 март), а преди това ще участва на \"Аустрелиън оупън\" (15 - 28 януари). \"Знам, че може да е разочарование, но не виждам защо трябва да има напрежение да играя в един частен турнир\", заяви Димитров от Монте Карло, където вече се подготвя за новия сезон. \"Защо трябва да правим частен турнир, ако може да направим нещо повече, да се даде шанс не само на АТП играчи, а на нашите, за българите? Защо да нямаме повече \"Фючърс\"-и и \"Чалънджър\"-и в България? Защо да не даваме шанс на повечето играчи? Ако се помага, нека се помага по правилния начин\", мотивира се хасковлията. Публична тайна е обаче, че мениджърът му Георги Стоименов е в обтегнати отношения с шефовете на родната федерация по тенис. Стоименов е зет на Юлия Берберян, която също не демонстрира близост до ръководената от Стефан Цветков централа. Стоименов е съпруг на Катя Малеева, втората от трите феноменални дъщери на Берберян. \"Материалните награди са лесна работа, винаги са били второстепенни за мен. Имам всичко, от което се нуждая. Винаги съм бил спокоен човек. Мога с и без пари, защото знам и двете страни на нещата. Парите са следствие. Приел съм това като начин на живот. Ти си пристрастен към нещо, което никога не можеш да го разбереш. На кого му харесва да малтретира тялото си всеки ден? А на мен това ми доставя удоволствие. Аз самият винаги съм искал да правя нещо, което обичам. Не го приемам като работа, а като част от себе си. Имало е моменти, когато съм искал да избягам от това нещо, но после пак се връщам. Най-важното е да зададеш въпроса \"В какво съм най-добър?\", а в момента аз съм най-добър в тениса. Краят на миналата (2017) година беше просто мечта. Тази може би не играх най-добрия си тенис. Но подобрих много неща извън корта и мисля, че догодина ще ми помогнат много неща, които да ме подготвят да печеля големи турнири. Това, че сега съм изгубил някакви позиции, изобщо няма никакво значение. Ако е ужасяващо да си в топ 20, нека това да е ужасът. Има много други неща извън тениса, например чувствам се по-добър като човек\", допълни Гришо.", "date": "2018.12.06", "title": "Гришо бойкотира \"София Оупън\""}
{"url": "https://duma.bg/bfs-uredil-litsenz-na-chervenite-za-evropa-n180767", "text": "БФС е уредил специален лиценз, за да може ЦСКА-Сф да участва в евротурнирите. Това разкри изпълнителният директор на организацията Борислав Попов. Той уточни, че в \"Бояна\" нямало запитване от УЕФА за предоставяне на историята на фалиралия ЦСКА, която да бъде прикачена към тима на Гриша Ганчев. \"Червените\" пък твърдят, че са получили писмо от УЕФА с указания какво трябва да се направи, за да бъдат обявени за наследници на \"армейския\" клуб. \"БФС винаги е оказвал адекватно и равностойно съдействие на клубовете. Благодарение на силната подкрепа и активните действия на БФС ЦСКА-Сф получи специалния лиценз за участието си в турнирите под егидата на УЕФА и изрично настояваме да бъдат прекратени манипулативните опити за вменяване на някаква вина на БФС\", се казва в съобщението на Попов.", "date": "2018.12.06", "title": "БФС уредил лиценз на \"червените\" за Европа"}
{"url": "https://duma.bg/kratki-novini-n180766", "text": "Първа лига XVIII кръг Етър - Ботев Вр 2:1 1:0 Младенов (7) 2:0 Василев (42) 2:1 Божинов (49) ЧК: Керчев (Б-52); Локо Пд - Ботев Пд 0:2 0:1 Димитров (48) 0:2 Неделев (67); Берое - Черно море 0:1; снощи: Септември - Левски; днес, 12.30: Витоша Б - Верея (Нова спорт); 15.00: Дунав - Славия (Диема спорт); 17.30: ЦСКА Сф - Лудогорец (Диема спорт).  1. Лудогорец 17 14 2  1 37:11 44  2. ЦСКА-Сф 17 12 2  3 31:6 38  3. Левски 17 12 1  4 35:13 37  4. Ботев Пд 18 10 2  6 27:16 32  5. Берое 18  8 6  4 26:14 30  6. Черно море 18  8 3  7 25:29 27  7. Етър 18  8 3  7 19:20 27  8. Ботев Вр 18  7 3  8 22:27 24  9. Локо Пд 18  6 4  9 16:19 22 10. Славия 17  5 5  7 15:19 20 11. Витоша Б 17  5 1 11 12:28 16 12. Дунав 17  4 2 11 19:32 14 13. Септември 17  3 1 13 14:34 10 14. Верея 17  0 5 12 9:39  5 Футбол по Нова спорт 12.30 Витоша Б - Верея по Диема спорт 15.00 Дунав - Славия 17.30 ЦСКА-Сф - Лудогорец по БТВ Екшън 17.00 Реал М - Мелийя по Ринг 19.30 Уеска - Атлетик Б по Макс спорт 3 21.00 Фейенорд - Венло по Макс спорт 1 Баскетбол 20.00 Будучност - Барселона по Макс спорт 2 20.00 Жалгирис - Олимпиакос по Евроспорт 1 Биатлон 15.00 СК в Поклюка (15 км, жени) Снукър 20.45 Открито първенство на Обединеното кралство", "date": "2018.12.06", "title": "Кратки новини"}
{"url": "https://duma.bg/sasht-i-kitay-varvyat-kam-sgovorchivost-n180803", "text": "Преговорите със САЩ за отстраняването на търговските и икономическите противоречия напредват успешно, Китай очаква положителни резултати от тях. Това съобщи министерството на търговията на КНР след последната среща на групата за търговските консултации.  Китай възнамерява активно да сътрудничи със САЩ за реализирането на пътната карта и подписване на ново споразумение през следващите 90 дни. На свой ред Доналд Тръмп написа в туитър: САЩ или ще подпишат истинска сделка с Китай за търговията, или няма да сключват никаква. Все пак Вашингтон се надява, че ще успее да се споразумее с Пекин\".  Тръмп се срещна с шефовете на трите най-големи автопроизводители в Германия \"Даймлер\", \"Фолксваген\" и БМВ за справяне с небалансираната търговия в сектора. След разговорите шефовете излязоха оптимистично настроени, че ще бъде предотвратена заплахата на Тръмп да налага мита върху вноса на автомобили.", "date": "2018.12.06", "title": "САЩ и Китай вървят  към сговорчивост"}
{"url": "https://duma.bg/sasht-postaviha-ultimatum-na-rusiya-za-raketite-n180804", "text": "САЩ ще замразят задълженията си по Договора за ликвидиране на ракетите със среден и малък обсег за 2 месеца в отговор, според тях, на нарушенията на договорката от страна на Русия. Американският държавен секретар Майк Помпео уточни, че след тези два месеца ще започне да тече 6-месечният предупредителен период за оттегляне от договора. \"Русия има последен шанс да покаже, че изпълнява договора... но трябва да започнем да се приготвяме за факта, че този договор може да се провали,\" каза пред репортери генералният секретар на НАТО Йенс Столтенберг. Според него Алиансът започна дипломатическа офанзива, за да убеди Москва да се откаже от поделенията си SSC-8, известни още като известни още като \"Новатор 9М729\". В отговор говорителят на руското външно министерство Мария Захарова каза, че Русия \"строго спазва клаузите на Договора за премахване на ракети със среден и малък обсег и това е известно на САЩ\". Москва многократно е отричала да разработва подобни ракети, способни да поразят европейски цели. Според Помпео обаче САЩ са предупреждавали Русия за договора многократно от 2013 г., но без особени резултати. Това не е първият случай, в който Западът и Русия отправят едни към други обвинения, че не спазват договора от 1987 г. По-рано тази година президентът на САЩ Доналд Тръмп заплаши с оттегляне от документа. След брифинг на Помпео в Брюксел обаче НАТО реши този път формално да обвини Русия в \"нарушение\" на документа. Същевременно Германия, Холандия и Белгия се опасяват от разполагането на американски ракети в Европа, ако спорът за договора се задълбочи. През 80-те години, когато това се случи (преди подписването му), се стигна до мащабни антиамерикански демонстрации и до притеснения, че Европа е в капана на ядрена надпревара между Вашингтон и Москва. След подписването му САЩ изтеглиха ракетите \"Пършинг\" от Великобритания и Западна Германия, а Съветският съюз - комплексите СС-20 така, че да не са заплаха за Европа. Сега американски представители твърдят, че след 60-дневния период ще се видят \"принудени\" да възстановят баланса на силите в Европа. Помпео обаче отказа да коментира в Брюксел тези коментари. Председателят на комитета за отбрана и сигурност към Съвета на федерацията Виктор Бондарев заяви, че преговорите между Русия и Съединените щати относно Договора за премахване на ракети със среден и малък обсег са необходими, съобщи РИА \"Новости\". Според него резултатът от двустранните преговори може да бъде \"адаптиране на споразумението\". Той добави, че Москва е създала междуведомствена работна група, включваща представители на Министерството на външните работи, Министерството на отбраната и Съвета за сигурност на Русия. Те ще разработят методи за разрешаване на ситуацията в областта на контрола върху въоръженията. По този начин Кремъл дава ясен сигнал, че не иска нова надпревара във въоръжаването, посочват експерти. Върховният представител на Европейския съюз по външните работи и сигурността Федерика Могерини от своя страна обяви, че страните членки на ЕС настояват за запазване и реализиране на договора за ракетите. Могерини обяви споразумението за \"ключов елемент на европейската сигурност.", "date": "2018.12.06", "title": "САЩ поставиха ултиматум на Русия за ракетите"}
{"url": "https://duma.bg/prezidentat-radev-uspehat-se-izmerva-i-sas-storenoto-za-drugite-n180843", "text": "Успехът невинаги означава да си направил нещо за себе си, а по-скоро той се измерва с онова, което си сторил за другите. Това заяви президентът Румен Радев на церемонията по връчването на годишните отличия в националния конкурс „Доброволческа инициатива“ за 2018 година. Награждаването се състоя в президентската институция  – в Международния ден на доброволчеството 5-ти декември. Във времена на упадък на моралните ценности и на разединение,  със своя пример доброволците увличат другите около общественозначими каузи, именно затова тази инициатива  е безценна, заяви в приветствието си към участниците и организаторите на конкурса Румен Радев. Държавният глава отбеляза, че най-голямото постижение е подадената ръка и преодоляването с общи усилия на обществените проблеми. Президентът посочи, че каузата на всички номинирани има дълбок смисъл, далеч отвъд суетата на публичното признание. Вярвам, че ще продължаваме да виждаме все повече вдъхновени хора, променящи живота на другите около тях, на своите общности и в крайна сметка на обществото ни като цяло, заяви Румен Радев. По време на церемонията бяха връчени три равностойни награди. Инициативата „Да плетем и шием за недоносените бебета“ на фондация „Нашите недоносени деца“ беше отличена за труда на 900 доброволци на организацията да изработят покривала за кувьози в неонатологични отделения. Целта е бебетата да бъдат защитени от ярките болнични светлини, като така се предпазва зрението им. Общо 11 болници са получили покривала за кувьози. Сдружението „Планини и хора – асоциация на планинските водачи в България“ получи награда за проекта „Обновяване на заслон „Кончето“ в Пирин. Доброволците са събрали средства, планирали са проекта за обновения заслон, транспортирали са материали до високопланинското място. Изпълнението на целия проект е отнело две години, като 220 членове на асоциацията и любители на планината са помогнали с доброволния си труд, а дарителите са около 300. Подновяването на заслона „Кончето“ е с цел да повиши сигурността на хилядите туристи във високите части на Пирин. Инициативата „Да спасим кестените“, реализирана от Организацията на българските скаути, беше отличена за акцията на над 200 доброволци, предимно деца и младежи, които са защитили чрез природосъобразни методи болни кестени във Варна, Шумен и Русе. Националният конкурс „Доброволческа инициатива“ се организира за осма поредна година от фондациите „Национален алианс за работа с доброволци“ и „Лале“. Тази година номинирани за наградата бяха общо 58 проекта, осъществени от неправителствени организации, училища, читалища, неформални групи от градове и села в цялата страна. Всеки пети проект е бил свързан с дейността на младежи, а за пръв път сред номинираните има и три детски градини. Доброволчеството е заразно, а това, че в него се включват деца, е голям ресурс за бъдещето, заяви Ренета Венева – председател на „Национален алианс за работа с доброволци“.", "date": "2018.12.06", "title": "Президентът Радев: Успехът се измерва и със стореното за другите"}
{"url": "https://duma.bg/initsiatorat-na-brekzit-napuska-partiyata-si-n180800", "text": "Британският евродепутат Найджъл Фараж обяви, че напуска Партията за независимост на Великобритания (ЮКИП). Евроскептикът е инициатор на референдума за излизането на Великобритания от ЕС и един от виновниците за \"Брекзит.\" Фараж бе лидер на партията от 2010 до 2016 г., а сега я напуска заради разногласията около \"Брекзит\". \"Днес напускам партията. В британската политика има огромно пространство за партия в подкрепа на \"Брекзит\", но то не може да бъде запълнено от Партията за независимост на Великобритания\", обяви Фараж пред в. \"Дейли телеграф\".", "date": "2018.12.06", "title": "Инициаторът на \"Брекзит\"  напуска партията си"}
{"url": "https://duma.bg/sofiya-kvartet-s-koledno-predizvikatelstvo-n180781", "text": "И тази година София квартет е забъркал вярната рецепта за коледно настроение. Красива музика, детски филхармоничен хор, възможност за танц и шампанско. На 12 декември от 19 ч. в камерна зала \"България\" ще се състои събитието, част от успешния проект на състава \"Концерти с дрескод\". Дрескодът е в цвета на шампанското, а шампанското е комплимент от квартета. Нестандартните музиканти обещават забавление, смях и, разбира се, неповторима музика. В програмата: класика, популярна музика, евъргрийни и коледни изненади. ", "date": "2018.12.06", "title": "София квартет с коледно предизвикателство"}
{"url": "https://duma.bg/udar-sreshtu-mafiyata-na-dva-kontinenta-n180801", "text": "В поредица от операции срещу италианската мафия Ндрангета от провинция Калабрия бяха арестувани 90 души в Европа и Южна Америка, предадоха медиите. В Европа акциите бяха проведени в Италия, Германия, Холандия и Белгия срещу международен трафик на наркотици, създаване на престъпни организации, пране на пари, измами с недвижими имоти, подкупи и насилие. Конфискувани са активи на стойност 11 млн. евро, а сред арестуваните има римски адвокат и двама \"карабинери\". Специално В Германия фокусът бе западната провинция Северен Рейн-Вестфалия, която граничи с Холандия и Белгия на запад и провинция Бавария на юг. Ударът бе извършен, ден след като предполагаемият бос на сицилианската мафия \"Коза Ностра\" бе арестуван с 46 други лица в района на Палермо, Италия. ", "date": "2018.12.06", "title": "Удар срещу мафията на два континента"}
{"url": "https://duma.bg/ogradata-s-turtsiya-pak-padna-n180832", "text": "Оградата по границата ни с Турция отново е компрометирана, става ясно от снимки, публикувани в социалните мрежи от народния представител от БСП Николай Цонков. Кадрите са от 4 декември. Паднала ограда на 12 км от Малко Търново, в местността Дълбокия дол - с този лаконичен текст депутатът онагледи поредното срутване на скъпоструващото съоръжение. Припомняме, че м.г. Елена Йончева разкри далавери със строителството на оградата. Няколко пъти съоръжението пада заради \"метеорологични условия\". Управляващото мнозинство включи оградата в списъка на стратегическите обекти от значение за националната сигурност, а снимането и приближаването до нея бе строго ограничено. Ремонтът на оградата вече става без конкурс, за да можело поправките да се правят по-бързо.", "date": "2018.12.06", "title": "Оградата с Турция пак падна"}
{"url": "https://duma.bg/sreshta-s-duma-v-stara-zagora-n180829", "text": "Вечер на в. ДУМА и на рубриката \"Черно на бяло\" организираха завчера вечерта местните звена на БСП, БАС и ветераните в БСП в Стара Загора. Председателят на БАС в града Трифон Митев връчи на Христо Георгиев, водещ на рубриката \"Черно на бяло\" в ДУМА, наградата \"Георги Бакалов\". Тази награда бе учредена през септември т.г. от областните ръководства на БСП, на БАС и на Движението на ветераните със съдействието на НС на БСП. Известният антифашист Тотю Бакалов, също носител на наградата, поздрави гостите от ДУМА - Велиана Христова и Христо Георгиев, с пламенни думи и с огромни букети. Много сърдечни думи казаха участниците в срещата за рубриката \"Черно на бяло\", която според тях е една от най-интересните във вестника. Цитираха дори по дати и по теми публикации в нея, които се размножават и препредават сред социалисти и старозагорци. Велиана Христова посочи, че жанрът на рубриката е \"публицистична документалистика\", каквато не съществува другаде в медиите. Нямаше доклади и официалности, казаното от двамата думаджии, от председателката на БСП в Стара Загора Валя Бонева и от Трифон Митев се превърна в свободен разговор. Темата бе мисията на БСП и на ДУМА, който не е обикновен вестник и има необикновени читатели, които приемат всяка публикация със сърцето си. Имаше и критики - че публикува недостатъчно новини за Русия и материали за реалностите там. ДУМА и Велиана Христова получиха много благодарности за сериозните си и смели позиции. Силен интерес предизвикват издадените от Христо Георгиев тази година книги \"Серенада за балканска гайда на Анжел Вагенщйн\", \"Ален мак самотен. Биография на Димитър Благоев\" на Мерсия Макдермот, както и току-що излязлите от печат дневници на Ефросина Николова \"Аз съм двойна майка\", със спомени за Илинденското въстание, за Никола Вапцаров и пр. На срещата бе отбелязана със стихове и спомени 109-та годишнина от рождението на Вапцаров.    ", "date": "2018.12.06", "title": "Среща с ДУМА в Стара Загора "}
{"url": "https://duma.bg/vavedoha-kvoti-za-naemane-na-hora-s-uvrezhdaniya-n180831", "text": "Парламентът прие вчера окончателно промените в Закона за хората с увреждания. Дебатите преминаха вяло, като броят на депутатите в пленарната зала намаляваше правопропорционално на времето за работа. Най-активни бяха народните представители от \"БСП за България\" Георги Гьоков, Надя Клисурска, Виолета Желева, Милко Недялков и Михаил Христов, но нито едно от техните предложения не беше прието. Залата се пооживи, чак когато започна дискусията по текстовете, касаещи въвеждането на квота за назначаване на работници и служители с трайни увреждания. Иронични усмивки сред депутатите предизвика появяването на трибуната на лидера на НФСБ Валери Симеонов. Той се развика, че чрез задължителни квоти и санкции се налага принуда към бизнеса. Дори се ожали, че депутатите за пореден път подхождали като мащеха към бизнеса и смятали предприемачите за \"злодеи\". Симеонов смята, че работодателите трябва да бъдат стимулирани да наемат хора с увреждания. Той цинично наричаше хората с увреждания \"инвалиди\", правейки се, че не знае, че понятието \"инвалид\" е отпаднало със закон, тъй като се възприема като обидно.   \"В сегашното законодателство съществуват достатъчно стимули за наемане на хора с увреждания, на които се изплащат осигуровки и заплати само за определено време. Нищо друго не може да накара един работодател да ги наеме\", опонира му Георги Гьоков. Симеонов бе попарен и от коалиционния си партньор от \"Атака\" Павел Шопов, който уточни, че предложението е само на НФСБ, а не на ОП. \"Ясно е, че на политиката се гледа рационално, не емоционално. Във вашето изказване не видях нищо от това. Осъзнавате ли, че става въпрос за 1 човек на 100 души?, възмути се параолимпиецът Михаил Христов. В крайна сметка депутатите отхвърлиха предложението на Симеонов да отпадне задължението на работодателите да определят работни места за назначаване на хора с увреждания. Те приеха фирмите да наемат поне един служител с увреждане, ако имат персонал от 50 до 99 души, а над 100 - да са длъжни да запълнят квота от 2%. Работодател, който не е изпълнил квотата за назначаване на хора с увреждания или не е въвел алтернативни мерки, ще бъде глобен между 1000 и 2000 лв., или с имуществена санкция от 2000 до 5000 лева. При повторно нарушение глобата е от 4000 до 10 000 лева.  Месечната помощ за хора с до 90% увреждания ще бъде 57% от прага на бедност, който за догодина е 348 лв. Социалистите настояха увеличаване на плащанията от 50 до 70%. Според Виолета Желева предвидената сума е крайно недостатъчна. Гербаджийката Светлана Ангелова контрира, че средства за подобно увеличение не са предвидени в бюджета за 2019 г.  Съгласно индивидуалната си оценка хората с увреждания ще имат право на финансова подкрепа за помощни средства, приспособления, съоръжения и медицински изделия, както и за лични автомобили. Решението провокира социалиста Милко Недялков, който заяви от трибуната, че ще продължи да мечтае хората с увреждания да получават оценка за възможностите си, а не за дефицитите си.  След гласуването на закона майките на деца с увреждания обявиха, че ако днес депутатите приемат Закона за личната помощ във вида, по който беше постигнат консенсус, ще преустановяват протестния палатков лагер пред НС. Палатките им обаче ще бъдат преместени пред Министерството на здравеопазването с искане за реформа в ТЕЛК.", "date": "2018.12.06", "title": "Въведоха квоти за наемане на хора с увреждания"}
{"url": "https://duma.bg/pravnata-komisiya-se-uplashi-da-zamrazi-deputatskite-zaplati-n180830", "text": "Депутатите от правната комисия отложиха вчера първото гласуване на промените в Правилника за организацията и дейността на НС, внесени от БСП, с които се предлага депутатските заплати да се намалят с 543 лева. Очаква се предложението на опозицията да се разисква заедно с това на ГЕРБ за санкциониране със 750 лв. на депутати, които не са били в пленарна зала по време на поименна проверка. \"Съжалявам за подхода, който е избрал Данаил Кирилов - да внесе безумно предложение, за да \"затапи\" дебата за депутатските заплати. За трети път се опитваме да поставим въпроса как се формират възнагражденията. Въпросът не е част от правилника, а от финансовите правила към него и може да се обсъди отделно\", заяви зам.-председателят на ПГ \"БСП за България\" Крум Зарков. Наред с глобата, разстрел трябва да има, пошегува се депутатът от ДПС Хамид Хамид. Партията му също подготвяла изменения в парламентарния правилник. Съпартиецът му Йордан Цонев поиска справка за заплатите на евродепутатите и на германските депутати спрямо минималната работна заплата. В решение на КС се казва, че основно конституционно задължение на депутата е да присъства в пленарна зала, да участва в дебата по обсъжданите въпроси и да гласува, заинати се гербаджията Данаил Кирилов.  Депутатите спориха и по предлаганите от ГЕРБ промени в Избирателния кодекс. ИК трябва да се променя само за да се повиши честността, а ГЕРБ вървят в обратната посока, заяви Зарков и отново настоя да не се отменя въвеждането на машинно гласуване. ДПС подкрепя машинното гласуване, но не и дистанционното електронно подаване на глас, подчерта Йордан Цонев. Преди това шефът на комисията Ивилина Алексова поиска удължаване на сроковете за машинното гласуване, за да може да се осигури тестване на устройствата. Припомняме, че от 2014 г. законът предвижда въвеждане на подобен вот. Тестове вече бяха проведени, но техника така и не бе осигурена.", "date": "2018.12.06", "title": "Правната комисия се уплаши да замрази депутатските заплати"}
{"url": "https://duma.bg/nankov-otgovori-spya-spokoyno-nyamam-narusheniya-n180838", "text": "Бившият регионален министър и настоящ заместник-министър Николай Нанков отговори на въпросите на в. ДУМА с пост във фейсбук. В профила си в социалната мрежа той пише, че спи спокойно и няма никакви нарушения, нито законови, нито морални. ДУМА отправи няколко въпроса към Нанков във връзка с разследване около жилището, което ползва безвъзмездно, и бизнесдамата, с която семейството му е в близки отношения. \"Защото винаги съм бил на страната на истината, както и защото съм откровен по природа, без всякакво притеснение реших да не мълча, а да дам информация по въпросите, които от известно време витаят в публичното пространство\", пише в отговора на Нанков. Той обяснява, че надлежно е декларирал свързаността си с \"физическото лице\", с което преди 9 години са били съдружници. \"На критиците си ще кажа, че нямам абсолютно никакви нарушения, които да са в разрез със закона или с морала. Вечер спя спокойно и пожелавам на всичките си „доброжелатели“ да са в същия мир със себе си и съвестта си\", завършва Нанков. ДУМА пожелава на господин Нанков да продължава да спи спокойно и все пак да попита бившата си съдружничка за изпълнените от фирмите на Елка Сотирова дейности за преустройство и оборудване на МБАЛ-Луковит, за естетизация и модернизация на главни пешеходни зони и зони за обществен отдих на град Варна, за зелена и достъпна градска среда за жителите на Стара Загора, за аналогична градска среда в центъра на Смолян. Както и договорите за стотици хиляди левове с община Варна, Басейнова дирекция за управление на водите, с община Кюстендил - все за периода 2013 - 2017 г., когато вече никак не е бил далеч от политиката. 1. Не, нямам общ бизнес с Тодорка Сотирова или нейни близки. Да, член на моето семейство, а след това и аз, съм имал общ бизнес с близка на Тодорка Сотирова в далечните вече 2008 – 2009 г., когато съм бил далеч от политиката и публичния живот. 2. На адреса на апартамента, част от който ми е предоставен безвъзмездно от Сотирова, има регистрирано едно дружество и знам за това. 3. На адреса в гр. Априлци, където е родната ми къща, прехвърлена ми през 2017 г., са регистрирани две дружества, свързани с роднина на „семейната приятелка“, които не развиват дейност, видно от публикуваните годишни финансови отчети на електронната страница на Агенцията по вписванията – търговски регистър, на адрес www.brra.bg, която е публична и всеки може да направи справка относно тези обстоятелства. 4. Предвид справката в търговския регистър и очевадната липса на каквато и да било дейност, следва логично въпросните дружествата, регистрирани на двата адреса в гр. Априлци, да не изпълняват дейности, включително и по европроекти и обществени поръчки. След направена справка същото важи и за дружеството, регистрирано на адреса в гр. София.", "date": "2018.12.06", "title": "Нанков отговори: Спя спокойно, нямам нарушения."}
{"url": "https://duma.bg/zapochva-palna-proverka-na-zavod-arsenal-n180836", "text": "Започва пълна проверка на завод \"Арсенал\" след акцията на ГДБОП и Специализираната прокуратура, при която бяха открити рекорден брой незаконни оръжия и боеприпаси. Разследващите ще проверяват как е било възможно картечници, автомати, пистолети и заглушители да бъдат изнасяни от там, при това в такива мащаби, съобщава Нова телевизия. Един от задържаните при акцията в село Габарево е Айдън Джафер. В неговия дом са открити огромно количество оръжия и боеприпаси. Мъжът не е свързан официално със завод „Арсенал”. В досието му обаче е записано, че през 2008 година е бил арестуван, като в дома му тогава са били открити наркотици и оръжия. Според свидетели от селото жандармерия и обиски е имало и в склад в Гъбарево. Собственикът на склада отрича вътре да е влизала полиция. Наемателят се казвал Юлиян, бил тираджия и само той имал ключове от помещението. От казанлъшката оръжейница „Арсенал” няма официално изявление. Според представители на завода все още няма запитване към техни експерти да направят анализ, дали заловеното при спецакцията оръжие действително е произведено при тях.", "date": "2018.12.06", "title": "Започва пълна проверка на завод \"Арсенал\""}
{"url": "https://duma.bg/zam-kmetat-po-finansite-poema-i-resora-na-krusev-n180840", "text": "Зам.-кметът по финансите на Столична община временно ще изпълнява и длъжността на подалият оставка Евгени Крусев.  Дончо Барбалов е новият временно изпълняващ длъжността зам.-кмет по направление „Транспорт и транспортни комуникации“ в София, обяви в началото на редовното заседание на СОС днес кметът Йорданка Фандъкова.  Припомняме, че преди два дни оставка подаде Евгени Крусев, защото се оказа разследван по дело, свързано с ремонта на ул. \"Граф Игнатиев\". Дончо Барбалов е заместник кмет с основен ресор “Финанси и стопанска дейност”, а в момента временно изпълнява и длъжността по направление \"Столично общинско здравеопазване.\" С новото назначение реално той ще поеме три ресора от общинското управление.", "date": "2018.12.06", "title": "Зам.-кметът по финансите поема и ресора на Крусев"}
{"url": "https://duma.bg/parlamentat-prie-zakona-za-lichnata-pomosht-maykite-mestyat-palatkite-pred-zdravnoto-ministerstvo-n180841", "text": "Законът за личната помощ бе приет на второ четене. Депутатите решиха общините да могат да преостъпват дейностите по предоставянето на лична помощ. Мнозинството не прие предложението на левицата тези услуги да се преотсъпват само след решение на Общинския съвет.  Часовата ставка за положен труд по механизма на личната помощ ще се определя като част от минималната часова работна заплата, установена на страната, пише още в Закона. Коефициентът ще е 1,4, въпреки че от БСП поискаха той да бъде увеличен на 1,8.   Припомняме, че законопроектът е разработен от екипа на омбудсмана Мая Манолова и бе припознат от БСП. Новият Закон за личната помощ влиза в сила от 1 януари 2019 година.   Целта на закона е чрез осигуряване на лична помощ да се подпомогнат хора с увреждания да упражняват основните си права, да имат възможности за избор, независим живот, активно включване и участие в обществото и достъп до услуги и дейности. Съгласно текстовете механизмът лична помощ се основава на гарантирана от държавата финансова подкрепа, индивидуалните потребности и избор на хората с увреждания. Изрично се регламентират органите по предоставяне на лична помощ, ползвателите и доставчиците на лична помощ, както и изискванията за извършване на дейност като асистент. По отношение на контрола депутатите решиха министърът на труда и социалната политика да упражнява контрола по изпълнението на закона, а кметоветена общини и доставчиците на на лична помощ да упражняват контрол за предоставянето на личната помощ. Ползвател на лична помощ или упълномощено от него лице, което декларира неверни данни или наруши правилата за ползване на личната помощ, се наказва с глоба от 100 до 300 лв. Съгласно приетите текстове доставчикът на личната помощ по закона е общината. Парламентът реши общините да могат да преотстъпват дейностите по предоставяне на лична помощ. Това може да стане като кметът на общината с договор възложи дейностите на доставчиците на лична помощ на български физическа лица, регистрирани по Търговския закон за юридически лица и на физически лица, извършващи търговска дейност. Депутатите отхвърлиха предложението на БСП тези услуги да могат да се преотстъпват след решение на Общинския съвет. Съгласно приетите текстове изпълнителният директор на Агенцията за социално подпомагане планира, разпределя, контролира и отчита средствата за финансиране на личната помощ. В закона се дефинира и понятието лична помощ. Това е механизъм за подкрепа на лица с увреждания за упражняване на правата им, за пълноценно участие в обществото, за извършване на дейности, отговарящи на индивидуалните им потребности от личен, домашен или социален характер. Механизмът гарантира възможност на лицата да изберат от кого, кога, къде и по какъв начин да се осъществяват дейностите. Законът дефинира и понятието ползвател на лична помощ. Това е човек с увреждане, довело до ограничения в способността му за самостоятелно обслужване в ежедневието и до зависимост от чужда помощ, която да компенсира функционалния дефицит и да осигури подкрепа за упражняването на основните му права и пълноценно участие в обществото. Ползвателят на лична помощ, или упълномощено от него лице ще може да избира асистенти, участва в договарянето на условията на заетостта, в управлението и контрола на вида и времетраенето на положения труд и да подписва месечния отчет на асистента за отрабонетите от него часове. Личната помощ ще се предоставя въз основа на изготвена оценка на потребностите и издадено направление. Броят на часовете за лична помощ се определя въз основа на четири степени. Първа степен на умерена зависимост, затруднения – при нужда от помощ за реализиране на различни дейности в ежедневния живот от няколко пъти на месец или необходимост от ограничена подкрепа за персонална автономност. Втора степен на тежка зависимост – при нужда от помощ за реализиране на различни дейности в ежедневния живот до два пъти на ден или необходимост от ограничена подкрепа за персонална автономност. Трета степен на много тежка зависимост – при нужда от помощ за реализиране на различни дейности в ежедневния живот не повече от четири пъти на ден или необходимост от ограничена подкрепа за персонална автономност. Четвърта степен на тотална зависимост – при нужда от помощ и постоянна подкрепа от друго лице за реализиране на различни дейности в ежедневния живот повече от четири пъти на ден, поради пълната загуба на физическа, умствена, интелектуална или сетиван автономност. След приемането на Закона майките на деца с увреждания обявиха, че премахват палатковия лагер пред парламента. Ще го преместят обаче пред Министерството на здравеопазването, докато не се случи реформата в ТЕЛК. Според тях Законът за личната помощ е законът за бъдещето на децата им.", "date": "2018.12.06", "title": "Парламентът прие Закона за личната помощ, майките местят палатките пред здравното министерство"}
{"url": "https://duma.bg/turtsiya-poiska-arest-na-visopostaveni-saudittsi-n180802", "text": "Турски прокурор е поискал издаването на заповеди за арест срещу двама саудитци от най-близкото обкръжение престолонаследника принц Мохамед бин Салман заради убийството на журналиста Джамал Хашоги. Става дума за Ахмад ал-Асири и Сауд ал-Кахани, които са \"сред планиралите\" убийството на Хашоги, работил за в. \"Вашингтон пост\".  Сенатори от САЩ заявиха, че Салман е пряко свързан с убийството. Това те направиха след среща с директорката на ЦРУ Джина Хаспъл. \"Ако властта в Саудитска Арабия е в ръцете на този човек, струва ми се, че ще бъде много трудно да се преговаря, защото мисля, че принцът е луд. Мисля, че е опасен. Саудитска Арабия е стратегически съюзник, отношенията трябва да бъдат запазени, но не на всяка цена\", каза републиканецът Линдзи Греъм. \"Не се съмнявам, че принцът е наредил убийството\", каза и шефът на комитета по външни отношения Робърт Коркър.", "date": "2018.12.06", "title": " Турция поиска арест на  висопоставени саудитци"}
{"url": "https://duma.bg/dsk-poluchi-odobrenie-da-pridobie-sozhelayf-balgariya-n180809", "text": "Комисията за финансов надзор (КФН) одобри сделката по придобиването от \"Банка ДСК\" ЕАД на пряко и непряко 100% квалифицирано участие в \"Застрахователно акционерно дружество Сожелайф България\" АД.През август френската група Сосиете Женерал обяви решението си да продаде мажоритарния си дял в \"Сосиете Женерал Експресбанк\" (СЖЕБ) на Банка ДСК. Финализирането на сделката очакваше одобрението на съответните банкови, финансови и защитаващи конкуренцията регулатори. Част от продажбата са и дъщерните компании на СЖЕБ, които са 100% собственост на българското подразделение на Групата - лизингова компания \"Сожелиз България\" и \"Сосиете Женерал Факторинг\", както и дяловете на застрахователното дружество \"Сожелайф България\" и \"Регионален фонд за градско развитие\" - 51% собственост на СЖЕБ. Групата \"Сосиете Женерал\" ще остане в България чрез компанията си за оперативен лизинг и управление на автопарк АЛД Аутомотив. С пазарен дял от близо 6,7% \"Сосиете Женерал Експресбанк\" е седмата по големина на активите банка на българския пазар и като универсална банка е активна както в сегмента на банкиране на дребно, така и в корпоративното банкиране.  През следващите няколко месеца Сосиете Женерал Груп и Банка ОТП ще си сътрудничат за получаването на всички необходими разрешителни.", "date": "2018.12.06", "title": "ДСК получи одобрение да придобие \"Сожелайф България\""}
{"url": "https://duma.bg/korneliya-ninova-nyama-da-uchastva-v-kogresa-na-pes-zaradi-istanbulskata-konventsiya-n180842", "text": "Няма да участвам в конгреса на Партията на европейските социалисти, обяви лидерът на БСП Корнелия Нинова в кулоарите на парламента. Тя  припомни, че БСП е издигнала кандидатурата на Сергей Станишев за президент на ПЕС, остава твърдо зад нея, а той ще получи гласовете на делегатите в Лисабон. „ой е и единствен кандидат, така че ще бъде преизбран. Желая му успех и здраве, защото го чакат тежки битки догодина на европейските избори, подчерта Нинова. БСП подкрепя редица от проекторешенията на конгреса, които касаят темата за социална Европа, политиката за млади хора, зелена икономика, но има и такива, с които левицата не е съгласна, подчерта лидерът на партията. Конгресът ще приеме резолюция за равенство между половете, в която се призовава всички държави-членки да ратифицират Истанбулската конвенция и да я приложат в националното си законодателство като „единствен начин за защита на жени от насилие“. Не приемаме това. Изпратила съм писменото си възражение, то вече е депозирано в Конгреса. Нашата делегация няма да подкрепи тази резолюция с гласовете си, категорична бе Корнелия Нинова. Очаква се Конгресът да приеме и резолюция относно политика по миграция, в която се предлага всяка държава в ЕС да поеме солидарна отговорност за приемане на мигранти, което също не се приема от българската левица. Позицията на европейските социалисти и БСП се разминава още и в международната резолюция, с която ПЕС се солидаризира с Пакта по миграция на ООН и го подкрепя. Ето защо помолих Изпълнителното бюро на Националния съвет на БСП да ме освободи от присъствие на конгреса и съм тук, уточни Нинова и допълни, че делегацията ще бъде водена от зам.-председателят на партията Деница Златева.", "date": "2018.12.06", "title": "Корнелия Нинова няма да участва в Когреса на ПЕС заради Истанбулската конвенция"}
{"url": "https://duma.bg/pechalbata-na-bankite-s-10-godishen-rekord-n180810", "text": "Чистата печалба на банките в края на октомври е 1,379 млрд. лв. Това е с 38% повече спрямо същия период миналата година. Сумата най-вероятно ще нарасне и се очаква да подобри рекорда от 2008 г., когато секторът отчете печалба от 1,387 млрд. лв. По данни на БНБ 4 банки носят около 60% от печалбата. Това са Уникредит Булбанк, Банка ДСК, ОББ и Пощенска банка. Добрите показатели на банките идват на фона на падащи лихви и банкови сливания. В края на октомври лихвите по ипотечните кредити са паднали средно до 3,26%. При потребителските заеми средната лихва е 8,6%. Лихвите по депозитите все повече доближават нулата и на практика доходността по тях е отрицателна заради таксите и комисионите. Броят на депозитите обаче продължава да расте. В края на октомври те достигат 81,6 млрд. лева. С 469 млн. лева са нараснали спестяванията на фирмите, а със 188 милиона лева - на домакинствата. Таксите и комисионите компенсират през последните две години намалелите приходи на банките от техния основен бизнес - кредитирането, посочва \"Сега\". В края на октомври доходите от такси са 881 млн. лв. Отбелязва се ръст от 55 млн. лв. спрямо същия период миналата година. Кредитният портфейл на банките се е увеличил от началото на годината с 8,4% и в края на октомври достига 60 млрд. лева.", "date": "2018.12.06", "title": "Печалбата на банките с 10-годишен рекорд"}
{"url": "https://duma.bg/300-mln-evro-globa-zaplashva-balgariya-n180811", "text": "Ако с един играч на пазара, пък било той и \"Газпромекспорт\", правителството смята, че може да изгради газоразпределителен център, или хъб \"Балкан\", значи някой дълбоко не познава нещата или по-скоро тенденциозно се опитва да представи по-различно нещата, коментира пред БНР енергийният експерт Васко Начев. Според него до края на годината се очаква решението по газовото дело на Европейската комисия срещу страната ни, срещу БЕХ, \"Булгаргаз\" и \"Булгартрансгаз\" за това, че са възпрепятствали други компании да получат достъп до газовата инфраструктура на страната. Наказателната процедура беше образувана заради жалба на \"Овергаз\" от 2011 г., а разследването започна две години по-късно. Решението ще бъде като коледен подарък с негативни окраски за България и вероятно сумата ще е около 330 милиона евро. Има пряко отговорни за това, че България ще бъде осъдена със сума, по-голяма от 70 милиона евро, която министър Петкова обяви в изслушване в Народното събрание. Тогава казаха, че не трябва да влизаме в извънсъдебно споразумение, където договорката беше да платим 70 милиона евро наказание, а да защитаваме националния интерес. Така го защитаваме националния интерес, че сега има вероятност да платим не 70, а 330 милиона, твърди Начев. ", "date": "2018.12.06", "title": "300 млн. евро глоба заплашва България"}
{"url": "https://duma.bg/kratki-novini-n180805", "text": "На 7-8 декември 2018 година в Лисабон ще се проведе Конгрес на Партията на европейските социалисти (ПЕС), на който ще бъдат обсъдени насоките за кампания за европейски избори догодина. Форумът ще избере нов президент и ръководство на ПЕС. БСП ще бъде представена от делегация начело с Корнелия Нинова. Поредното българско училище зад граница отвори врати вчера. С усилията на десетки родители българско училище бе открито в швейцарската столица Берн, Швейцария, информира БНР. В Швейцария има общо 5 български училища, но само това в Женева е с държавна подкрепа, а останалите съществуват благодарение на личната инициатива на българи. До средата на 2020 г. Македония може да приключи въпроса с членството си в НАТО, ако приложи Договора от Преспа и разреши спора за името с Гърция. Това заяви зам.-помощник държавният секретар на САЩ Матю Палмър в Сараево. Според него Македония може да стане 30 член на НАТО \"най-рано след 18 месеца. Това е напълно реална цел\", посочи той. Словакия експулсира руски дипломат, след като военното разузнаване разкри, че е извършвал шпионаж в страна членка на НАТО и ЕС. \"Ние го експулсирахме на 22 ноември и той напусна страната в 48-часов срок\", заяви премиерът Петер Пелегрини пред журналисти. Броят на жертвите на тероризма в света е намалял с 44% от 2014 г. и е достигнал 18 800 души в края на 2017 г., казва се в доклада \"Глобален индекс на тероризма\", представен в Лондон от Института за икономика и мир. Трета година поред намалят жертвите на терора, успехите срещу \"Ислямска държава\" в Ирак и Сирия е основна причина. ", "date": "2018.12.06", "title": "Кратки новини"}
{"url": "https://duma.bg/gartsiya-svalya-imotnite-danatsi-n180807", "text": "Сериозни данъчни промени се очакват в Гърция. За по-евтини къщи размерът на имотния данък може да спадне с до 50%, информира кореспондентът на БНР в южната ни съседка. Очаква се следващата година българите, които са собственици на къщи и вили в страната, да плащат по-малки данъци. Имотните данъци в Гърция са обвързани със стойността на самото жилище и района, в който се намира. Хората, които притежават имот на стойност до 60 000 евро, от следващата година ще плащат 30% по-нисък данък. Ако имотът се намира в район, който не е туристически, то намалението пада до 50%. Повечето българи притежават имот именно в този сектор и ще плащат по-ниски данъци. При скъпите имоти на стойност 250 000 евро и нагоре, намалението ще е около 10% и в зависимост от района. С промените правителството в Гърция се опитва да постигне двоен ефект - от една страна, да спре сриването на пазара на имоти, а от друга - да принуди собствениците, които дължат данък, да го изплатят на вноски при по-ниски стойности. Правителството на Франция може да промени позицията си за данъка върху богатството, обяви говорител на френския кабинет, цитиран от Ройтерс. Кабинетът промени аспекти на данъка - известен във Франция като ISF - като го сведе до големи имотни сделки и активи от недвижими имоти. Но това решение доведе до критики по адрес на президента Еманюел Макрон, наричан \"Президентът на богатите\", след като облекчава данъчната тежест на много богати френски граждани. Критиците обвиниха президента, че предпочита богатите, докато правителството му повишава данъци върху пенсионерите и други.  Вчера говорителят Бенжамен Гриво заяви пред радио RTL, че правителството може да преразгледа тези предложения, ако установи, че не работят. \"Ако мярката, която сме приели, която струва обществени средства, се окаже, че не работи, ако не върви добре, ние не сме глупави - ще я променим\", отбеляза той. Прекратяването на \"данък богатство\" беше разглеждано като начин за насърчаване на хората да инвестират и наемат работна ръка във Франция. Възстановяването му обаче стана едно от ключовите искания на протестиращите \"жълти жилетки\", заедно с края на увеличението на данъка върху горивата и повишаване на минимална заплата. Гриво поиска между 18 и 24 месеца време, за да може \"мярката да се приложи с пълна сила\".   По-рано тази седмица френският премиер Едуар Филип реши да наложи мораториум върху планираното увеличение на такси върху горивата за най-малко 6 месеца в отговор на протестите през последните седмици. Това е първият обратен завой на администрацията на Макрон, откакто пое властта преди 18 месеца. Повече от 400 души бяха задържани и над 130 души пострадаха при демонстрациите срещу правителството.", "date": "2018.12.06", "title": "Гърция сваля имотните данъци"}
{"url": "https://duma.bg/es-strada-ot-kerchenskiya-intsident-n180806", "text": "Напрежението между Русия и Украйна край бреговете на Крим засяга европейските икономики, доколкото европейски кораби са принудени да се забавят значително, каза шефката на дипломацията на ЕС Федерика Могерини. Могерини подчерта, че ще постави въпроса пред руския и украинския външен министър. \"Ние страдаме от въздействието върху нашите икономики, освен че заплахите за сигурността са явно видими\", каза тя. Междувременно украинският президент Петро Порошенко заяви, че страната му иска да покани кораби на НАТО в Азовско море. \"...докато западните партньори правят остри изявления, руският президент Владимир Путин действа\", каза той в интервю за агенция \"Блумбърг\". Според него \"Да действаш, означава нов пакет санкции срещу Русия. Под названието \"азовски санкции\" това ще значи увеличаване на присъствието на НАТО в Черно море и, възможно, в Азовско море\", каза Порошенко. Междувременно Владимир Путин обясни защо отказва контакти с него по телефона след Керченския инцидент. Той отбеляза, че \"просто не иска да участва в предизборната му кампания\", предаде РИА \"Новости\". По думите му Порошенко изкусно създава кризи, за да покаже, че успешно може да ги разрешава. \"Това е просто комбинация и аз не желая да участвам в тези комбинации,\" изтъкна Путин. САЩ заплашиха Русия да освободи пленените при инцидента украински моряци и кораби, иначе \"последствията и болката с времето само ще се засилват\", заяви висш служител на Държавния департамент на брифинг за журналисти.", "date": "2018.12.06", "title": "ЕС страда от керченския инцидент"}
{"url": "https://duma.bg/sasht-trupat-korabi-v-cherno-more-n180835", "text": "Вашингтон планира да изпрати свои военни кораби в Черно море, разкрива телевизия СиЕнЕн. Трима източници от американските власти са споделили пред медията, че въоръжените сили на САЩ са поискали от Държавния департамент да уведоми Турция за дислокацияа, която планират. Военните маневри са \"отговор на действията на Русия против Украйна в Керченския проток\". Припомняме, че украинският президент Петро Порошенко на няколко пъти призова американците за военна помощ \"срещу руската агресия\". Той поиска и дислокация на натовски кораби в Черно море. За намеренията на САЩ пише и Анадолската агенция. Съгласно Конвенцията от Монтрьо Съединените щати трябва да уведомят Турция най-малко 15 дни предварително за предстоящо преминаване на свои военни кораби през Босфора и Дарданелите в Черно море. В мирно време бойни кораби на нечерноморски държави могат да останат в Черно море не повече от 21 дни.", "date": "2018.12.06", "title": "САЩ трупат кораби в Черно море"}
{"url": "https://duma.bg/parnoto-nyama-da-poskapva-ot-1-yanuari-n180812", "text": "Цената на топлинната енергия няма да бъде променяна от 1 януари, тъй като се очаква около 4% да бъде увеличението на цената на природния газ за първото тримесечие на 2019 г. Това заяви вчера председателят на Комисията за енергийно и водно регулиране (КЕВР) Иван Иванов. Предварителната прогноза за цената от януари на \"Булгаргаз\", е, че поскъпването на природния газ се очаква да бъде малко под 5 на сто. При повишение от 5 на сто цените на парното и топлата вода не се променят. Общественият доставчик ще трябва да излезе с предложение през следващата седмица каква да бъде цената на природния газ за първото тримесечие на 2019 г. и КЕВР до края на годината ще трябва да се произнесе дали одобрява направеното предложение от страна на \"Булгаргаз\". Иванов съобщи, че в КЕВР е постъпило предложение за преминаване на \"Турски поток\" през България, но все още не е разгледано. Във връзка с електроенергията той каза, че регулираната цена за електричество за битовите потребители остава стабилна. Тя се определя с годишно ценово решение от страна на КЕВР, което е валидно от 1 юли на текущата година до 30 юни на следващата година.  Преди ден стана известно, че заводи в страната масово започват да спират производствените си мощности заради високата цена на тока, който се продава на енергийната борса. Бизнесът обвини правителството в некомпетентна енергийна политика и заяви, че е въпрос на време скъпата цена да се отрази и върху битовите потребители. Анализ върху цената на свободния пазар на тока и евентуалното отражение върху цената на регулирания пазар ще бъде направена обаче чак през юни 2019 г., стана ясно от думите на Иванов. Той каза, че този анализ ще бъде направен не само върху периодите, когато има сериозно повишение на цената, но и в тези, когато цената е значително по-ниска от цената на регулирания пазар. \"Традиционно през месеците март, април, май и юни, цената на свободния пазар е значително по-ниска. Ние ще се съобразим и ще направим оценка върху движението на цените в рамките на целия годишен период\", подчерта председателят на КЕВР. Иван Иванов отбеляза, че потребителите на регулирания пазар на тока могат да разчитат на стабилна цена на тока и припомни, че преди две години в немалък период от време цените на свободния пазар на тока са били значително по-ниски от цените на регулирания пазар, въпреки това КЕВР не е променила цените на регулирания пазар. Сега, когато цените на свободния пазар са по-високи от цените на регулирания пазар, комисията запазва стабилността на цените за битовите потребители на регулирания пазар на електроенергия, заяви Иванов.\"КЕВР няма пряко отношение към функционирането на Българската независима енергийна борса (БНЕБ)\", изтъкна Иванов. По думите му цените на борсата се определят от търсенето и предлагането.", "date": "2018.12.06", "title": "Парното няма да поскъпва от 1 януари"}
{"url": "https://duma.bg/darzhavata-prodava-minoritarni-dyalove-v-11-firmi-n180813", "text": "Агенцията за приватизация публикува списък на 11 дружества, акции от които ще се продават на БФБ-София. Става въпрос за поредния 41-ви централизиран публичен търг. Агенцията за приватизация ще предложи миноритарни пакети акции на държавата, от които иска да се освободи от тях. Списъкът ни е до болка познат, тъй като всички фирми са предлагани многократно, без да има интерес към тях.  Централизираният публичен търг започна вчера, а крайната му дата за сделки е 17 декември, съобщиха представители на борсовия оператор, цитирани от banker.bg. За акциите ще се плаща само кеш. Изчисленията показват, че общата минимална сума, която държавата може да събере срещу тези свои книжа, е около 2,256 млн. лева.", "date": "2018.12.06", "title": "Държавата продава миноритарни дялове в 11 фирми"}
{"url": "https://duma.bg/remontirat-17-viadukta-po-hemus-i-trakiya-n180814", "text": "17 виадукта на автомагистралите „Хемус“ и „Тракия“ ще бъдат  ремонтирани през тази и следващата година със средства от бюджета. Инвестицията е за над 143 млн. лв. Съоръженията не са обновявани от построяването им преди повече от 30 години. Това съобщи министърът на регионалното развитие и благоустройството Петя Аврамова при инспекцията на заключителния етап от ремонта на виадукта при тунел „Витиня“ на АМ „Хемус“ в посока София. Аварийният ремонт на съоръжението се наложи заради изключително тежкото му състояние, каза председателят на Управителния съвет на Агенция „Пътна инфраструктура“ инж. Светослав Глосов. Той напомни, че през миналата година беше ремонтирано съоръжението в посока Варна. Ако времето не се влоши рязко, се очаква ремонтът да завърши до края на седмицата. Днес  започва монтажът на мантинели и и полагането на шумяща маркировка, съобщиха от МРРБ.  Стремежът на АПИ е ремонтът на тези съоръжения по АМ „Хемус“ да завърши през следващата година. През 2019-а ще продължи ремонтът на тръбата за София на тунел „Витиня“, който има конструктивни дефекти, проявени при експлоатацията му. Другият рисков момент в този участък е анкерната стена над стария път. Това ще бъде най-затрудненият участък за движение догодина, но трябва да се грижим за безопасността, каза инж. Глосов.  Предстои рехабилитация и на тръбата за София на тунел „Ечемишка“, но тя е в по-добро състояние. Затова там ремонтът ще бъде по-лек. Ще бъдат монтирани системи за оповестяване, вентилация, пожарогасене.", "date": "2018.12.06", "title": "Ремонтират 17 виадукта по \"Хемус\" и \"Тракия\" "}
{"url": "https://duma.bg/kamionite-mogat-da-plashtat-predvaritelno-tol-taksa-za-zayaven-marshrut-n180815", "text": "Тежкотоварните превозни средства ще могат да преминават еднократно разстояние в обхвата на платената пътна мрежа от начална до крайна точка след издаване на маршрутна карта при предварително плащане на тол такса. Маршрутът може да включва и допълнителни, предварително посочени междинни точки, които не може да са повече от четири. Това предвижда приета от правителството наредба. От 1 януари 2019 г. хартиените винетни стикери ще бъдат заменени с електронни, като цените няма да бъдат променяни. За леките автомобили се въвежда и уикенд винетка, която ще важи от 12 часа в петък до 23,59 часа в неделя на същата седмица. До 16 август винетка ще трябва да имат и водачите на тежкотоварни автомобили, а след тази дата те ще плащат тол такса. Маршрутна карта могат да използват водачите на автомобили с тегло над 3,5 т, които не разполагат с бордово устройство или такова за спътниково позициониране, с което да се проследи изминатото разстояние, и не са сключили договори с доставчик на услуга за електронно събиране на такси за изминато разстояние или с доставчик на декларирани данни. Маршрутна карта може да бъде купена не по-рано от 7 календарни дни преди датата на пътуването, като е валидна за срок от 24 часа от декларираните начална дата и час на пътуването. Размерът на тол таксата ще се определя въз основа на заявените начални, междинни и крайни точки на пътуване. Тол таксата за автомобили с тегло над 3,5 т ще се начислява в зависимост от действително изминатото разстояние, което ще се определя с точност до 100 метра. Нивата на тол таксите ще се променят според екологичните категории на моторните превозни средства.", "date": "2018.12.06", "title": " Камионите могат да плащат предварително тол такса за заявен маршрут"}
{"url": "https://duma.bg/zapochvat-pregovori-s-yulen-za-promyana-na-dogovora-n180817", "text": "Правителството възложи на министъра на околната среда и водите Нено Димов да проведе преговори с \"Юлен\" АД за изменение и допълнение на концесионния договор. Договорът от 21 декември 2001 г. с \"Юлен\" АД за предоставена концесия с предмет особено право на ползване върху част от територията на Националния парк \"Пирин\", община Банско, \"Ски зона с център Банско\". Преговорите трябва да бъдат съобразени с предложенията на главния прокурор Сотир Цацаров. След постигането на взаимно приемливо решение министърът трябва да внесе в Министерския съвет проект решение за даване на съгласие за изменение и допълнение на концесионния договор в съответствие със Закона за концесиите. През юни стана ясно, че ползваната площ от \"Юлен\" е различна от тази, за която е сключен концесионният договор. Концесионерът \"Юлен\", който използва 164,78 хектара, има договор за предоставяне на 95,5 хектара. По думите на говорителя на главния прокурор Румяна Арнаудова в продължение на 17 години концесионерът е използвал с 65,79 хектара повече от предоставената му по силата на договора за концесия площ. Главният прокурор Сотир Цацаров препоръча на премиера Борисов и цялото правителство да се предприемат незабавни действия за изменение на концесионния договор за парк \"Пирин\". Препоръката на Цацаров дойде след проверка на прокуратурата. На 26 февруари във Върховната касационна прокуратура е постъпил сигнал от ПП \"Зелените\", според който са извършени престъпления във връзка с изпълнението на договор за предоставяне на концесия на територията на Националния парк \"Пирин\" на дружество \"Юлен\" АД. В сигнала имало и твърдения за незаконосъобразно разходване на средства от държавния бюджет за субсидиране на Българска федерация по ски. Петчленният състав на Върховния административен съд (ВАС) върна за повторно разглеждане делото за това дали новият план за управление на Националния парк \"Пирин\" подлежи на екологична оценка. Това става известно от решението на съда. С него съдът отменят решението на по-долна инстанция от пролетта на тази година, което отмени решението на екологичното министерство да няма екологична оценка.", "date": "2018.12.06", "title": "Започват преговори с \"Юлен\" за промяна на договора"}
{"url": "https://duma.bg/datata-n180788", "text": "НИКУЛДЕН. Традицията повелява обредният рибник и хлябовете да се освещават в църква или у дома, а късове от тях да се раздават на съседите. Костите на никулденския шаран не се изхвърлят, а се изгарят, закопават в земята или се пускат в реката - вярва се, че така ще се опази и умножи плодородието и семейното благополучие. В деня на свети Никола на трапезата, освен рибник и обредни хлябове, трябва да има и постни ястия - варена царевица, жито, постни сарми, чушки, боб. ДЕН НА БАНКЕРА. Според легендата свети Никола, освен покровител на рибарите и мореплавателите, е покровител и на банкерите. Преди да го канонизират за светец, той бил лихвар, който помагал на бедни и безпарични, като раздавал богатството си. Но гледал тези, на които правел благодеяния, да не разберат откъде идват те. След 44-годишно прекъсване през 1992 г. Асоциацията на търговските банки и БНБ възстановяват традицията църковният празник Никулден да се отбелязва и като празник на банките и банкерите. Днес е още Ден на моряците и рибарите, Ден на дарителя, Ден на търговеца. ПРАЗНИК НА БУРГАС. Отбелязва се с решение на ОбС от 1992 г. Честванията започват със Света литургия в чест на свети Николай Чудотворец и за благоденствието на Бургас, последвана от литийно шествие и хвърляне на венци и цветя в морето в памет на загиналите моряци и рибари. 1863 - РАЖДА СЕ ЧАРЛС МАРТИН ХОЛ, АМЕРИКАНСКИ ИНЖЕНЕР (УМИРА 1914 Г.). Открива по-евтин метод за получаването на алуминий и така алуминият става първият метал с най-широка обществена употреба. Заедно с известния металург Алфред Хънт създават компания за производство на алуминий. Има над 20 патента, всичките свързани с алуминия. 1875 - В ШУМЕН СЕ РАЖДА ЕЛЕНА КАРАМИХАЙЛОВА, ХУДОЖНИЧКА (УМИРА 1961 Г.). Една от първите художнички в следосвобожденска България. Като студентка в Германия твори в стила на импресионизма. Сред по-известните й картини са \"Българска мадона\", \"Майка\", \"Писмо от фронта\", \"Селянка от Земен\" и др. Рисува натюрморти с цветя. Създадената през 1955 г. художествена галерия в Шумен носи нейното име. 1892 - УМИРА ВЕРНЕР ФОН СИМЕНС, НЕМСКИ ИЗОБРЕТАТЕЛ (Р. 1816 Г.). Основател на фирмата \"Сименс\". Компанията се развива в няколко основни направления - комуникация и информация, автоматика и контрол, електричество, транспорт, медицина и осветление. Единицата за електричната проводимост е наречена сименс (S). 1927 - РАЖДА СЕ НИКОЛА РУДАРОВ, РЕЖИСЬОР И АКТЬОР (УМИРА 2010 Г.). Завършил Държавното училище по кинематография в София. Режисьор на филмите \"От нищо нещо\", \"Комбина\", \"Да изядеш ябълката\", \"Хора отдалече\", \"След края на света\". Като актьор играе в 30 филма, между които \"Време за жени\", \"Адио Рио\", \"Вчера\". Удостоен с награда за голям зрителски успех на филма \"Комбина\" (1981).", "date": "2018.12.06", "title": "Датата"}
{"url": "https://duma.bg/v-chehiya-vseki-trud-se-zaplashta-n180791", "text": "В Чехия всеки труд се заплаща. Това беше краткият отговор на секретарката на приматора на област Либерец Иржи Китнер в Чехия, когато моят съгражданин от Мездра Тони Дилчев й каза на чешки, че сме дошли за разрешение да насадим 50 рози. Тя не можеше да повярва, че това е моят подарък от България за 100-та годишнина от създаването на държавата Чехословакия и 50-та годишнина от инвазията на Варшавския договор на 21 август 1968 г. в тогавашната ЧССР. Приматор в Чехия наричат изборният държавен служител, който едновременно е кмет на големия град и областен управител. А Либерецкия край е поне три пъти по-голям от Враца и областта. От тамошното предприятие \"Озеленяване\" ни заведоха в градина с име \"Кирил и Методий\". Това най-много ме зарадва в поредния епизод от моя филм за \"Алеята на Помирението\".  Но агрономката пани Маркета Маркова, която ни посрещна, заедно с лопатите донесе и някакви бумаги да подписвам за сумата, която трябвало да получа. Почвата в градинката излезе доста твърда и пани Маркета отиде за кирки. И точно в това време ни заговори възрастен мъж. Той се оказа словак и не беше нужно моят приятел Тони да ми превежда. На метри от пейката, където бяхме поседнали, имаше някакъв бетонов квадрат. Това било постамент за паметника на Томаш Гариг Масарик, първият президент на Чехословакия. Някакъв летец от военновъздушните сили преминал с бръснещ полет над Либерец, хвърлил венец върху паметника и със самолета си избягал в Западна Германия. Това много ядосало тогавашните комунистически управници и паметникът бил разрушен. Добре, че камерата ми беше включена и успях да заснема целия разказ на този неочакван герой за моя филм от епизода, посветен на 100-та годишнина от основаването на държавата Чехословакия. Автобусният ми билет от София до Прага и обратно струваше 160 лв. Значи, ако бях взел тези двеста и петдесет евро, можеше да си осигуря още две пътувания до Чехия. Или да остана още дни в Либерец. Спомням си това, защото чудесното отношение на чехите към моите идеи не можеше да отмие и отмени писмената забрана на кмета на Мездра Генади Събков да садя рози. Както и стотиците посечени, само за да не мога да покажа във филма си \"Герои на две епохи\", че тази Алея на Помирението започва от Мездра!", "date": "2018.12.06", "title": " В Чехия всеки труд се заплаща"}
{"url": "https://duma.bg/ukrainski-admiral-predlozhi-sebe-si-v-zamyana-na-plenenite-matrosi-n180837", "text": "Командващият военноморските сили на Украйна адмирал Игор Воронченко предложи себе в замяна на 24-мата пленени от Русия украински моряци. В интервю за днешния брой на германския в. \"Билд\" той заявява, че е готов да отиде в руски затвор, ако президентът на Русия Владимир Путин освободите задържаните моряци. Пред изданието Воронченко разказва, че му се къса сърцето, \"когато виждам войниците си, задържани незаконно в Русия\". Адмиралът поиска НАТО да увеличи присъствието си в Черно море. По-рано днес СиЕнЕн съобщи, че САЩ планират да изпратят военни кораби в Черно море заради кризата в Керченския проток.", "date": "2018.12.06", "title": "Украински адмирал предложи себе си в замяна на пленените матроси"}
{"url": "https://duma.bg/ot-krib-sashto-stradat-zaradi-skapiya-tok-n180850", "text": "Работодателите излязоха с призив за мерки срещу скъпия ток за бизнеса и поискаха пълна либерализация на енергийния параз у нас. Преди два дни едрите индустриалци се обърнаха с писмо към премиера Бойко Борисов по същата тема - да се спре абсурдното поскъпване на тока за бизнеса. Днес КРИБ разпространиха своя декларация. В нея се казва, че компаниите, членуващи в организацията, са най-големите потребители на електроенергия в България. Работодателите са силно притеснени от случващото се на енергийния пазар, те искат спешни реформи и конкуренти цени. От КРИБ обвиняват властта в популизъм заради обещанията за запазване на въгледобива и работните места в централите на въглища.   Поради скъпата електроенергия се рискува износ на продукция с по-висока добавена стойност. Застрашени са растежът, инвестициите и работните места в индустрията, предупреждават от КРИБ и имат няколко конкретни искания към властта: 1. Пълна либерализация на електроенергийния пазар. 2. Прекратяване на дългосрочните договори с когенерациите и „Марица Изток“ 1 и 3. 3. Доразвиване на пазарния модел чрез въвеждане на клирингова къща и включването на енергийната борса като страна по всички сделки с цел създаване на реална конкурентна среда, сигурност за пазарните участници, и прозрачност. 4. Доразвиване на пазарния модел чрез регламентиране на възможност за дългосрочни директни договори за доставка на електроенергия между производители и потребители при пазарно определени цени. 5. Засилване на експертизата и активността на КЕВР при наблюдение и оценка на предизвикателствата на пазара и своевременна интервенция. Прилагане на REMIT, приемане на модел и мерки за интервенция в екстремни ценови ситуации. 6. Създаване на условия за реална конкуренция между производителите на електроенергия, предприемане на мерки за преструктуриране на държавния сектор в енергетиката, пазарна интеграция със съседни страни във всички пазарни сегменти. 7. Преструктуриране на НЕК ЕАД чрез разделяне на дейностите по обществена доставка и по производство и търговия с електрическа енергия. Предприятие ВЕЦ следва да участва независимо на свободен пазар. 8. Компенсиране на индустрията за индиректните разходи за емисии, съгласно Директива (ЕС) 2018/410 от 14 март 2018 г. и промяната в чл. 10а, параграф 6 на Директива 2003/87/ЕО.                 ", "date": "2018.12.06", "title": "От КРИБ също страдат заради скъпия ток"}
{"url": "https://duma.bg/kak-razstrelyaha-vaptsarov-i-petimata-n180792", "text": "Навършват се един век и девет години от рождението на Никола Вапцаров, а ето, че продължават да излизат на бял свят изключително интересни и непознати факти от живота му. Този път те изскачат от книгата със спомени на крушовчанката Ефросина Николова и от приложението със спомени на синовете й Кирил и Иван Николови и дъщеря й Елена Томова. (Идеята книгата да бъде издадена е на Анжел Вагенщайн) Баба Фроса е изключителна личност, под чието живописно неподправено перо излизат уникални страници за родното й Крушево, за Илинденското въстание, в което и тя взема участие. Фроса разказва за десетте дни република и нейните герои, които воюват срещу турците с пушка в едната ръка и с капитала на Маркс в другата и които трудно могат да се поделят с днешните горномакедонци, баба Фроса ги помни като юначни българи и нищо друго. И за едни други потресаващи събития от 1942 г. разказва завладяващо тя - за Вапцаров и другарите му, които заседават често в дома й, за процеса срещу тях, за сина й Кирил, получил 15-годишна присъда. За безмилостната екзекуция на осъдените на смърт в нощта на 23 юли, за Антон Попов, заровен от фашистите жив, за великата майчина мъка, за която давност няма. И спомените на проф. Иван Николов, когото мнозина помнят и днес, и които се публикуват за първи път, допълват разказа на Ефросина Николова с уникални, и някои доста горчиви неизвестни подробности, не само за Вапцаров, но и за Цвятко Радойнов, Антон Иванов, Антон Попов и др.  Аз съм двойна майка Из спомените на  ИК \"Синева\", 2018 г. Посрещането на новата година 1942 г. - фатална за много хора и за нас. Наближава Новата година, една вечер дойдоха ни семейство Вапцарови, Бойка и Кольо, познаваме се, идваха често. Кольо ми подаде една кошничка, пълна с ябълки, каза ми \"Много поздрави от Банско, подарък от майка Лена на майка Фроса.\" И стояха до късно, приказваха си, смеяха се двете булчета Бойка и Лучка и се наговориха кога да идат на пазар да си купат пеленки - и двете си чакат рожби. Киро и Кольо се подсмиват, Кольо чете на Киро стихотворението \"Фернандес\", \"Вера\" и некои други… …По това време идваше често при нас Кольо Вапцара и Антон Иванов, се заключваше вратата. Един ден, както переме двете, звънна се, излизам аз, отворих и веднага влиза един нисичък мъж, пита Лучка, и заключва вратата. Аз за първи път го виждам, но подразбрах, че търси Кольо, и така почнаха често да идват. Той бе Цветан (Цвятко) Радойнов, парашутиста, с Антон Иванов, Кольо Вапцара, Дончо Попов се събираха в стаята, понекога и Киро бе с тех. Аз тревожа се много какво ли ще стане… Един юлски слънчев ден, събрани в училището Т.П. (Телеграфо-пощенско училище - б.а.) в двора, пълен. Близо зад Клементинската болница в улицата войници, кавалерия, двора - кордон полицаи… Стоим със страх, влиза в двора железна кола, затворена, почнаха да слизат подсъдимите и влизат в големия салон, всеки подсъдим има гривни (белезници) на ръцете и по един полицай стои до него. Слиза и Киро с гривни на ръцете и погледнаха се с Лучка, тя се разплака и си отиде у дома при детето. Нас ни пуснаха в големия салон. Застанахме зад подсъдимите, всички мълчаливи, аз за първи път в живота присъствам на такъв процес, и то военен съд, и то на моя син, който е завършил право. А сега стои с вързани ръце и уста затворена, от време на време се обръщаше да ме погледне, блед. И Кольо и Дончо са там, а на другите после чух имената. Почна процеса, редат се дни да хода, почнаха да ни дават по 10 минути свиждане, дойде Лучка и Ленчето, се видеха, нищо не можеш да приказваш, щото стои до него полицай. Киро само каза \"Сега в затвора сме добре, имаме баня и редовна храна, в дирекцията четири месеца чакахме...\" Четвъртък - юли 23, рано бехме подразбрали: майките, жените, всички се събрахме в двора на Централния затвор, към десет часа дойдоха много полицаи, влиза лека кола, а слизат бърже Гешев, Димитров, след тех сички адвукати се редат, дойде един стражар и ни пропъди нас. Ние решихме майките, обикаляйки улиците, излезнахме, точно бързайки, пред Телеграфо-пощенското училище. Не ни пуска кавалерията пред вратите, провикна се една \"Аз [съм] майка, под копитата на конете ще минем и ще влезнем да чуем, кадето ще се четат присъдите на наште синове.\" Дойде един старши стражар, викна \"Чуйте, само по един ще пуснем, майка или брат, сестра или жена. Всички, целата група, влезнахме в големия салон, кадето се гледаше процеса. Всички подсъдими стоят прави, със завързани ръце, стоим и ние зад тех, майките, жените, всички като сковани. Отвара се вътрешна врата, влизат всички, съдии и адвукати, до големата маса, на която са тефтерите на Военния съд, и почват веднага да четат присъдите - първо Никола Йонков Вапцаров, Петър Богданов - агроном, Атанас Романов - техник, Антон Иванов, Георги Минчев - инженер, Антон Попов - журналист, 6 души се осъждат на смърт чрез разстрел, още днес. Следва Трайчо Костов, до живот, другите на петнадесет години, чух името на Кирил Николов. Аз стоя като скована, сън ли е, прочетоха, че 15-18 души се освобождават... чакаше ги кола, всички, избегаха. Всички - майки, сестри, жени на подсъдимите, пуснаха се към тех да ги цалуват, а те стоят до масата с вързани ръце и така се навеждат над масата. Кольо се прощава с майка му, тя мълчелива го прегръща. Изправи се Кольо и викна \"Бойке, защо стигнахме дотук?\" А тя каза \"Има надежда.\" Цалунах и аз Кольо и Дончо, а в момента падна на масата жена му на Атанас Романов. Посегнах да я дигна и той се наведе и го цалунах, стисна ми ръката и се изправи, хубав, черноок левент и каза на всички майки с висок глас \"Не плачете, бъдете горди, ние си отиваме за правдата, но тя пак ще дойде. Не плачете.\" Всички майки и близки се прощават с живите мъртъвци. Майката на Дончо Попов вика с глас \"Защо ми погубвате чедото, синко, защо отиваш на смърт?\" Зеха я войниците, тя падна на улицата. След Романов аз се обърнах и погледнах Киро, след като се сбогувах и цалунах шестимата, пуснах се към Киро и така със задавен глас и сълзи ме прегърна. \"Майко, майко, това ли ти требваше за старите ти години?\" \"Ах, сине, сине!\" Ето полиция, раздели ни, викайки \"Хайде, всички майки вън.\" Излизаме в двора, дойде затворената кола, качиха се всички подсъдими, ние махаме отдалече с ръце и тръгна колата към затвора. Не ги видехме, всички майки, жените, изплашени, се разбегаха, само сестрата на Антон Иванов ме хвана за ръката и ме помоли \"Николова, да дойдем надвечер в затвора, може би ще ни дадат свиждане, моя брат отива на смърт, а семейството му е в Русия.\" Надвечер се срещнахме в двора на Централния затвор, жена му на Трайчо Костов, Люба, тя ми каза тихо  \"Бойка е отишла със заявление при цар Борис Трети да се моли и Кольо да го остават до живот.\" А ние неколко жени, събрани на купчина, стоим със страх. От вратара разбрахме, че Дончо Попов се венчал с годеницата, свещеника от затвора, той ги венча, и дале са им два часа в стаята сами да си поприказват, а по същото време Кольо Вапцаров написал последните думи на Бойка на един лист \"Не ми затваряй и не залоствай вратата, ще дойда насън и ще приседна до тебе, ще те гледам до насита и ще те цалуна\". Тази бележка беше я дал Кольо да я предадат на Бойка, тогава не знаехме какво е писал Кольо. Ето пак дойде същата кола, затворената, нас ни пропъди стражара и не видехме кой се качи вътре, но пак вратара е казал на една от жените. Тя ни шепне \"Хайде с трамвая да идем в Лозенец. Колата там отлете, ще ги застрелят.\" Със сестрата на Антон Иванов се намерихме пред казармата. Имаше още 2-3 от жените, приближихме се до вратата и видехме тунела. Веднага стражара с камшика ни пъди, ние не бегаме, почна да удра, аз имах сини петна по краката, но не ме болеше тогава, щото другата болка бе по-голема. Чакахме, назъртахме да ги видим шестимата още веднаж. Вече е тъмно, стражара затвори широката порта и зе да вика и удря. Изплашени, избегахме аз и сестрата на Антон Иванов, скрихме се под моста, който е на Лозенската река. Стоим изплашени, чухме песента \"Жив е той жив\", но мислим, че войници пеят. След това пушки пукат, после разбрахме, че там в тунела ги застреляха шестимата. Само ние двете безстрашните сме там, наговорихме се утре рано да идем на гробищата и ще разберем. 24 юли, сутрин рано, петък е, на вратата от гробищата се събрахме пак 3-4, не помня кои беха освен сестрата на Антон. Влизаме в гробищата, нема никой освен един гробар, срещнахме го с лопата на рамо, го замолихме да ни каже дали донесоха снощи шест умрели убити и каде ги погребаха. Той ни каза \"Вървете след мене, тъкмо сега нема никой.\" Страх го беше и забучи там лопатата и се поотдалечи. Шест гроба пресни, със забучени дъсчици, на всеки името беха петте на ред, само гроба на Антон Иванов малко по-настрана. Приближи се гробара и си зе лопатата и я забучи, и се озъртваше да не го види некой и ни каза, посочвайки гроба на Дончо Попов \"Като зехме да го пускаме в гроба, почна с краката да тропа. Исках да дигна капака, не ми дадоха, имаше германски офицери. Нахвърлихме земята, забучихме дъсчици вместо кръстове, то беше снощи, доста късно към 10-11 ч. ги донесоха.\" Поклонихме се и ние, майките, мълчаливи, изплашени, сълзите текат, но нито дума, тръгнахме си за дома.  Из приложението с непубликуваните спомени  на проф.  Киро и Кольо Става дума за брат ми Киро и Никола Вапцаров. Те не бяха просто приятели, между тях имаше една много дълбока душевна и идейна връзка, каквато много рядко се създава. Нещо повече, тази дружба до голяма степен определи пътя в развитието и живота на брат ми. Ще разкажа отделни случки, които са останали в моята памет, като нещо значимо и съдбовно.   Когато Никола Вапцаров пое задачата да участва в съпротивата, той включи в работата и Дончо, и Киро, а за мен ще стане дума по-нататък. В нашата къща станаха няколко от заседанията на тройката, която оглавяваше съпротивата - Антон Иванов, Цвятко Радойнов (Радионов) и Никола Вапцаров. Ние живеехме на ул. \"Дебър\" (сега \"Лайош Кошут\") № 37, втория етаж. Моята задача беше да ги посрещна и да ги въведа в стаята, където заседаваха. Срещите ставаха привечер, а паролата беше: \"Къде живее Лучка?\" Кольо си идваше както обикновено, чакаше другите в кухнята и водеше разговор с мама. Помня следното. Антон Иванов пристигаше с тъмни очила, бастунче, имитираше слепец, който си помага с него. Беше облечен  с хубав тъмен флаконе балтон и с цялото си поведение внасяше респект. Цвятко Радойнов беше просто облечен и общо взето бързо се ориентираше в обстановката… Много лични спомени имам от бате Кольо. Една вечер, есента на 1941 г., беше дошъл у нас и седеше, както обикновено, на края на стола, отмяташе от време на време  косата си на горе и чакаше брат ми. Тогава аз се приближих до него и го помолих да ми обясни какво означава новият художествен реализъм (социалистическият реализъм) в областта на поезията. Помня много добре, че го помолих да ми отговори сериозно, защото готвя доклад. Той помисли и веднага в неговия стил ми каза: \"Ваньо, ти вървиш по улицата и срещу тебе се задава една дама, пред лицето й има спуснат черен воал, отдалече лъха парфюм, косата й е с хубава фризура, а токчетата по улицата чукат, так-тик, тик-так. След нея върви една мома, с разпиляна от вятъра коса, замахнала с ръце, крачи усмихната, ти коя харесваш повече?\" Аз реагирах спонтанно: \"Та това е наша мома, разбира се, че я харесвам повече!\" \"Ето това е новият художествен реализъм в поезията.\" С това приключи и отговорът на моя въпрос… Фаталната 1942 г. Компанията на брат ми обикновено се събираше у нас,  и то в неделя след обед. Пристигаха  Кольо и Бойка, Михаил Сматракалев и жена му, Дончо и неговата годеница, Тодор Янев, понякога идваше и Венко Марковски с жена му и др. Всички бяха убедени, че войната скоро ще свърши. Полковник Радионов от Червената армия (Цветко Радойнов) им беше казал, че когато една такава армия претърпи такъв удар, какъвто немците претърпяха пред Москва, тя повече не може да се съвземе. Ентусиазмът беше много голям. Това беше и последната им приятелска среща като свободни. Облаците над тях се сгъстяваха. Още в началото на м. февруари имаше сигнали, че са започнати арести. Кольо беше много тревожен. Една вечер, беше в средата на седмицата, той каза на Киро: \"Аз ще бягам в Банско, а оттам в планината. Сигурно ще тръгна още в събота. Полицията обикновено прави своите арести в неделя сутрин. Така няма да ме арестуват.\" Да, но този път полицията е дошла рано в петък и го арестуват. След месец арестуват и брат ми, който не намери сили в себе си да мине в нелегалност. Чакаше първото си дете, той издържаше както своето, така и нашето семейство и всичко това му повлия.   Именно в тази връзка възниква и големият въпрос - защо ЦК на Партията  ги включи в нелегална работа? Всички писатели и интелектуалци на Партията по решение на ЦК не трябваше да се включват в нелегалната дейност. По този начин се съхраняваше интелектуалният капитал на Партията. Отговорът, който се налага, е, че ръководният екип на ЦК не е възприемал Никола Вапцаров за поет, а още по-малко Антон Попов. Разбира се, това твърдение беше опровергано след 1944 г. с тезата, че самият Никола е настоявал изключително много. Сигурно и това е вярно, и въпреки това защо трябваше да се ангажира в тройката по въоръжената съпротива със задачата да организира минноподривната дейност? Не можеше ли да бъде ангажиран с дейност, която не носеше смъртна присъда. Един много неприятен въпрос към ЦК.    Сега ще премина към това, което ми разказа Киро, за последната му среща с Вапцаров, за сбогуването им часове преди разстрела. Разказвам по спомен, който не може да се забрави. Кольо е изповядал най-голямата си болка, казвайки: \"Киро, нашата най-голяма грешка беше в това, че мислехме, че аз съм станал поет. Какъв поет съм аз? Кажи ми кой от нашите най-известни писатели ме призна, кой написа някаква насърчителна рецензия за книгата \"Моторни песни\". Ние си внушавахме, че правя поезия. Това най-много ми тежи, че се самозаблуждавахме.\" За съжаление това е истината, Вапцаров приживе не беше признат и той е изживявал това фактическо премълчаване много дълбоко. До приближаващия си край не го е споделял, но дошъл моментът да сподели най-голямата си мъка. ", "date": "2018.12.06", "title": "Как разстреляха Вапцаров и петимата"}
{"url": "https://duma.bg/prestapleniya-bez-nakazaniya-n180789", "text": "Естествено, че ще стане дума за престъпни деяния, които нашумяха в наши дни. Но преди да ги поставим на позорния стълб, ще се опитам да се \"възхитя\" на защитната пледоария на лицето, което стои в основата на всичко това. Не само като автор, но и като старателен измекярин на една пагубна политика, насочена към  Става въпрос за изявленията, които прави един от най-опитните счетоводители в нашата страна, настанил се удобно в министерското кресло на най-важното ни ведомство, призвано да пази здравето и живота на българите. Впечатляващо е помпозното начало в изявленията му: \"Стремим се да възстановим конституционното право на българските граждани на равен достъп до здравеопазване.\" Вече не ни впечатлява цинизмът на тези думи, защото цинизмът стана отличителен белег за т.нар. демокрация. Нещо повече. Министърът информира за създаването на пет работни групи в пет направления по предлагания от него вариант на здравноосигурителния модел, който в интерес на истината представлява един образцов алгоритъм на финансово-счетоводна разработка, в който отсъства медицината. Но азбучна истина е, че финансирането е само елемент от една цялостна здравна политика. Внимателният прочит на състава на тези групи, от работата на които счетоводното тяло в МЗ е сигурно, че ще се получи революция, показва, че те са сформирани като инструмент за административен диктат и че още отсега става ясно, че бъдещите им решения ще са в плен на догматична некомпетентност и корпоративни пристрастия. Това се доказва преди всичко от факта, че в състава на групите преобладават представители на немедицински институции: Институтът по пазарна икономика, Българската търговско-промишлена палата, Експерименталният клуб за икономическа политика, Асоциацията на българските застрахователи, Асоциацията на индустриалния капитал в България, Конфедерацията на работодателите и индустриалците в България и тем подобни. Има и участници с медицински дипломи, но те не са представени като медицински специалисти, а само като представители на различни асоциации, сдружения и т.н. \"Върхът на борчето\" обаче е обстоятелството, че във всички ръководства на групите (председатели и техните заместници) фигурират само чиновници от МЗ и НЗОК. Както се казва: \"Молчать и не расуждать!\" На всички обаче е известно, че в резултат на 30-годишното неолиберално управление здравеопазването противоречи на чл.52 от Конституцията. Въпросът за  на принципите на солидарност и равнопоставеност в здравната система още в своя зародиш претърпява пълен провал, защото е закономерно следствие от погрешната концепция на здравната реформа в България. Тя още в началото неоснователно изолира здравната от социалната политика на държавата. В резултат на това действие здравеопазването не е нито достъпно, нито безплатно. Една от главните причини за това е умишленият фалит на лечебни заведения, най-вече общински, а понастоящем вече и областни. Така че 2/3 от населението е с труден достъп до здравеопазване. Нещо повече. Понятията \"достъпно\" и \"безплатно\" се замениха с \"връзки\" и \"пари\". Ето защо 65% от гражданите у нас не одобряват т.нар. здравна реформа на счетоводителите от МЗ.  Преди няколко месеца (в броя от 22 март т.г.) в материала \"Андрешко срещу новите бирници\" ДУМА за първи път у нас разобличи спирането на най-новите животоспасяващи лекарства за българските граждани. И ето сега, седем месеца след това, директорът на Асоциацията на научноизследователските фармацевтични производители в България (ARParM) г-н Деян Денев разобличава казаното от върховния счетоводител за прилагане на нови технологии за лечение: \"...Поради административно забавяне много нови лекарствени терапии, които гражданите в повечето европейски държави получават, може да останат недостъпни за българските пациенти... Надявам се, че това не е продължение на опитите за ограничаване на достъпа на българските пациенти до съвременно лечение, които започнаха с отменения впоследствие, в началото на 2018 г., мораториум и продължиха с т.нар. проследяване ефекта на терапията, което на практика не се извършва, но пречи новите лекарства да се използват от лекарите...   не следва да бъдат причина пациентите да не получават достъп до нови терапии.\" Нещо повече. На фона на най-ниските цени на производител в ЕС, посочва ARParM, през 2018 г. фармацевтичните компании предоставят на НЗОК компенсации под формата на отстъпки на стойност 140 млн. лева. Оказва се обаче, че противоречията с казаното от счетоводителя на МЗ не са малко, но старателно не се дискутират. Особено разбуни обществеността у нас решението Фондът за лечение на деца в чужбина и Комисията за лечение в чужбина да преминат към НЗОК. При това гражданският комитет към фонда се закри, т.е. закрива се прозрачността пред българската общественост. Освен това Агенцията по трансплантации се слива с Агенция медицински одит в нова Агенция по медицински надзор, на която освен това ще се възлагат и функции по регистрация и лицензиране на лечебните заведения. Аз няма да коментирам тези безумия, защото по-автентично е да дам думата на новия управител на НЗОК, който неотдавна заяви: \"Касата се занимава с дейности, за които няма компетентност. Няма медицинско лице в касата, което да е по-компетентно от лекаря, извършил медицинската дейност, която трябва да контролира... Няма как един лекар в касата да е с повече познания, опит и практика, отколкото този, който извършва дейностите...\" Но пагубната политика за  в здравеопазването не спира дотук. Появи се терминът \"разходоефективни лечебни продукти\". По-просто казано това ще рече, че лекарите ще бъдат задължени да лекуват с най-евтините лекарства. По този повод прави чест на омбудсмана Мая Манолова, че без да е медицински специалист, дава вярна интерпретация на поредната счетоводна спекула: \"...Дефинирането на разходна ефективност на лекарствен продукт/терапевтичен курс няма как да бъде еднакво приложим за всички пациенти, предвид спецификата при протичане на заболяването и особеностите в действието на различните лекарствени продукти при всеки конкретен пациент...\" Ето защо съвсем права е и Корнелия Нинова, която се възмущава, че \"...Нарушено е гарантираното от Конституцията право на безплатно здравеопазване - плаща се за избор на екип, за медицински изделия и консумативи, под масата и над масата.\" И още една бомба. От Народното събрание изтече информация, че на страница 51, чл. 10А, параграф 42 от вече гласувания Закон за бюджета на НЗОК за 2019 г. управляващите са направили опит за промени в Закона за приватизиране на държавни и обществени сгради. Става дума за държавни и обществени болници (главно извън София и големите градове), които обаче са включени в т.нар. Забранителен списък. Неслучайно умишлено се вървеше и се върви към фалиране на болниците, много от които вече са закрити. Неслучайно освен това в немалко от тях вече незаконно са разкрити частни структури, които изсмукват НЗОК. Прави се опит за значими и немаловажни изменения в 16 закона, основни за здравеопазването, имащи пряко отношение към живота и здравето на българските граждани. Ненапразно БСП се закани да внесе промените в Конституционния съд. Амнезия е латинска дума, която всъщност е медицинска диагноза за  (от старост, от болест, от интерес и полза). Тя е и много удобна форма като метод \"за измъкване\" от неудобни и опасни ситуации и от страна на политиците, а и от някои подсъдни.  Предлаганата двумоделна реформа, която обаче е с преобладаващо фискален дизайн, освен 65% противници има и свои поддръжници. Част от тях явно са забравили Указа на Президиума на Народното събрание на Народна република България от 17 март 1951 г., в който бе въведена всенародна безплатна медицинска помощ в съответствие с хуманитарната здравна система, известна под името \"Семашко\". Така на българския народ бяха гарантирани държавност, плановост и единство, профилактично направление, общодостъпност на квалифицирана помощ и единство между наука и практика в борбата за неговия живот и здраве. Тук е мястото да припомним и за правителственото решение от 1 януари 1979 г., с което и домашното лечение на деца до 3 години, и на бременни стана безплатно. От 1 януари 1980 г. пък влезе в сила допълнение към Наредбата за безплатно отпускане на медикаменти, като тя вече се отнася не само за болни от определени болести, но включва и лица, чийто месечен доход на член от семейството (разбира се, при ценовата политика от онова време!) е до 60 лева. И още нещо. За съжаление никой не обяснява на младите поколения, че преди 1989 г. парите за здравно осигуряване се вземаха от т.нар. остатъчен фонд, а не от работниците и служителите. Този фонд влизаше в т.нар. Фондове за обществено потребление, откъдето се правеха удръжките и за пенсионното осигуряване. На практика и за здравеопазване, и за пенсии се правеха удръжки, които се изчисляваха от брутната заплата на дадения работник, но се ВЗЕМАХА ОТ ОСТАТЪЧНИЯ ФОНД, т.е. от печалбата на съответното предприятие, която печалба по съвкупност отиваше в държавната хазна. Да ти е приятно да си спомниш...", "date": "2018.12.06", "title": "Престъпления... без наказания  "}
{"url": "https://duma.bg/karina-karaivanova-napuska-kfn-predsrochno-n180816", "text": "Председателката на Комисията за финансов надзор (КФН) и бивш заместник-министър на финансите Карина Караиванова вероятно ще напусне институцията от 1 март 2019 г. Вчера правителството реши тя да представлява България в Съвета на директорите на Европейската банка за възстановяване и развитие (ЕБВР). Министерският съвет не съобщава дали Караиванова ще подаде оставка пред Народното събрание, което я е избрало. Караиванова би трябвало да замени сега действащия български представител Калин Митрев.  Нейната кандидатура все пак подлежи на утвърждаване от органите на ЕБВР. \"Карина Караиванова има богат професионален опит в работата с международните финансови институции, в частност с Европейската банка за възстановяване и развитие и ще представлява ефективно интересите на Република България\", посочва правителствената пресслужба. В съобщението няма информация с какъв мотив се прави рокадата. По-късно самата Караиванова, която сега е председател на финансовия надзор, излезе с изявление, в което се казва, че до окончателното решение по кандидатурата си за Лондон Караиванова ще изпълнява \"принципно и енергично\" задълженията си като председател на КФН. Караиванова бе избрана на този пост от парламента през юли 2016 г. с 6-годишен мандат. От началото на 2018 г. тя успя да промени финансирането на подведомствената й комисия, така че то да е изцяло от бизнеса. В резултат на това заплатите на персонала и на комисарите бяха значително увеличени. В последните месеци обаче имаше редица скандали в сектора на Караиванова, най-значимите от които са в ресора застраховане. Тя обаче странеше от медийни изяви по тази тема и прехвърли отговорността изцяло върху бившата си заместничка Ралица Агайн, която единствена подаде оставка заради фалита на кипърския \"Олимпик\". Караиванова не взе участие и в разгорещените дебати в парламента по темата \"Гражданска отговорност\", като пращаше свои заместници. В последно време има силно напрежение и покрай новата инициатива на КФН - въвеждането на системата \"бонус-малус\" за цените на \"Гражданската отговорност\".", "date": "2018.12.06", "title": "Карина Караиванова напуска КФН предсрочно"}
{"url": "https://duma.bg/konfiskuvaha-ogromen-arsenal-nezakonni-orazhiya-n180826", "text": "Огромен арсенал от оръжия бе открит вчера при спецакция, с резултатите от която се похвалиха вкупом премиерът Бойко Борисов, главният прокурор Сотир Цацаров и ръководителите на МВР и ГДБОП. В столичния квартал \"Редута\" са открити десетки калашници и пистолети със заглушители, както и хиляди патрони. Иззети са още 8 кг черен барут и РПГ-та. Според шефа на спецпрокуратурата Иван Гешев, ако барутът се бе възпламенил, от мястото би останало само дупка. Службите смятат, че оръжията излизат от завод \"Арсенал\", но е ясно как. \"Имало е вътрешен начин. Оръжието категорично е излязло по нелегален начин от завода. Задържани са 7 човека. Доколкото ми е известно, има бивши служители\", заяви Гешев. \"Толкова много оръжия хванахме, колкото специалните бригади нямат. И като качество, такива заглушители специално правени като за специалните части и баретите\", коментира премиерът Бойко Борисов преди заседанието на МС. \"Една рота автомати, пистолети, гранатомети, бяха изброили 40 хил. патрона. Една част сме си я платили като контролирана доставка\", добави той. Гл. комисар Ивайло Спиридонов от ГДБОП отбеляза, че боеприпасите няма как да бъдат използвани за друго, освен за тероризъм.  Образувани са три досъдебни производства за наличието на незаконния арсенал. Едното е за задържан на 30 ноември заподозрян, в чийто гараж са открити оръжията. Подобен казус е задействал акция и в Казанлък, след като в службите постъпила информация, че от септември 2017 г. там има организирана престъпна група за придобиване и разпространение на оръжие, боеприпаси и взривни вещества.", "date": "2018.12.06", "title": "Конфискуваха огромен арсенал незаконни оръжия"}
{"url": "https://duma.bg/burni-debati-za-sadbata-na-tsentralnata-banya-v-sofiya-n180822", "text": "Със скандал, последван от освирквания и възгласи на недоволство, започна във вторник вечерта обсъждането на проекта на Столичната община за превръщането на сградата на Централната баня в София в музей. Фоайето на банята се оказа тясно да събере всички, които искаха да изкажат позицията си по идеята. ГЕРБ явно не очакваха подобен интерес и не бяха предвидили нито столове, нито микрофон за изказванията. Хората не се съгласиха и с първоначалната програма на кметството проектът да се представя в рамките на два часа и настояха дискусията да започне по-рано.  Архитектът Станислав Константинов се опита да представи проекта си, но често бе прекъсван, а зам.-кметът по културата Тодор Чобанов почти не успя да вземе думата. Присъстващите не одобряват помещение в северното крило да стане изложбена зала, посветена на минералната вода, а залите с басейните да се превърнат в концертни зали. За да се реализира проектът, ще са необходими между 7 и 10 млн. лева. Според финансовите разчети, ако там има зали за събития годишно издръжката ще струва 400 хил. лева, за поддръжката на минерални басейни ще са необходими 900 хил. лева годишно. \"Това изчисление е записано, без да са показани разчетите, и е на базата на друг анализ за банята в Банкя, която не работи от 10 години\", заяви Милка Христова, съветник от БСП. Тя припомни, че с доклада за Централната баня за пореден път мнозинството от ГЕРБ показва пренебрежение към решенията на самия Общинския съвет, тъй като същите съветници само преди година гласуваха единодушно програмата на главния архитект на София Здравко Здравков за запазване и използване на минералните извори в града. ", "date": "2018.12.06", "title": "Бурни дебати за съдбата на Централната баня в София"}
{"url": "https://duma.bg/remontat-na-buzludzha-shte-struva-75-mln-evro-n180825", "text": "7,5 млн. евро без ДДС ще струва ремонтът на монумента на връх Бузлуджа. Сумата включва и направата на специален асансьор по пилона, за да могат посетителите да се наслаждават на гледката от 70-метрова височина, обявиха експертите на \"Европа Ностра\" и Европейската инвестиционна банка, които неотдавна посетиха на място рушащата се вече 2 десетилетия стоманобетонна конструкция. Сумата е съобщена в изготвените от представителите на оперната звезда Пласидо Доминго - почетен президент на \"Европа ностра\", финансови и технически доклади с препоръки за съхраняването на паметника, създаден по проект на арх. Георги Стоилов през 1981 г. Парите могат да бъдат предоставени от Европейския фонд за регионално развитие или от Кохезионния фонд, ако бъде изготвен проект, с който да се ангажира държавата в лицето на правителството. Според авторите на докладите - водещи специалисти от международен мащаб, \"Паметникът Бузлуджа е уникално инженерно постижение\" и \"Шедьовър на архитектурата и изкуството от явно европейско значение заради своята история, изключителни характеристики и многобройни възможности за ново предназначение\".  Те предлагат той първо да бъде обезопасен, което ще струва около 500 000 евро. Тази сума може да бъде предоставена от републиканския бюджет като целева субсидия. Преди това обаче комплексът трябва да получи статут на \"Паметник на културното наследство от национално значение\" по българското законодателство. Към този момент сградата е държавна собственост и в момента се управлява от областната администрация Стара Загора. \"Министерският съвет трябва да прехвърли собствеността на паметника на държавната институция, която ще носи отговорност за изпълнението на проекта и за стопанисването му. Най-вероятно е, това да бъде Министерство на културата, а друга възможност е това да бъдат старозагорската областна администрация или общината в Казанлък\", уточняват още авторите на докладите. Според тях предоставянето на концесия или прехвърлянето на управлението на сградата на частна фирма не е препоръчително, макар на по-късен етап това можело да стане. \"Основните комунистически символи (например звездите, текстът на основната фасада, медальонът на тавана в централната зала и мозайките) трябва да бъдат запазени заради тяхната архитектурна стойност и художествено майсторство, но не трябва да се възстановяват\", са казва още в заключените на експертите. Те подчертават, че при интерес от страна на българските власти, EIB JASPERS (независим екип, специализиран в подготовката на качествени проекти за финансиране от ЕС) би дал безвъзмездна техническа помощ за подготвянето на документите за кандидатстване.", "date": "2018.12.06", "title": "Ремонтът на Бузлуджа  ще струва 7,5 млн. евро"}
{"url": "https://duma.bg/krusev-razsledvan-za-dlazhnostno-prestaplenie-po-zop-n180824", "text": "Разследването, по което е призован бившият заместник-кмет на София Евгени Крусев, е за длъжностно престъпление, свързано с нарушение на разпоредба на Закона за обществените поръчки, съобщи вчера главният прокурор Сотир Цацаров. Той обаче обясни, че на този етап само e връчена призовка на Крусев, обвинение още не е предявено. Обществената поръчка, която се разследва от прокуратурата, е свързана с ремонта на трамваен релсов път и конкретно за шумо- и виброизолиращи подложки. Днес на сесията на СОС ще стане ясно кой поема функциите на заместник-кмет по транспорта. Столичният кмет Йорданка Фандъкова заяви вчера, че като възложител Крусев носи отговорност и оставката му била отговорна реакция. Преди месец общината е изпратила одит до прокуратурата във връзка с ремонта на улицата.  Фандъкова отказа да обясни поредните поправки на ремонта на централната улица. Според нея, когато нещо не е приключило, няма как да се коментира. За кметицата приоритет било максимално бързо да се пусне трамвайното трасе. Продължават дискусиите и около странните \"акулски перки\", които са разположени като ограничители по протежение на трамвайното трасе. Според проектанта арх. Радомира Методиева каменните триъгълници са поставени по изискване на Пътната полиция, а избраната форма е с цел да са щадящи за погледа и да не се използват за други цели. Конкурсният проект не е включвал подобни колчета. На ул. \"Солунска\" било експериментирано с кубчета като ограничители, но те били припознати \"като места, удобни за сядане\" и затова била предложена скосена форма, която да не позволява подобна злоупотреба с общинско имущество.", "date": "2018.12.06", "title": "Крусев разследван за длъжностно престъпление по ЗОП"}
{"url": "https://duma.bg/56-iskat-evtin-tok-za-chist-vazduh-n180823", "text": "По-ниска цена на тока ще спре замърсяването на въздуха, смятат 56% от българите. Още 39 процента са на мнение, че положителен резултат ще даде ограничаването на автомобилния трафик. Това показва проучване на агенция АФИС. Повече от една трета от жителите на страната усещат влошаване на качеството на въздуха в населеното място, в което живеят. Три пъти по-малко - 12%, констатират подобрение на чистотата на въздуха. За всеки втори няма особена промяна. Чистотата на въздуха се влошава далеч по-малко в селата (15%), докато този дял обхваща 48% от жителите на големите градове (57% в София) и 36% на малките, сочи още проучването. Като мерки срещу замърсяването най-много от хората предлагат по-ниска цена на електричеството, следвано от намаление на движението с коли, спиране на дима от индустриално производство, домашно отопление с газ (20%). Десетки протестиращи се събраха вчера на протест пред сградата на Столичната община заради мръсния въздух. Сред исканията на организаторите са безплатен градски транспорт в дни с голямо замърсяване, както и да се ограничи ползването на лични автомобили, когато се отчита превишаване на нивото на фини прахови частици.  По-късно в Министерския съвет кметът Йорданка Фандъкова заяви, че исканията на хората всъщност не били различни от мерките в програмата на общината за по-чист въздух. ", "date": "2018.12.06", "title": "56% искат евтин ток за чист въздух"}
{"url": "https://duma.bg/vanya-grigorova-masoviyat-nedostig-na-rabotnitsi-e-mit-n180821", "text": "Над 13 000 са били обявените работни места в цялата страна при 193 000 безработни към 5 ноември т.г., сочат данни на Агенцията по заетостта. Това стана ясно вчера от публично обсъждане по темата \"Недостигът на работници - факт или фалшива новина?\", организирано от Сдружение \"Солидарна България\" и Фондация \"Фридрих Еберт\" в столицата. 90% от обявените свободни места са за хора с ниско образование и не особено висока квалификация. Това говори за дисбаланса в трудовия ни пазар, защото в същото време той се отваря още повече към нискоспециализирани работници от страни навън, категорична е Ваня Григорова, председател на сдружението и икономически съветник в КТ \"Подкрепа\". На форума бяха дадени и препоръки за законови промени във връзка с вноса на работна ръка.  Григорова, която бе основен докладчик на форума, смята, че въпреки твърденията на работодателите масов, тежък недостиг на работна ръка няма. Дори Агенцията за заетостта всеки месец излиза със съобщения, че няма трайно незаети свободни работни места. А там, където не се заемат, като причина, на първо място, се нарежда заплащането, на второ - деквалифицирането на кадрите от престоя без работа, и на трето - неотговарянето на изискванията на работодателите. При внос на работници с 10% от настоящата работна сила в страната, означава, че 1,7% от БВП се пренасочва от местния работник към собственика на капитал. Това за България означава пренасочване на 2,7 млрд. лв. от местния работник към бизнеса, сочат още данните на сдружението. А изводът от обявите в сайтове за работа и заплата показва, че ако има глад за кадри, той не е за България, а за износ към Западна Европа. Берем плодовете на евтин труд, ниско заплащане и евтино производство, стана ясно от обсъждането.   Открои се и друг важен проблем - от няколко десетилетия са закрити професионалните училища и хора с по едно или няколко висши образования трябва да работят на нискоквалифицирани работни места. Сред работодателите се появяват настроения дори за закриване на езиковите и математическите гимназии, за да бъдат пренасочени учениците към професионалните. Те обаче не са много склонни да подпишат с учениците примерно предварителен договор за последваща заетост и в него да бъдат описани и условията, и нивата на заплащане, които да се обвържат по някакъв начин с инфлация, стандарт на живот, личностна реализация и др. Но за това не се мисли. Мисли се по-скоро за това как да накараме децата насила да останат в България, което е притеснително, каза още Григорова. Да се възроди професионалното образование у нас е и едно от решенията на проблемите с трудовия ни пазар днес, смята председателят на \"Солидарна България\". Другото е свързано със спиране незабавно на разграждането на този пазар, придружено с достоверна и пълна картина на състоянието му. И всичко това с участието на работодателите, които да обявяват в бюрата по труда нужните им работници. ", "date": "2018.12.06", "title": "Ваня Григорова: Масовият недостиг на работници е мит"}
{"url": "https://duma.bg/bchk-razdava-paketi-s-hrana-na-300-hilyadi-nuzhdaeshti-se-n180818", "text": "Близо 300 хиляди уязвими български граждани ще получат индивидуални пакети с хранителни продукти по Оперативната програма за храни и материално подпомагане, съобщават от Българския червен кръст. Продуктите се получават срещу документ за самоличност. Хранителните пакети за нуждаещите се хора ще бъдат раздавани от БЧК в 309 раздавателни пункта в цялата страна до 28 февруари.  Пакетите съдържат общо 16 вида хранителни продукти - спагети, говеждо, леща, захар, зелен фасул, лютеница, грах, зрял боб, ориз, олио и др. На 6 декември се отварят пунктове в областите Враца и Ловеч, а до края на декември и в областите Благоевград, Велико Търново, Видин, Габрово, Кърджали, Пазарджик, Разград, Русе, Сливен, Стара Загора, Търговище, Шумен, Ямбол и Софийска област. Всички останали области започват раздаването на храните през януари 2019 г. ", "date": "2018.12.06", "title": "БЧК раздава пакети с храна на 300 хиляди нуждаещи се"}
{"url": "https://duma.bg/otkriha-moderna-laboratoriya-po-robotika-i-avtomatika-v-tu-n180819", "text": "С демонстрация на възможностите на промишлен робот и последните технологии в областта на автоматизацията бе открита модерната учебна лаборатория \"Роботика и Автоматика\" в Техническия университет в София. Тя дава възможност на студентите от факултета по автоматика да се обучават, да програмират промишлени роботи, системи за машинно зрение, серво-системи, индустриални комуникации и други, още на студентската скамейка.  Подобна лаборатория бе открита и във филиала на Техническия университет в Пловдив. В нея ще могат да се обучават студенти от специалностите автоматика, информационна и управляваща техника, мехатроника и индустриално инженерство, както и вече работещи инженери, които искат да повишават квалификацията си.", "date": "2018.12.06", "title": "Откриха модерна лаборатория по роботика и автоматика в ТУ"}
{"url": "https://duma.bg/prokuraturata-proveryava-propadnal-asansor-vav-varnenska-bolnitsa-n180820", "text": "Заради инцидент с товарен асансьор в многопрофилната болница \"Света Анна\" във Варна, при който пострада пациент, районната прокуратура в града е образувала досъдебно производство за причиняване на телесна повреда. Инцидентът стана във вторник в асансьор с товароподемност от 500 кг, в който са се качили осем души. След потеглянето асансьорът е пропаднал надолу с около 60 см. С помощта на служители от Гражданска защита са били извадени шестима души от авариралия асансьор. След освобождаването им кабината рязко е потеглила нагоре с още един човек и е спряла на последния етаж на болничното заведение. Пострадал е един от пътуващите, за когото се предполага, че е с фрактура. Районният прокурор Красимир Конов съобщи, че най-тежко пострадалата жена е с изкълчени коленни стави. Вече е направен оглед на мястото на инцидента, разпитани са пострадалите и е изискана документацията на асансьора. Той е бил сертифициран през май и обследван от поддържащата фирма през ноември.", "date": "2018.12.06", "title": "Прокуратурата проверява пропаднал асансьор във варненска болница"}
