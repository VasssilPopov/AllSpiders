{"url": "https://duma.bg/fifa-napravi-finansova-proverka-na-bfs-n196979", "text": "Регулярната финансова проверка, извършена от независими одитори по поръчка на ФИФА, приключи с отлична оценка за работата на Българския футболен съюз. Швейцарските експерти от PricewaterhouseCoopers, работещи в сътрудничество с представители на компанията от България, заключиха че всички средства от световната футболна централа, усвоени от БФС през 2018-а, са използвани по предназначение - за покриване на оперативни разходи и за инфраструктурни проекти. Одитът, проведен в края на месец юли, не констатира каквито и да било нарушения, като становището на специалистите е, че съюзът за пореден път демонстрира прозрачност и отчетност във финансовата си дейност. В началото на 2019-а Българският футболен съюз представи пред УЕФА подробна справка за разпределението на средствата, постъпили от страна на европейската футболна централа, като оценката и тогава бе изцяло положителна.", "date": "2019.07.31", "title": "ФИФА направи финансова проверка на БФС"}
{"url": "https://duma.bg/i-tochkova-v-otpusk-pokray-techa-na-danni-za-sadiyka-n196951", "text": "Главният съдебен инспектор Теодора Точкова не се яви на изслушване пред ВСС, защото била в отпуск и не е пожелала да я прекъсне. Тя трябваше да бъде изслушана от висшите магистрати във връзка с изтеклите лични данни на съдия Мирослава Тодорова. Припомняме, че имуществената декларация на една от най-изявените критички на Цветан Цветанов бе публикувана на сайта на съдебния инспекторат, без да е извършено задължителното изчистване на личните данни. При наличните декларации на над 4000 магистрати само данните на съдия Тодорова бяха публикувани онлайн, а файлът бе озаглавен \"MIROSLAVA STEFANOVATODOROVA NЕ SЕ СНISТII\". Точкова е втората публична фигура, която предпочита да използва почивката си, вместо да изчисти проблем в оглавяваната от нея структура. Подобен ход първа предприе шефката на НАП Галя Димитрова, която ден по-рано обяви, че е взела \"тежкото решение\" да не спре отпуската си след изтичането на личните данни на близо пет милиона работещи българи. Тодорова опроверга твърденията, че незаличаването на данните й се дължало и на формата, в който е попълнила декларацията. В същия вид са били документите и на останалите съдии на СГС, а проверка на самата Тодорова е установила, че няма никакъв проблем за заличаването на данните. Казвам го не да подклаждам световната конспирация, а за да има сигурност, че следващ път няма да изтичат данни, които да поставят в риск нас и семействата ни, подчерта съдийката. \"Да не се правим, че нищо не се е случило. Случило се е. Още повече на фона на съвпаденията с кодовата терминология и засиления интерес на Инспектората към мен. Това трябва да бъде внимателно обсъдено, другото би означавало, че съдебната власт допуска да се създават органи за саморазправа\", призова Тодорова. Съдийската колегия на ВСС прие декларация, в която осъжда изтичането на данни. В документа се признава, че е допуснато посегателство срещу личната неприкосновеност на нея и семейството й, както и срещу независимостта й като съдия. Припомняме, че в тефтерчето на бившия шеф на Комисията за борбата с конфликт на интереси Филип Златанов (ГЕРБ) срещу името й стоеше отметката \"Да се удари\".", "date": "2019.07.31", "title": "И Точкова в отпуск покрай теча на данни за съдийка"}
{"url": "https://duma.bg/grigor-dimitrov-se-varna-na-pobedniya-pat-n196959", "text": "Григор Димитров се класира за втория кръг на турнира в Лос Кабос, Мексико. Българският тенисист не показа играта от най-успешните си години, но успя да победи американеца Стийв Джонсън със 7:6 (4), 4:6, 7:6 (5). Това е пети успех за водещата ни ракета срещу този \"янки\" в седмия мач. В следващия кръг в мексиканския курорт Димитров ще се изправи срещу втория в основната схема Гуйдо Пея (Арж). Успехът над Джонсън пък беше първи за Гришо от над два месеца. За последно той победи във втория кръг на \"Ролан Гарос през май, когато се наложи над Марин Чилич (Хърв). Сега след колеблива игра нашият затвори победоносно мача след 2,31 часа игра.", "date": "2019.07.31", "title": "Григор Димитров се върна на победния път "}
{"url": "https://duma.bg/stoycho-stoev-se-zakani-na-valur-n196980", "text": "Треньорът на Лудогорец Стойчо Стоев даде пресконференция ден преди реванша с Валур от втория кръг на Лига Европа. Той отговори на всички актуални въпроси, свързани със сблъсъка срещу исландския тим. \"Нагласата е, че ще победим. Момчетата излизат с подобна мисъл във всеки мач. Не само срещу Валур. Когато има разлика в класите, труден мач може да си го направи отборът, който има повече възможности. Вярвам, че по време на срещата в четвъртък няма да дадем повод на Валур да вярва, че може да постигне нещо. Момчетата осъзнават важността на мача\", обяви Стоев. Той коментира и исландския съперник на „зелените“. \"Този тим може да ни създаде проблеми евентуално при контраатаки. Сигурен съм, че ще използват по-затворена схема на игра, разчитайки на наши грешки. Не трябва да им позволяваме да стигат до подобни ситуации\", допълни треньорът. Според него, Лудогорец няма да подцени Валур. \"В първия мач не взехме необходимата преднина, за да сме спокойни за реванша. Завършихме 1:1 в Рейкявик. Исландците показаха, че винаги могат да те затруднят максимално“, завърши наставник на разградчани. Лудогорец приема у дома Валур на „Лудогорец Арена“ в четвъртък от 20.30 часа.", "date": "2019.07.31", "title": "Стойчо Стоев се закани на Валур"}
{"url": "https://duma.bg/protesti-v-dobrudzha-zaradi-bezvodie-n196950", "text": "Десетки жители на община Генерал Тошево излязоха на протест заради системно безводие. Хората от селата Кардам и Спасово се събраха пред кметството в центъра на Кардам, за да изразят недоволството си от почти всекидневната липса на вода в домовете им. Символично те пресичаха пешеходната пътека пред кметството, издигайки лозунги: \"Водата е живот. Не съсипвайте живота в Добруджа\", \"Най-голямата авария е в ръководството на ВиК\" и \"3 лв. за вода под налягане или за въздух под налягане?\". Хората бяха подкрепени от кметовете на общината и на околните селища. Поне 15 населени места имат лошо водоснабдяване. Недоволните бяха категорични, че ако не им се обърне внимание, ще предприемат ефективни стачни действия с блокиране на пътища. Исканията им отиват в МРРБ, което управлява ВиК дружествата. Проблемът с нарушеното водоподаване в Кардам е от години, но от края на 2018 г. се е задълбочил. Сега само в половината село има вода. Според кмета на Кардам Георги Събев над 1000 кв. метра в селото са разкопани заради ВиК аварии, нарушени са пътната настилка и тротоарите, а мерки не се вземат. Заради авариите вода няма по няколко часа на ден, а в пиковите моменти на ползване на електроенергия помпите се изключват и водоподаването по високите места в селото спира. Местните жители многократно са сигнализирали ръководството на ВиК за проблема, но до разрешаването му така и не се стигнало. Те са категорични, че и ако този път не им бъде обърнато внимание, ще предприемат ефективни стачни действия с блокиране на пътища. В община Генерал Тошево вече е направена и подписка заради лошото водоснабдяване на населените места в района, която до дни ще бъде изпратена в МРРБ, съобщи кметът на града Валентин Димитров. Според него проблеми с водата имат жителите на около 15 села на общината. \"Идеята е не да правим предизборна кампания, а да решим проблемите на хората\", коментира Димитров. Шефът на ВиК в Добрич инж. Тодор Гикински отрече да става дума за безводие, а проблемът бил в нарушеното водоподаване и по-слабото налягане. Той обеща, че до дни ВиК ще премине на друг режим на водоподаване, а там, където са най-компрометирани участъците по водопреносната система, тръбите ще бъдат подменени.  Главният инженер на водното дружество Павел Павлов, който дойде на мястото на протеста в село Кардам, обеща до месец да бъде купен честотен регулатор, който да следи налягането в системата и да поддържа постоянно ниво на налягане.", "date": "2019.07.31", "title": "Протести в Добруджа заради безводие"}
{"url": "https://duma.bg/viena-otkaza-belodrobna-transplantatsiya-na-mlada-balgarka-n196944", "text": "На поредния нуждаещ се от трансплантация български пациент е отказан преглед във виенската Университетска болница. Това става ясно от писмо на администрацията на Министерския съвет до Изпълнителната агенция \"Медицински надзор\", в което се иска агенцията да провери сигнал от гражданка за отказ да бъде прегледана в Клиниката по белодробна хирургия в Университетската болница във Виена. Причините за това не били ясни, пише в писмото. Магдалена Стоянова е на 30 г. и страда от муковисцидоза. Заболяването й било добре контролирано, но след второ раждане състоянието й започва да се влошава. В средата на 2016 г. показателите й все още били добри, но от година е на антибиотици. За 2 юли т.г. бил предвиден прегледът й във виенската Университетска болница, но ден преди това й е отказан прием с мотива, че болницата няма капацитет. Няма писмен отказ. Жената е отишла във Виена с всички необходими документи.  ДУМА припомня, че в края на януари в България беше президентът на Европейската асоциация за гръдна хирургия и белодробни транслации проф. Валтер Клепетко, който тогава бе и ръководител на Клиниката по белодробна хирургия в Университетската болница във Виена. Той се срещна с премиера Бойко Борисов и здравния министър Кирил Ананиев. След срещата в Министерския съвет стана ясно, че било сключено споразумение за подновяване на договора с виенската болница, който изтече през май 2017 г., а документът вече бил изпратен на \"Евротрансплант\". Според него до петима български пациенти годишно ще бъдат приемани за белодробна трансплантация във Виена.  Очевидно е обаче, че в споразумението има клаузи, които не са известни на обществото.  Още през 2016 г. от виенската болница обявиха, че нямат капацитет да приемат чужди пациенти. Тогава Румъния и Словения организираха белодробни трансплантации в страните си, припомни пред ДУМА Тодор Мангъров, председател на асоциация \"Пулмонална хипертония\". Както ДУМА писа, все още няма национална програма за насърчаване на донорството и трансплантациите, което трябваше да стане до края на 2018 г. Все още не е пратен български екип за шестмесечно обучение, на обучение бе пратен само един екип от 4 до 10 май. Мангъров е категоричен, че администрацията в МЗ не е предприела никакви резултатни мерки за подобряване на ситуацията с белодробните трансплантации на български граждани.  Според статистиката на агенция \"Медицински надзор\" в момента 19 български граждани чакат да им бъде присаден бял дроб. ", "date": "2019.07.31", "title": "Виена отказа белодробна трансплантация на млада българка"}
{"url": "https://duma.bg/reket-ili-lobizam-n196953", "text": "Бизнесът откровено си признава, че не му се нрави перспективата да се окаже във всевъзможни зависимости от партиите.  . Голяма част от фирмите в България се страхуват от натиск, а други са убедени, че отвореното финансиране ще облагодетелства само част от бизнеса. Първото се нарича рекет, второто - лобизъм.  Част от фирмите явно вече са патили, щом като умишлено не желаят да бъдат огласявани като печеливши или влиятелни. Защото с лостовете на властта бързо могат да бъдат притиснати - даваш, или ти пращаме проверка, даваш, или оставаш без обществени поръчки, даваш, или Гешев ти спретва спецакция. Всъщност знаем, че въпросните схеми за рекет и за задушаване на малкия и средния бизнес работят при ГЕРБ от години. Просто днес властта ги узаконява.  Облича в закон и другата публична тайна - лобизма на големите. Които спонсорират доброволно, а в замяна очакват закони, наредби и концесии, разписани точно за тях. Преди 20 години бизнесмени страхуваха властта с бухалки. Днес властта страхува бизнеса със закон.  Мутрите си отгледаха олигархия. Олигархията си поръча диктатура.", "date": "2019.07.31", "title": "Рекет или лобизъм"}
{"url": "https://duma.bg/v-tundzha-tarsyat-spetsialisti-za-realizatsiya-na-evroproekti-n196945", "text": "Проекти в Ямбол и областта, финансирани с европейски средства, може да бъдат сериозно забавени заради липсата на специалисти. В община Тунджа предстои реализация на проекти за над 1 млн. лева, но интересът към обявените работни места е минимален. По единия проект се предвижда помощ на 90 жители с различна степен на увреждане. Обявени са позиции за психолози, лични асистенти, медицински сестри. По втория проект, който е за 890 хил. лева, се търсят също специалисти, посочи кметът на община Тунджа Георги Георгиев. За първи път ще бъде въведена пилотно в община Тунджа детска млечна кухня с патронажна грижа и педиатрична консултация. По проекта се търсят логопед, рехабилитатор, специалист педагог, но кандидати няма. Ако се наложи удължаване на срока за подаване на документи, ще бъде съкратена продължителността на проекта и предоставянето на услугите.", "date": "2019.07.31", "title": "В Тунджа търсят специалисти  за реализация на европроекти"}
{"url": "https://duma.bg/dimitar-zdravkov-ochakva-nov-kmetski-mandat-v-sadovo-n196948", "text": "След два успешни мандата начело на община Садово Димитър Здравков е безапелационната кандидатура за кмет на социалистите в района. На провелата се в понеделник конференция бяха отчетени като положителни провежданите от него и екипа му политики, насочени към благоустрояването на селата, реализирането на проекти и инициативи, с които е постигнато равномерно разпределение на инвестициите във всички населени места. Общината може да се похвали, че е една от малкото, които имат звено за цялостно реконструиране и асфалтиране на уличната мрежа, доволни са от БСП. Лидерите на БСП в още три пловдивски района влизат в надпреварата за кметове. 32-годишният Тодор Стоилов, който бе и в листата за ЕП, е номинацията на БСП в \"Централен\". Той е магистър по финанси и ръководи районната структура на социалистите от 2016 г. Концепцията на Стоилов предвижда към районния кмет да бъде създаден арт съвет за цялостни политики по опазване и поддържане на културното наследство. В район \"Тракия\" в кметската надпревара за втори път ще се впусне Добромира Тошева, реши партийната конференция. Тя оглавява районната организация на БСП от 2016 г. Магистър е по икономика, притежава две бакалавърски дипломи - по стопанско управление и по счетоводство и контрол. Инж. Йордан Василев е кандидатът на БСП в пловдивския район \"Източен\". Той също оглавява районната организация на БСП от 2016 г. Има диплома по компютърни системи и технологии от пловдивския филиал на Техническия университет. Номинацията на БСП за кмет на община Пловдив ще стане ясна след градската конференция на 7 септември. Към момента с най-много номинации са Николай Радев, Диана Димитрова, Минка Сърнешка, арх. Румен Григоров, адвокат Тодор Кръстев и инж. Калин Милчев.  За нов управленски мандат ще се борят кметовете на БСП в село Труд Красимир Минков и Александър Иванов на с. Маноле. ", "date": "2019.07.31", "title": "Димитър Здравков очаква нов кметски мандат в Садово"}
{"url": "https://duma.bg/firmi-byagat-ot-klasatsii-za-da-ne-gi-reketirat-polititsi-n196947", "text": "Компании в България отказват да бъдат включвани в различни класации, защото след това стават обект на изнудване от политици, стана ясно от тв участие на шефа на Българската търговско-промишлена палата Цветан Симеонов. Признанието дойде като коментар за проучването на БТПП, което показва, че 46% от фирмите се притесняват от натиск и толериране на отделни компании при новия режим на финансиране на партиите.  Симеонов отбеляза, че и преди е имало намеса от политиците. Фирми са молили да не публикуваме техните данни в годишните си класации, защото после ги налазват партиите и искат парите им, разказа той. БТПП настоява да бъде въведен таван за средствата, които политическите формации могат да искат от бизнеса. Повечето компании искат в кампанията да се дават ясни репери за политиката, която ще води една или друга партия, и на тази основа да решат ще финансират ли работата й, добави Симеонов. Да се тури един по-добър ред в харченето на партийните пари, както биха казали някогашните български политици - това са очакванията и изискванията на компаниите, ако те финансират политиката, уточни той.", "date": "2019.07.31", "title": "Фирми бягат от класации, за да не ги рекетират политици"}
{"url": "https://duma.bg/kv-mladost-na-nov-protest-sreshtu-prezastroyavaneto-n196949", "text": "Жители на столичния жилищен комплекс \"Младост 4\" отново излязоха на протест срещу \"планираното и безогледно презастрояване\" на квартала им. Хората се събраха пред блок 475.  \"Докато подавахме поредната жалба срещу застрояването на маломерен парцел с безумна шестетажна сграда между блокове 482, 483, 475, 485,476 и 473А, бяха заградени поредните два парцела с идеята да се построят още три шестетажни блока\", обясниха инициаторите на протеста. Най-високата сграда, която се планира в района, е 16-етажна.  ДУМА припомня, че в последния си работен ден общинските съветници гласуваха разрешение на нова 80-метрова сграда в комплекса на \"Гаранти Коза\" в \"Младост 3\", както и възможност за застрояване на терени зад \"Младост 1 А\".  Темата бе коментирана по-рано през деня от и.д. кмет на района Румен Русев. Според него всички бързоразвиващи се държави в момента строят много. \"Това, че в 7000-8000 декара, какъвто е \"Младост\", има един строеж, който ще има разгъната застроена площ 2378 кв. м или 15 апартамента, не е никак страшно\", заяви Русев. На пореден протест в понеделник вечерта се събраха и жителите на кв. \"Обеля\", които също се обявиха срещу презастрояването на района. ", "date": "2019.07.31", "title": "Кв. \"Младост\" на нов протест   срещу презастрояването"}
{"url": "https://duma.bg/kiparski-sad-obyavi-olimpik-v-likvidatsiya-n196937", "text": "Окръжният съд в Никозия обяви вчера застрахователната компания \"Олимпик\" в ликвидация, предаде БНР. Делото за нейния фалит започна на 12 септември миналата година. Съдът назначи вчера двама постоянни ликвидатори на компанията, които ще действат заедно. Това са досегашният неин временен ликвидатор Павлос Накузи, който бе предложен от най-големия кредитор - Фонда за автомобилно застраховане (кипърският гаранционен фонд), както и официален представител на Кипър. Очаква се решението на съдия Ангелос Давид да бъде обнародвано в официалния вестник на Кипър. На всички потърпевши от фалита на компанията, сред които са над 200 000 българи, ще бъде предоставена подробна информация за процедурата, която следва, изискванията и условията за подаване на исковете за обезщетения или възстановяване на суми. Делото за обявяването в ликвидация на застрахователната компания \"Олимпик\", действаща в България и Кипър, започна на 12 септември миналата година. Преди това кипърският застрахователен надзор отне лиценза й за извършване на дейност, а съгласно кипърския закон всички застрахователни договори на \"Олимпик\" както в Кипър, така и в България, бяха прекратени от 17 август миналата година.", "date": "2019.07.31", "title": "Кипърски съд обяви \"Олимпик\" в ликвидация"}
{"url": "https://duma.bg/po-8-trudovi-zlopoluki-sredno-na-den-n196946", "text": "През периода 2018-2019 г. в България са регистрирани общо 4305 трудови злополуки, заявява социалният министър Бисер Петков. Това означава, че в България има средно по 8 подобни ситуации на ден. Трудовите злополуки, предизвикали смърт за 2018 г., са 84, а за 2019 г. - 24. Общият брой злополуки с временна неработоспособност е 4090, от които 2794 са за 2018 г. и 1296 за 2019 г. Към настоящия момент се уточняват последствията на 53 злополуки, обяснява Петков. Към необратимите увреждания се отнася и част от злополуките, при които видът на увреждането е травматична ампутация (загуба на част от тялото). Общият брой на злополуките с такова увреждане е 95.  Неотдавна националният секретар на КНСБ Огнян Атанасов изрази мнение, че в България трудовите злополуки се крият, защото обикновено работодателите се страхуват от Главната инспекция по труда и от застрахователите, а работниците не подават достатъчно сигнали за това. От КНСБ настояват за ранно обучение по безопасност и здраве по време на работа в училищата и университетите.  Междувременно стана ясно, че 48-годишен мъж загинал при ремонт на водопроводна шахта на хижа \"Божур\" до Горна Оряховица, но ГИТ не била уведомена от полицията, стопаните на туристическия обект и фирмата, извършваща ремонта. Проверката започнала след сигнал на БНР. Случаят е предаден на прокуратурата.", "date": "2019.07.31", "title": "По 8 трудови злополуки средно на ден"}
{"url": "https://duma.bg/polovin-mesets-po-kasno-vazstanoviha-prodazhbata-na-mesechni-e-vinetki-za-kamioni-n196934", "text": "Възстановена е продажбата на месечни електронни винетки за автомобили с допустима максимална маса над 3,5 тона, информираха от Агенция \"Пътна инфраструктура\" (АПИ). Тя беше спряна на 17 юли заради тогава действащия Закон за пътищата, при който от 16 август тежкотоварните автомобили и автобуси трябваше да се таксуват чрез новоизграждащата се тол система, а не чрез винетни стикери. Също така е записано, че месечните е-винетки спират да се продават един месец преди влизане в действие на дългоочакваната система.  С промени в закона, обнародвани в \"Държавен вестник\" от 30 юли 2019 г., търговската експлоатация на системата за електронно събиране на пътни такси на база изминато разстояние - тол системата, се отлага за не по-късно от 1 март 2020 г. и съответно се възстановяват месечните винетки за товарните превозни средства.", "date": "2019.07.31", "title": "Половин месец по-късно:   Възстановиха продажбата на месечни е-винетки за камиони"}
{"url": "https://duma.bg/s-35-poskapnali-imotite-v-sofiya-i-plovdiv-za-3-g-n196938", "text": "С 26,15% са скочили цените на жилищата за последните три години, като най-голямо е поскъпването в София. Цените през четвъртото тримесечие на 2018 г. в столицата са били по-високи с 35,25% спрямо 2015 г., показват данни на НСИ, цитирани от телевизия \"България он ер\". През отделните тримесечия често жилищата в някои от останалите най-големи градове на страната са поскъпвали с по-бързи темпове, отколкото в София, но за целия период столицата запазва първото си място в това отношение.  Веднага след София с много малка разлика се нарежда Пловдив, където цените на жилищата са нараснали с 34,47% за три години. В останалите четири града с над 120 хил. жители поскъпването на апартаментите също е с много сериозни темпове. Във Варна, Русе и Стара Загора повишението е почти с едни и същи темпове - съответно с 26, 27 и 28%. В данните за Варна обаче не са включени продажбите в курортни комплекси. В Бургас жилищата също поскъпват, но със значително по-бавни темпове - само с 18,23% за три години, което e около половината от повишението на цените, регистрирано в София и Пловдив. Средните офертни цени на най-желаните за покупка апартаменти в София - двустайните, са се повишили леко в сравнение с миналогодишните и сега са около 1200 евро за кв.м, а тристайните са със 100 евро по-евтини на квадрат. Най-търсени са жилищата в \"Лозенец\", \"Оборище\", \"Витоша\" и \"Овча купел\". Имайки предвид цикличността на имотния пазар, към момента се намираме в началото на фазата на бума. Свръхпредлагане ще има при всички случаи, очакванията са, че то ще достигне своя връх през 2025 г. Това каза Светослав Делчев, експерт по недвижими имоти и финанси, пред \"Блумбърг тв България\". Дългосрочният цикъл на имотния пазар се състои от 18 години - 4 години спад, 7 години възстановяване на пазара и 7 години бум, обясни Делчев. Според него се очаква още около 12 месеца движенията на пазара да са колебливи, след което ще настъпят няколко години на бум. Излизането от периода на възстановяване е рязко и еднозначно. Последните 4 години на бума са това, което си спомняме от 2006-2008 г. ", "date": "2019.07.31", "title": "С 35% поскъпнали имотите в София и Пловдив за 3 г."}
{"url": "https://duma.bg/folksvagen-oshte-ne-sme-reshili-za-noviya-zavod-v-iztochna-evropa-n196939", "text": "Германският производител на автомобили \"Фолксваген\" (Volkswagen) все още търси най-доброто място за новия си завод в Югоизточна Европа. \"Състоянието на нещата е, че няма окончателно решение на Надзорния съвет\", заявява пред DPA премиерът на Долна Саксония Щефан Вайл, който е част от Надзорния съвет на \"Фолксваген\". Наскоро се появиха информации, че Турция вече е получила инвестицията за милиарди евро. България също участва в надпреварата, добавя DPA. \"Сигурно е едно - независимо какво бъде решението, ще бъде икономическо решение, а не политическо изявление\", казва Вайл. Решението \"може да бъде взето на следващото, може би и на по-следващото заседание на Надзорния съвет\", допълва той. Ето защо процесът вероятно ще се проточи до късната есен. Критици твърдят, че решение в полза на Турция не е съвместимо със ситуацията по отношение на човешките права в страната. Вайл по принцип предупреди да не се създава впечатление у демократите в Турция, че \"заради президента Ердоган страната се демонизира\". Впечатлението, че групата намалява отпечатъка си в Германия, като пренасочва все повече дейности в страни с по-ниски разходи за персонал, също бе разкритикувано от политика. \"По принцип се доказа миксът между сложни задачи, извършвани в Германия, и други производствени операции, които са по-добре изпълнявани в страни с по-ниски разходи\", каза Вайл. В допълнение концернът винаги е трябвало \"да отваря нови пазари за продажби, също чрез производство на близки до пазара места. \"Фолксваген\" се справя толкова добре, защото концернът гледа на нещата не само през националните очила, но и се разраства от десетилетия в международен план\", казва Вайл. Това се отнася и за производствените обекти. По този начин германските локации също може да изиграят силните си страни и същевременно се говори за доброто използване на германските съоръжения, смята той.  Както е известно, германският Volkswagen Group обяви в края на миналата година, че търси място за нов свой завод в Източна Европа, който да стартира дейност през 2022 г. Директната капиталова инвестиция ще е над 1,4 млрд. евро и включва откриването на поне 5 хил. директно заети работни места. Впоследствие се очаква разкриване и на още хиляди допълнителни места в доставчици и обслужващи индустрии. ", "date": "2019.07.31", "title": "\"Фолксваген\":   Още не сме решили за новия завод в Източна Европа"}
{"url": "https://duma.bg/otkriha-tonove-trupove-na-norki-kray-slivensko-selo-n196941", "text": "Тонове трупове на одрани норки са изхвърлени незаконно в рудници до сливенското село Боров дол. Вместо да бъдат извозвани до екарисаж, животните са заравяни в земята близо до река и минерални извори, съобщи бТВ. След сигнал, подаден в петък, проверка на прокуратурата е констатирала нарушението. Според държавното обвинение в Сливен са открити над 100 тона животински отпадъци. Взети са проби, които ще покажат дали има зараза, опасна за хората. По случая е образувано досъдебно производство. Тепърва ще се уточнява кой е извършител на престъплението и дали е станало със знанието на концесионера. Кметът на община Твърдица Атанас Атанасов уточни, че при разкопаването на района с багер на няколко места са открити загробени трупове на норки и белки, от които са взети кожите. Става дума за над 40 камиона, с между 120 и 140 тона. Това е организиран процес, който продължава от месеци, убеден е Атанасов. Кметът на Боров дол Георги Георгиев заяви, че концесионер на терена е \"Мининвест\". Управителят на фирмата Стефан Башалов обаче отрича на тяхната земя да има проверка.", "date": "2019.07.31", "title": "Откриха тонове трупове на норки край сливенско село"}
{"url": "https://duma.bg/afrikanska-chuma-i-v-yuzhna-balgariya-n196940", "text": "Проби от отстреляни диви прасета в Националния парк \"Родопи\", намиращ се в Южна България, са дали положителен резултат за африканска чума по свинете. Това стана ясно вчера след заседание на Областната епизоотична комисия в Пловдив. Става въпрос за три отстреляни в неделя от ловци диви прасета в ловно стопанство в парк \"Родопи\", близо до хижа Здравец. Изследванията на месото на две от прасетата в частна лаборатория са дали положителна проба на свинска чума. Проби от прасета са изпратени за изследване в Националната референтна лаборатория в София, като резултатите се очаква да са готови днес по обяд. Заради това от областната епизоотична комисия заявиха, че засега се говори за съмнения за чума. Късно следобед вчера БАБХ потвърди още едно огнище в индустриална ферма в с. Попина, община Ситово, област Силистра. В засегнатия свинекомплекс се отглеждат 17 000 животни. Това е четвъртият случай в индустриална ферма и първи за областта. Потвърдиха и ново огнище в област Русе, град Бяла, в лични стопанства, в които се отглеждат 9 нерегистрирани свине. Дива свиня, заразена с вируса на африканската чума, е открита в землището на крайдунавския град Свищов, област Велико Търново. Междувременно стана ясно, че пробите от четвъртия голям свинекомплекс в село Юделник, Русенско, са отрицателни. В него се отглеждат над 17 000 прасета. Оказва се, че от взетите 280 проби от животните нито една не е положителна. Същевременно във Видин започна избиването на прасетата в квартал \"Нов път\". Шефът на БАБХ Дамян Илиев призова вчера всички собственици на домашни прасета да ги заколят, дори и в областите, където няма установена африканска чума по животните. Според него само така ще спре разнасянето на заразата. \"В районите, където няма вирус, това да стане незабавно\", каза Илиев пред БНТ. Избиването на домашните животни в 20-километровата зона около 63-те промишлени свинекомплекса е задължително. Ако собствениците им не го направят, ги грози санкция до 1000 лв., предупреди Дамян Илиев. На старопланинските проходи Шипка и Хаинбоаз полицията вече е създала временни контролно-пропускателни пунктове. Органите на реда проверяват за нерегламентиран превоз на животни. Целта е да се предотврати разпространението на опасната инфекция от север на юг. Пунктовете работят в светлата част на деня от 8 до 20 часа. ДФЗ пък преустанови физическите проверки на място в свиневъдните стопанства на територията на цялата страна. Тя е част от кризисните мерки, предприети от държавата, за превенция и преодоляване разпространението на африканската чума, съобщиха от фонда. Беларуските власти забраниха вноса на свинско от България и Словакия заради чумата, предаде ТАСС.", "date": "2019.07.31", "title": "Африканска чума и в Южна България"}
{"url": "https://duma.bg/arestant-pochina-sled-skok-ot-prozorets-na-politseysko-upravlenie-n196943", "text": "Арестант почина след скок от прозорец на третия етаж на Шесто полицейско управление в Пловдив. Министърът на вътрешните работи Младен Маринов е разпоредил проверка от Дирекция \"Инспекторат\", която да установи обстоятелствата по случая, съобщиха вчера от МВР.  30-годишният мъж, който е криминално проявен за грабежи и наркотици, бил задържан с още двама души при рутинна полицейска проверка на автомобила им. Той изхвърлил от прозореца на колата найлонови пликчета със суха зелена тревиста маса и бяло прахообразно вещество. След извършения оглед тримата са отведени в ареста на Шесто РПУ. Късно вечерта арестантът поискал да ползва тоалетната и бил придружен от полицай. Възползвайки се от притворената врата, мъжът скочил през отворения прозорец на третия етаж. На място е пристигнал спешен екип и пострадалият е откаран в болница, но по-късно е починал от получените при падането наранявания.", "date": "2019.07.31", "title": "Арестант почина след скок от прозорец на полицейско управление"}
{"url": "https://duma.bg/sasht-shte-prodavat-orazhiya-na-sauditska-arabiya-n196932", "text": "Очаквано Сенатът на американския Конгрес не успя да отмени президентското вето, наложено върху три резолюции, призоваващи САЩ да не продават оръжия на Саудитска Арабия, Йордания и ОАЕ за общо $8,1 млрд. За отмяна на ветото гласуваха 45 сенатори, а против 40. За преодоляване на ветото на Доналд Тръмп бяха необходими две трети гласове от 100-членния Сенат, което прави 67 гласа. Тръмп бе наложил вето, защото смята, че САЩ трябва да подкрепят съюзниците си в региона на фона на заплахите от Иран, а и защото отмяната на продажбите ще отслаби конкурентоспособността на САЩ на оръжейния пазар. Междувременно един от предполагаемите организатори на терористичните удари от 11 септември 2001 г. в САЩ е готов да свидетелства в полза на онези ищци, които обвиняват Саудитска Арабия, че е причастна към атаките. В замяна Халид Шейх Мохамед иска от САЩ да не го осъдят на смърт. В момента роденият в Пакистан обвиняем лежи в затвора на американската база в Гуантанамо. Предложението си той е адресирал до федералния съд в района Манхатън. Именно там се разглежда колективният иск срещу саудитската държава от името на над 800 души, сред които има роднини на загиналите и пострадалите от ударите. Те подадоха иска си срещу Саудитска Арабия през 2017 г., в него обвиняват кралството в подкрепа за терористичната мрежа \"Ал Кайда\", която е отговорна за терористичните атаки, отнели живота на почти 3000 души.  В САЩ се изказват предположения, че властите на кралството са си затваряли очите за дейността на \"Ал Кайда\" и дори може да са поддържали контакти с групировката, поради което носят отговорност за терористичните актове. Рияд отрича подозренията, но за всеки случай обяви, че ще разпродаде активите си в САЩ за стотици милиарди долари, за да не допусне ареста им в случай на положителни съдебни дела по исковете на американските граждани. През септември Конгресът подкрепи законопроект, който разрешава на семействата на жертвите от 11 септември да подават искове срещу Саудитска Арабия. За целта Конгресът преодоля ветото на президента Барак Обама, който смяташе, че разрешението може да има разрушителни последици за Пентагона и войниците на САЩ в чужбина.  Русия и Иран може да проведат учения в Ормузкия пролив и Индийския океан, твърди командващият иранските ВМС Хосеин Ханзади. По думите му това произтича от подписания наскоро в Москва меморандум. ", "date": "2019.07.31", "title": "САЩ ще продават оръжия   на Саудитска Арабия"}
{"url": "https://duma.bg/balgarite-s-nay-malki-vazmozhnosti-za-pokupka-na-benzin-n196936", "text": "България е сред държавите с най-малка достъпност на горивата въпреки ниската цена. Това показва ново проучване на РИА Новости, което отчита способността на населението да закупува бензин тип А95 на базата на средна работна заплата. На последно място по този показател е Украйна с 279 литра месечно гориво от средна заплата, а малко преди нея се нареждат България, Румъния, Латвия и Беларус с 560 литра месечно. Първа в класацията е Люксембург, където заплатите са най-високи. Ниската цена на горивото и най-високото заплащане в Европейския съюз позволяват на жителите на Люксембург да се сдобият с 2,9 хил. литра бензин месечно. На второ място в класацията е Норвегия с 2,2 хил. литра бензин. Въпреки високите цени на бензина там заплащането в страната е много високо и позволява на жителите й да се сдобият с голямо количество гориво за своите пътувания. В топ 5 попадат още Австрия, Ирландия и Обединеното кралство, които могат да осигурят на своите жители месечно гориво от 1,9 хил. литра. Казахстан е страната рекордьор по ниски цени на гориво - 0,01 евро за литър бензин. Втората страна с най-ниска цена на горивото е Русия, където литър бензин А95 струва 0,6 евро. На трета позиция се нарежда Беларус с 0,73 евро, следвана от Украйна, в която за литър гориво ще заплатите цена от около 1,05 евро. Рекордьори по високи цени на горивата са холандците, които заплащат високата сума от 1,67 евро. След Холандия по този показател се нареждат Норвегия, Дания, Гърция и Италия с цена за литър 1,6 евро.", "date": "2019.07.31", "title": "Българите с най-малки възможности за покупка на бензин"}
{"url": "https://duma.bg/zavodskite-tseni-namalyaha-s-11-za-mesets-n196933", "text": "Общият индекс на цените на производител през юни 2019 г. намалява с 1,1% спрямо предходния месец, съобщи НСИ. По-ниски цени са регистрирани в преработващата промишленост - с 1,4%, и в добивната промишленост - с 0,3%, докато при производството и разпределението на електрическа и топлоенергия и газ не е отчетена промяна. В преработващата промишленост най-значително поевтинява производството на основни метали - с 3%, и обработката на кожи и производството на кожени изделия - с 1,4%. Производството на хранителни продукти поскъпва с 0,4%, на напитки и на пластмасови и каучукови изделия - с по 0,3%. Спрямо юни 2018 г. заводските цени нарастват средно с 0,9%. За година увеличението в енергетиката е със 7,6%, а спад се наблюдава в добивната промишленост - с 6,3%, и в преработващата промишленост - с 0,7%. В преработващата промишленост най-съществено годишно намаление на цените се наблюдава при производството на основни метали - със 7,2%. По-съществено покачване на цените статистиците установяват при ремонта и инсталирането на машини и оборудване - с 3,4%, при производството на облекло - с 3,1%, и при производството на хранителни продукти - с 3%.", "date": "2019.07.31", "title": "Заводските цени намаляха с 1,1% за месец"}
{"url": "https://duma.bg/nad-800-000-narusheniya-na-patya-sa-ustanoveni-za-7-mesetsa-n196942", "text": "Над 800 000 пътни нарушения са регистрирани от началото на годината, като 373 000 от тях са за превишена скорост, съобщи в телевизионно интервю шефът на \"Пътна полиция\" комисар Росен Рапчев. Анализът на поведението на водачите на пътя не е добър - регистрираните катастрофи са над 2900 с 254 загинали и 3653 ранени, отбеляза той. Спрямо миналата година обаче тежките пътни произшествия били намалели със 170, ранените - с 286, а загиналите били със 7 по-малко, твърдят от МВР. Рапчев посочи като основни причини за произшествия загубата на контрол над превозното средство, неправилни маневри, особено при изпреварване, и силния трафик през летните месеци. От началото на годината са загинали 9 деца, четири от тях са били пешеходци. \"Родителите са тези, които трябва да се грижат за децата - дали ще са пешеходци, пътници, или ще играят на пътното платно. Личният пример оказва влияние на детето\", категоричен е Рапчев.", "date": "2019.07.31", "title": "Над 800 000 нарушения на пътя са установени за 7 месеца"}
{"url": "https://duma.bg/zeleni-chovecheta-n196926", "text": "Няма нищо ново в стремежа на някои да трупат пари въз основа на сляпата вяра на определени хора в съществуването на зелени човечета. Именно на това залага и компания, зарибяваща очакващите нашествието на пришълци от други планети със застраховки срещу отвличане от НЛО. Мнозина ще сметнат подобна оферта не просто за необичайна, а и за доста смехотворна и дори нелепа. Но известният модел на пазарната икономика отново доказва, че търсенето определя и предлагането. В случая това се потвърждава от факта, че вече над 6 хиляди души са прибегнали до подписването на полица, с която се чувстват защитени от паранормални явления. И няма чак толкова голямо значение дали са привлечени от обещаното обезщетение в размер на 10 милиона долара, или наистина се страхуват от евентуалното посегателство на извънземни. Проблемът е друг. В ерата на умните технологии най-безумните идеи се раждат именно във виртуалното пространство. Трудно могат да бъдат контролирани най-вече онези, които се чудят с какво да си разнообразят скучния живот, прекарван предимно в социалните мрежи. Оказва се, че те са поне 2 милиона души - толкова потребители са заявили готовност да щурмуват през септември Зона 51 в Невада. Мястото, на което се смята, че американски военни изследват пришълци от други планети, открай време провокира въображението на зевзеци. Но никога досега не е било толкова явно мерило за безкрайността на човешката глупост. Колкото и да е одумван маркетинговият ход на сетилите се да се възползват максимално от нея, вече е налице лесната печалба на предприемчивата компания от най-малко 120 хиляди долара. Подигравките остават за сметка на онези, които не четат дребния шрифт и в най-добрия случай след \"настъпилото застрахователно събитие\" ще си чакат обещаната сума... 10 милиона години.  Истината невинаги е някъде там...", "date": "2019.07.31", "title": "Зелени човечета"}
{"url": "https://duma.bg/prestapno-bezdushie-n196927", "text": "Най-страшният непукизъм е чиновническият. От действието или бездействието му не зависи размерът на заплатата му. Но понякога може да зависи нечий живот! А когато става въпрос за смъртта на петима млади за по-малко от година заради чиновническо нехайство, нещата клонят към престъпно бездушие.  От месеци чакаме обещаната национална програма за донорство, но и нея я няма. И не защото няма кой да наплюнчи молива и да преписва и съчинителства, а очевидно държавниците ни вече ясно си дават сметка, че не могат да се справят с проблема. Или просто го забравят - някакви си 19 души са официално регистрирани в листата на чакащите. На кого му пука - нито са 190, нито са 1900. Пък и колкото по-дълго \"престоят\" в листата, толкова по-лесно може да бъдат отписани като безнадеждни. А и който можа - емигрира, стана гражданин на друга държава, плати в нея данъци и осигуровки, присадиха му орган, вече живее и работи там и, напълно оправдано, продължава да пълни нейната хазна.  В началото на юни здравният министър бодряшки заяви от парламентарната трибуна, че до края на 2020 г. у нас ще се състои първата белодробна трансплантация! Да можеш да чакаш, да знаеш да чакаш! Похвали се за инициативата на МЗ - карта, на която човек приживе заявява желанието си за донорство. И ако няма донори, тогава вече министерството няма да е виновно, а хората, отказали донорство. Колко лесно, нали? 10 години родните управници така и не се справиха с проблема за трансплантациите. Въпреки обещанията на премиера от септември 2009 г. в Банкя, че \"държавата разполага със средства, за да се плати трансплантацията на всеки, който се нуждае от нея, ако се намери донор\". Докато това обещание се осъществи, чакащите от листата ще продължават да мрат, а поредният министър и заместниците му ще се обясняват с половин уста под светлината на прожекторите и пред микрофоните как търсят начин да решат проблема.", "date": "2019.07.31", "title": "Престъпно бездушие"}
{"url": "https://duma.bg/zashto-rodnoto-more-stana-demode-n196925", "text": "Българите предпочитат да почиват в съседните държави Гърция и Турция вместо на родното Черноморие. Това показват резултатите от анкета на сайта Economic.bg, в която са взели участие 5674 души. На въпрос \"Бихте ли почивали на Българското Черноморие?\" 42% от участниците в допитването са отговорили, че съседните държави предлагат по-добри условия за лятна почивка. Според 38% от анкетираните цените на българското море са високи, а качеството ниско. Само 15% от отговорилите смятат да почиват на нашето Черноморие и са на мнение, че трябва да подкрепяме българското. Вероятно затова известни българи се обявиха за защитата на българските морски курорти и подкрепиха инициативата \"#роднотоМоренеедемоде\". Засега обаче не се забелязва някакъв особен ефект от нея. Както между другото и от друга инициатива на Министерството на туризма. В началото на април то обяви кампанията \"Неочаквана ваканция\", чиято цел беше да насърчи повече българи да избират почивки в България през месеците април и май. За целта на създадения сайт на инициативата можеха да се регистрират хотели и къщи за гости от цялата страна, които са съгласни на условието да предоставят една безплатна нощувка допълнително при резервация на други две. В сайта на кампанията се регистрираха по-малко от сто хотела и къщи за гости, при положение че в регистъра на министерството те са над 18 000. По данни на НСИ намаляването на туристите във Варна тази година е с 16%. Основната причина е силната конкуренция от съседните страни, която беше намаляла през изминалите три години, коментира Стоян Маринов, член на УС на Варненска туристическа камара. Ние нямаме право на разочарования. Туристите, които са във Варна, са много малко, но за колко време стига едно семейство от София до Гърция и за колко до Варна. Кои магистрали са направени - \"Тракия\" или \"Хемус\"? За да дойде едно семейство на плаж през уикенда, то ще пътува 10 часа до Варна, защото \"Хемус\" е в постоянни кръпки и ремонти, отчитат хотелиери и собственици на заведения в морската столица. Туристите по нашето Черноморие на първо място се оплакват от храната. Тя е най-голям проблем при ол инклузив пакетите, които се търсят все повече. \"Проблемът е, че ако туристите са били в Турция и са опитали тяхната система \"ол инклузив\" например, очакват същото качество на храната и тук. А при такъв слаб сезон, когато хотелът не е пълен, да се поддържа качество и съответно ниска цена е невъзможно, твърди Димитър Попов от Асоциацията на българските туроператори. По данни на летище Бургас най-голям спад има на германски туристи. Според директора на аерогарата Георги Чипилски до момента гостите от Германия са с 15% по-малко в сравнение с миналата година. За втора поредна година има 10% отлив на руски туристи. Очакванията, че юли ще компенсира двата по-слаби месеца май и юни, не се оправдават. Видно е, че тази година ще има отлив на туристи. За концесионерите, които компенсират с високи цени на чадъри и шезлонги на плажа, може би това не е проблем. Но търговците и местните хора, които разчитат на туристическия сезон, защото с тези приходи издържат семействата си, ситуацията е изключително неприятна. През юли ресторантите в центъра на \"Слънчев бряг\" са празни, а търговците правят отчаяни опити да привлекат вниманието на туристите. Повечето от тях се оплакват, че работят на загуба.  През това лято броят на туристите е по-малко в сравнение с 2018 г., но има ръст на приходите, успокои бившият вицепремиер Валери Симеонов. По думите му твърденията за криза в сектора са силно преувеличени. Освен че гостите от чужбина са по-платежоспособни, се отчита ръст и в посещаемостта на културните и историческите забележителности, твърди оптимистично Симеонов. Не е ясно обаче за какъв период говори депутатът и дали става въпрос за приходи от нощувки или като цяло за изхарчените пари в туристическия бранш. Както е известно, той е в нестихваща лична война с министъра на туризма Николина Ангелкова и не пропуска възможност да я обвини, че покровителства корупционни схеми в бранша. Нека не отписваме летния сезон, тъй като е още в началото. Три поредни години имахме страхотен ръст. През летните месеци на 2016 г. отчетохме увеличение от 19%, 2017 г. нарастването бе със 17 %. Миналата година процентът бе 5,8%, твърди от своя страна самата Ангелкова. Според нея негативната кампания вреди много на сезона.  Необходима е промяна в мащаба на управление на туризма, което включва и държано субсидиране на чартърните полети, коментира шефът на Националния борд по туризъм Полина Карастоянова. Точно заради това Турция е абсолютен регионален лидер през този летен сезон. Според нея България може да предложи добри условия за конгресен туризъм, който е високоплатен продукт. За жалост се сбъднаха най-мрачните прогнози на бранша не само заради загубата на руския пазар. През юни руските туристи са с 50 000 по-малко, но реалният спад при туристите от ЕС също е сериозен. Най-малко 20 хиляди души, най-вече от Германия, Италия, Великобритания и Холандия, са предпочели страната ни за почивка. Очакваната загуба на активни туристи през летния сезон ще донесе 140-150 млн. евро по-малко приходи през лятото (на база на юнските числа). До известна степен този резултат бе очакван. Именно заради прогнозирания спад при руските туристи браншът настойчиво поиска държавна подкрепа, така че да може да компенсира отлива с български туристи. Правителството не откликна на призива за своеобразната купонна система за почивки, за която стана дума вече. Браншът успя да получи само няколко безсмислени и дори спорни кампании на Министерството на туризма, което по никакъв начин досега не успява да докаже необходимостта от съществуването си. Всъщност специално при туризма се наблюдава своеобразен парадокс. Уж той е един от най-важните икономически отрасли за нея, а в същото време се отнася към него като към заварено дете. Държавата не можа чисто организационно да му намери място. Един път беше към Министерството на икономиката, друг път бе обособен отделен комитет. Най-после бе създадено министерство, което обаче Симеон Дянков за малко не прати в Пловдив. Да не говорим за неизброимите браншови организации, които действат като орела, рака и щуката и рядко имат единно мнение по определен въпрос. Затова крайният резултат не е изненада. През последните десетилетия българският туризъм се развиваше по формулата ББ, което означава не \"Bed and breakfast\", а \"Бетон и бутафория\". Това се оказа  доста първобитен бизнес модел, който е в рязък контраст с лъскавите концепции за развитие на сектора. Въображението на тези, които налагаха идеите за подобряване на туристическия продукт, стигна дотам да измислят туристически атракции - най-вече крепости, построени от пластмаса, просто защото чрез тях се усвояват повече еврофондове. Но повечето туристи рядко стигат до тези обекти, така че как милионите, които се изляха в тях, помагат на развитието на страната като туристическа дестинация, остава загадка. Всъщност причините за проблемите на българския туризъм са по-дълбоки. Провалът на туризма през този сезон е метафора за цялостното състояние на държавата и за провалите на много други равнища. Скандалите с къщите за гости е само дребен детайл от тях. Затова не става дума само за държавната регулация на безопасността на храните, претоплените манджи и алкохола от пластмасови бутилки при \"ол инклузива\" или за контрола над шезлонгите и чадърите по плажовете и движението по пътищата, нито дори за транспортната политика и достъпа до интернет в хотелите. Голямата драма на българския туризъм е, че хората, които определят политиката в бранша, не разбират, че той е комплексен продукт. Правят се, че го разбират само когато трябва да искат още пари от държавния бюджет за национална реклама. Преди дни министър Ангелкова направи точно това. Поиска 50% повече за това перо за догодина. Но имиджът на България не се създава от рекламата, а от цялостното състояние на държавата. И много да се стараят собствениците на хотели и ресторанти, поне половината от това, за което плащат клиентите им, са услуги и впечатления, които са извън техния контрол. Само хората от бранша не могат да дадат гаранции, че в някой туристически комплекс няма да избухне епидемия, че пътят от летището до него няма да е като след бомбардировка, че гостите няма да бъдат \"одрани\" от първия \"бакшиш\", щом си подадат носа извън хотела. И, дай Боже, ако все пак се решат да посетят някоя историческа забележителност, пътьом няма да се сблъскат с незаконни сметища, неразчистени дерета и други картини от родната действителност. И най-страшното за родния туризъм е, че неговите консуматори вече свободно могат да го сравняват най-малко с Гърция и Турция. Опашките по ГКПП-тата тези месеци показаха резултата от това сравнение.", "date": "2019.07.31", "title": "Защо родното море стана демоде"}
{"url": "https://duma.bg/darzhavata-vze-oshte-200-mln-lv-dalg-n196935", "text": "Министерството на финансите пое нов вътрешен дълг заради изплащането на военната сделка за изтребителите Ф-16 до края на годината, както вече бе анонсирано от финансовия министър Владислав Горанов. Както бе планирано, в понеделник Министерството на финансите, ръководено от Владислав Горанов, проведе аукцион, с който успя да набере от вътрешния пазар още 200 млн. лв. Това стана чрез преотварянето на емисия 10,5-годишни държавни ценни книжа (ДЦК), деноминирана в левове. Само преди седмица държавата предложи поредната доза от емитираните през юни тази година 20-годишни облигации, като продадените книжа са за 200 млн. лв. при доходност от 1,52%, с което общият обем нов дълг, поет през 2019 г., тогава достигна 500,6 млн. лв. С последния заем сумата нараства на 700,6 млн. лв. Очаква се кабинетът да се възползва от поемането на максимално разрешения по закон нов дълг за 2019 г. - 1 млрд. лв.", "date": "2019.07.31", "title": "Държавата взе още 200 млн. лв. дълг"}
{"url": "https://duma.bg/kratki-novini-n196929", "text": "Израел е ударил ирански цели в Ирак, където изтребители са нанесли удари на два пъти за последните десет дни, пише \"Таймс ъв Израел\". Израел не е нанасял удари в Ирак от бомбардирането на реактор през 1981 г. Арабският вестник Asharq Al-Awsat пише, че израелски самолет Ф-35 стои зад бомбардировка на 19 юли по склад с ракети в база на шиитска милиция северно от Багдад. Иракските военни съобщиха тогава, че един боец е убит и двама иранци са ранени, но заявиха, че ударът е извършен от безпилотен самолет. Над 1000 нелегални мигранти бяха задържани в турската северна провинция Одрин в понеделник според източници на сигурността, съобщи Анадолската агенция. Силите на жандармерията и граничните войски през последните два дни провеждат операции в провинциите в районите на Ипсала, Мерич, Кесан и Узункопру, каза източникът, който поиска да не бъде назован поради ограничения за разговори с медиите. По-късно всички мигранти са били насочени към провинциалната дирекция по миграция.  Регионалните власти в Гърция в понеделник получиха подробни инструкции за стриктното прилагане на забрана за тютюнопушене, която официално влезе в сила преди повече от десетилетие, но до голяма степен не се прилага оттогава, съобщават гръцките медии. Гърция има едни от най-високите проценти на пушачи в цяла Европа. Хакер е получил достъп до повече от 100 милиона клиентски акаунтa в Capital One и приложения за кредитни карти в началото на тази година. Това разкри Си Ен Ен. Наред с друга информация компрометираните данни включват и някои номера на социалното осигуряване. Министерството на правосъдието заяви в понеделник, че 33-годишната Пейдж Томпсън е арестувана във връзка с хакерската атака. ", "date": "2019.07.31", "title": "Кратки новини"}
{"url": "https://duma.bg/rumaniya-mozhe-da-stroi-yadreni-reaktori-n196931", "text": "Румъния сама ще строи ядрени реактори, ако разговорите с Китай се провалят. Това стана ясно от думите на енергийния министър на Румъния Антон Антон, цитиран от местния всекидневник Adevarul. Антон поясни, че до края на годината Румъния трябва да постигне публично-частното партньорство с Китай за строителството на 3-ти и 4-ти блок на АЕЦ \"Чернавода\", но ако не бъде постигнато споразумение, Румъния ще инвестира сама чрез румънската държавна компания \"Нуклеарелектрика\". Според енергийния министър алтернативата е Букурещ сам да изгради реакторите. За двата реактора са необходими инвестиции в размер на 6 милиарда евро.", "date": "2019.07.31", "title": "Румъния може да строи ядрени реактори"}
{"url": "https://duma.bg/duks-duche-musolini-n196924", "text": "1. Той е \"апостол на Дева Мария\" и \"най-добродетелен човек, изпратен от Провидението\", казва папата; той е \"новият Цезар на ХХ век, най-великият световен законодател\" и \"борец против руската отрова, който оказва услуга на целия свят\", казва Чърчил; за Фройд е \"Герой на Културата\", за Хитлер - \"грандиозна личност\"; почти всички уважавани интелектуалци и хора на изкуството в Италия са омагьосани от него. Той е \"секс-символът, идеалният Мъж на новата епоха\"; \"Той е Мъж, който се отличава в един свят от полухора\"; той съзнателно внушава, че е женен за всички (италиански) жени, а те нямат нищо против; пресата тиражира хвалбите на секс-символа за неговите 169 любовници, публиката е във възхита; благоверните съпруги на Чърчил и Чембърлейн са сразени от неговата мъжественост, от неговите \"красиви пронизителни златисто-кафяви очи\" и пазят като най-скъп дар негови снимки с автограф.  Този \"спасител на света\", този \"пратеник на Провидението\", този \"родоначалник на нова ера\" е сипаничав, широколик, нискочел, с възпален поглед, бивш ефрейтор, бивш социалист, бивш главен редактор на \"Аванти\", син на ковач и учителка - ревностна католичка; Негово превъзходителство ръководител на правителството, водач на фашизма и основател на Империята и Първи маршал на Империята (Sua Eccellenza Capo del Governo, Duce del Fascismo e Fondatore dell'Impero и Primo maresciallo dell'Impero).  Това е Бенито Андреа Амилкаре Мусолини. Дуче. (Производно от дукс, на латински dux, водач). Един фашистки лозунг гласи \"Dux mea Lux\" (\"Дукс е моята светлина\"). На Дуче е възложена ролята на Бог, за да преправи света по свой образ и подобие и да подреди хаоса след Първата световна война. \"ХХ век е векът на фашизма\", казва Дуче. Преди 100 години, през 1919 г., Мусолини създава първата фашистка организация с 56 \"фаши\" и 17 000 души (Fasci italiani di combattimento - Италиански съюз за борба); през ноември 1921 г. съюзът наброява 220 000 души и става партия (Partito Nazionale Fascista - Националната фашистка партия).  2. На архивните кинокадри Мусолини изглежда като надут оперетен персонаж, като комедийно зло, украсено с пера - едно карикатурно копие на Хитлер. Но това не е така. Той не е някакъв безграмотен тип, познава трудовете на Маркс, Енгелс, Шопенхауер, Кант, Ницше; знае немски и френски; превежда социалистическа и философска литература; чудовищно продуктивен; автор на неизброимо количество статии, изобщо - социалист-интелектуалец.  През 1911 г. е редактор на La lotta di classe (\"Класова борба\"); лидерът на социалистите Пиетро Нени го сравнява с Жан-Пол Марат. Като Хитлер попада в затвора, но не заради буфонаден \"бирен пуч\", а защото се обявява против войната на Италия срещу Либия. Излиза от затвора като мъченик и герой. На банкета в негова чест авторитетният социалист Олиндо Верноки, любимец на партията, казва: \"От днес, Бенито, вие сте не само представител на социалистите в Романя, но Дуче на всички революционни социалисти на Италия.\" Каква ирония! От Дуче на социалистите ще стане Дуче на фашистите! Благодарение на своя героичен статут през 1912 г. Мусолини вече е главен редактор на Avanti и фактически ръководи социалистическата партия. През октомври 1914 г. рязко променя своята позиция - от антивоенна в провоенна. Италианските социалисти го осъждат остро, изниква въпросът \"Chi paga?\" (Кой плаща?), отговорът е недвусмислен - оръжейните барони. Наскоро \"Гардиън\" публикува неизвестни документи и отговорът на \"Кой плаща?\" е - MI 5 с разрешение на сър Самуел Хоър, лорд Темпълууд, депутат, човекът на MI 5 в Рим. Сумата е смешна - 100 паунда на седмица, което днес прави 6000 паунда.  Мусолини повтаря, че за него социализмът е източник на вдъхновение и духовна родина: \"Социализмът е в кръвта ми.\" Докато все още е социалист, пише \"За да спасим социализма, трябва да убием партията\". Разбира се, няма никакво намерение да спасява социализма, просто го злоупотребява. И търси \"млади хора, безмилостни и енергични, за да направят прочистване на партията и да съживят нацията\". Ще ги намери твърде скоро. Напуска Avanti и социалистическата партия с думите: \"Вие мислите, че можете да ме изгоните, но аз ще се върна!\" Ще се върне със своите шпицкоманди.  През 1915 г. се присъединява към Fasсio Autonomo d'Azione Rivoluzionaria (Съюз на автономното революционно действие), който подкрепя войната, и светкавично го оглавява. Първото Fasсio не е създадено от Мусолини. Те се припознават взаимно.  Мусолини основава вестник Popolo d'Italia. И пише: \"Социализмът е мъртва доктрина, която съществува само като недоволство.\" И най-сетне стига до историческата формула: \"Старата социалистическа партия е пречка към създаването на национален социализъм\", защото \"в политиката няма място за партия, която е едновременно националистическа и лява.\"  Не Хитлер, Мусолини създава и термина, и идеологията на националсоциализма: \"Всичко в държавата, нищо извън държавата, нищо против държавата.\" Мусолини възражда теорията за \"жизненото пространство\" - Spazio vitale или Lebensraum. Заради завладяване на \"жизнено пространство\" (целта е Югославия), Дуче обявява славяните за \"низши и варварски народи\": \"Когато се занимаваме с раса като славянската - слаба и варварска, - ние можем лесно да жертваме 500 000 варварски славяни за 50 000 италианци.\" Хитлер ще нарече славяните \"тор за арийската раса\". Мусолини прокламира: всеобщо избирателно право; премахване на аристократичните титли; 8-часов работен ден; забрана на детския труд; минимална работна заплата; реформа на пенсионната система; прогресивен данък за капитала; частична експроприация; национализация на оръжейната промишленост; разпускане на парламента.  Парламентът е зло, демокрацията - лъжа. \"За спасението на Италия трябва да бъдат разстреляни няколко десетки депутати. Парламентът е чума, тровеща кръвта на нацията. Тя трябва да бъде унищожена. Демокрацията дава или се опитва да даде на народа илюзията, че той е господар\", казва Дуче.  Това е тя, програмата на \"новата ера\". И във Fasci di Combattimento влизат социалисти, футуристи, анархисти, националисти и синдикалисти. Според Джон Голдбърг (\"Либералният фашизъм\") \"Мусолини не придвижва фашизма от ляво на дясно, той превръща социализма в популизъм\". 3. \"Който през ноември 1921 г. по време на фашисткия конгрес в Рим е видял как техните редици - с черни ризи и мъртвешки глави, с разрошени коси и парадна стъпка - минават по мирните римски улици, той би могъл да прочете в тях произхода и пътя на фашизма. С изключение на по някой въодушевен брадат професор, богаташки син или студент с очила всички останали бяха брутални, неинтелигентни мутри на жестоки типове от малките провинциални градчета. Това беше сган от лумпени и пияници. Това беше мрачната и сурова провинция, жадна за борба и власт\", пише Иво Андрич.  \"Трябва да сме наясно. Повечето фашисти са били бандити, истински главорези, готови да убиват. \"Моите ръце са вързани\", заявява Мусолини, когато фашистките черноризци трошат костите на своите противници\", пише Джон Голдбърг. По улиците дефилират скуадристите (от squadra - най-малката бойна единица в Древния Рим) в черни ризи, брич и ботуши, в ритъма на своя химн - \"Giovinezza\" (\"Младост\"), който възпява Родината - възродена от Мусолини, и народа-герой - прероден от Мусолини, и клетвата за вярност пред Мусолини, и фашизма-освободител, и освободителя Мусолини, и \"видението на Алигиери, което блести във всички сърца\"...  Кое видение? Белият терор на черноризците не е видение. Само за седмица в долината на река По са убити 43 комунисти и социалисти, други 212 са арестувани, изгорени са 38 клуба и са арестувани 2 (двама) фашисти.  Само в градчето Рокастра да Тоскана, само в една нощ са убити 10 души, 30 са ранени, 15 къщи са изгорени. В Пиза убиват учителя-социалист Камего пред учениците в класната стая. Във Фосомброне окачват на една лека кола комуниста Валенти - пребит, с отрязани уши и нос, агонизиращ, и го разкарват за сплашване и назидание. Пълчища фашисти превземат Ферара, Болоня, Навара, Равена; в Рим опустошават Съветската мисия, опожаряват Синдикалния дом, подпалват дома на депутата-социалист Музати; в Милано разгромяват редакцията и печатницата на в. \"Аванти\", в Торино опожаряват Камарата на труда и редакцията на в. \"Ордине нуово\"; организират наказателни акции в градове и села и оставят след себе си пожарища и обезобразени трупове...  \"Giovinezza, Giovinezza,/ Primavera di bellezza,/ nel fascismo e la salvezza/ della nostra libert?.\"...   Едрите индустриалци и земевладелци плащат, полицията гледа, пресата не вижда, съдът не съди. Премиерът Джовани Джолити (Либерална партия) включва фашистите в правителствената листа за изборите през май 1921 г. Така 35 фашисти, с Мусолини начело, стават депутати. Малко е това, нищожно. И на 24 октомври 1922 в Неапол, пред стохиляден митинг, Мусолини държи истерична реч: \"Или ще ни дадат властта, или ние ще я вземем!\" И тръгва черният поход към Рим, и Виктор-Емануил III назначава Мусолини за министър-председател, и Дуче обявява \"Фашизмът вече е държава!\"... 4.  \"Ние не се чувстваме привързани към каквато и да е конкретна доктрина. Ние ще бъдем аристократи и демократи, консерватори и прогресисти, реакционери и революционери, спазващи законите и нарушаващи ги според обстоятелствата. Нашата програма е проста - ние искаме да управляваме Италия\", казва Дуче. Това е неговата доктрина.  А на журналистите от Il Mondo  отговаря: \"Демократите от Il Mondo искат да научат нашата програма? Нашата програма е да строшим кокалите на демократите от Il Mondo. И колкото по-бързо, толкова по-добре.\"  На 10 юни 1924 г. в Рим отвличат и убиват Джакомо Матеоти, депутат, секретар на Унитарната социалистическа партия. Матеоти настоява изборите да бъдат анулирани заради фашистките фалшификации, депутатите-фашисти крещят: \"Ренегат! Предател! Отивай в Русия!\", депутатите-социалисти го поздравяват, а той им казва: \"Сега можете да ми напишете некролога\".   Лично Мусолини разпорежда убийството. Джовани Маринели, член на Висшия фашистки съвет, го възлага на шестима криминални типове, съдени за грабежи и убийства. Филипо Филипели, редакторът на фашисткия вестник \"Кориере италиано\", любезно преотстъпва своята \"ланчия\" за целта. След 2 месеца обезобразеното тяло на Матеоти е открито в плитък гроб край Рим. Трима от убийците са оправдани, други трима са осъдени \"за непредумишлено убийство, извършено под влияние на предизвикателното поведение на Матеоти\". Излизат от затвора след 2 месеца.  5. \"Когато фашистите се появиха пред демократичната фасада на италианската държава, те не намериха пред вратата нито стража, нито часовой\", ще напише през 1925 г. Джузепе Прецолини, един от духовните архитекти на италианския фашизъм.         Пред демократичната фасада на Европа и Америка няма нито стража, нито часовой. Посрещат фашизма с отворени обятия. Като спасение. Белият терор на черноризците не стряска никого. САЩ са прехласнати по Мусолини. През 1923 г. New York Times пише: \"Мусолини - това е латинският Теди Рузвелт, който първо действа, а после пита законно ли е това. В Италия той върши много полезни дела.\" Saturday Evening Post: \"Диктатурата е най-съвършената форма на управление, ако имате правилния диктатор.\" Правилният диктатор е Мусолини, после ще се появи още по-правилният - Хитлер. През 1927 г.  Literary Digest пита своите читатели: \"Вярно ли е, че в съвременния свят няма велики лидери?\" Отговорът е - има и това е Мусолини, \"най-великият човек на нашето време\", казва Джеймс Фарел, шеф на U.S. Steel.  От 1925 до 1928 г. в САЩ излизат над сто статии за Мусолини. В New York Tribune се разгаря люта полемика на тема: \"Кой е Мусолини - Гарибалди или Цезар?\" Отговорът е ясен - Цезар, разбира се. Легендарни американски журналисти ваят сияйния образ на Мусолини с лъстиви коментари, пишат хвалебни поредици за \"фашистката нация\", оценяват фашизма като \"голяма крачка напред и нов идеал в управлението на държавата\" и произвеждат твърдението: \"Фашизмът е необходим на американците. Бог създаде Мусолини от реброто на Италия.\" В Холивуд забелязват актьорския талант на Мусолини и той дебютира през 1923 г. във \"Вечният град\" с Лайонел Баримор в главната роля. Филмът разказва за сраженията между комунисти и фашисти. Сражения няма, има чудовищен терор на фашистите и масови убийства на комунисти, но това няма значение. Холивуд - някой да е изненадан? - ръкопляска на фашистите. Според  рецензиите актьорът Мусолини е \"органичен, той е на своето място\". През 1933 г. Columbia Pictures произвежда документалния филм \"Говори Мусолини\" с участието на Дуче, представен като героичен лидер и спасител на народа. През 1934 г. цяла Америка припява песента \"Ти си върхът!\" (You`re the Тор), където всеки куплет завършва с \"Ти си Мусолини!\".  \"Демократичният\" свят е тъй обсебен от Дуче, че в началото се присмива на Хитлер и го нарича \"германския Мусолини\". После няма да се смее. Истината е, че без черните ризи на фашистите нямаше да ги има кафявите ризи на нацистите, нито сините ризи на фалангистите.  Пред портите на света няма нито стража, нито часовой.  И тогава, и сега. ", "date": "2019.07.31", "title": " Дукс, Дуче, Мусолини"}
{"url": "https://duma.bg/ekshan-s-hobs-i-shou-v-sredata-na-lyatoto-n196920", "text": "Eдна от най-дългоочакваните екшън продукции с привкус на изтъркани гуми и пресни остатъци от барут дебютира у нас на 2 август на 3D, IMAX 3D и 4DX. И предпремиерно в кината от днес, 31 юли. С други думи, \"Бързи и яростни: Хобс и Шоу\" нахлува с категоричната заявка да поднесе на зрителите главозамайваща история.  Едно от световните събития, организирани в чест на предстоящата премиера, бе и галавечерта в Лондон. Джейсън Стейтъм, Ванеса Кърби, Идрис Елба и зашеметяващата Хелън Мирън грееха на събитието и споделиха пред медиите любопитни моменти покрай създаването на филма. С много емоционално присъствие се отличи и режисьорът Дейвид Лийч, който има изключителен опит в областта на екшън продукциите и пренася огромна част от своя уникален почерк в първия самостоятелен филм от обичания франчайз. Новото видео зад кадър \"Вярваме в Дейвид Лийч\" разкрива именно авторитета, с който целият актьорски състав се отнася към иновативния режисьор, както и редица сцени от снимачния процес. Звездната обстановка бе и много автентична благодарение на изложените автомобили, участвали в продукцията и превърнали се в абсолютна емблема за цялата поредица, информират от \"Форум филм България\".  От петък спасяването на света придобива нови измерения, защото един от най-атрактивните екшън тандеми в лицето на Дуейн Джонсън и Джейсън Стейтъм влиза пряко в битката за спасяването на човечеството.", "date": "2019.07.31", "title": "Екшън с Хобс и Шоу в средата на лятото"}
{"url": "https://duma.bg/datata-n196922", "text": "1886 - УМИРА ФЕРЕНЦ ЛИСТ, АВСТРО-УНГАРСКИ КОМПОЗИТОР (Р. 1811 Г.). Смятан за един от най-великите пианисти в историята. Откривател на симфоничната поема, както и на модерния соло пиано рецитал. Автор на 13 симфонични поеми, 19 рапсодии и др. Творчеството му е вдъхновено от унгарски национални мелодии и ритми. 1948 - В ЕЛХОВО СЕ РАЖДА ВЕЛКО КЪНЕВ, АКТЬОР (УМИРА 2011 Г.). Завършил ВИТИЗ, започва да пише актьорската си биография в Сливенския театър. Кариерата му е свързана още със Сатирата и Народния театър \"Иван Вазов\". За повече от 30 години в театъра и киното изиграва над 40 роли, най-известните от които са във филмите \"Мъжки времена\", \"Оркестър без име\" и \"Да обичаш на инат\". Има значителен опит и като педагог. Заедно с Георги Мамалев и Павел Поппандов създават група НЛО, която издава няколко плочи. Носител на театрални и филмови награди. 1971 - ЗА ПРЪВ ПЪТ Е ИЗПОЛЗВАН ЛУНОХОД (ЛУНАР РОУВЪР). Американските астронавти Дейвид Скот и Джеймз Ъруин стават първите хора, карали превозно средство на Луната. След като кацат на 30 юли по време на мисията на \"Аполо 15\", правят двучасова разходка със струващото 40 млн. щ.д. \"лунно бъги\". Изминават 8 км, като гледката е наблюдавана от милиони зрители на Земята. Третият от екипажа - Алфред Уордън, пилотира командния модул около Луната, докато колегите му прекарват на повърхността й 66 часа и 55 минути. 1991 - ПОДПИСАН Е ДОГОВОРЪТ \"СТАРТ\" ЗА СЪКРАЩАВАНЕ НА ЯДРЕНИТЕ АРСЕНАЛИ. Джордж Буш и Михаил Горбачов слагат подписите си в Москва, а документът влиза в сила на 5 декември 1994 г. СССР и САЩ са длъжни според договора за период от 7 г. да съкратят ядрените си арсенали така, че в страните да не останат повече от 6000 единици. Забранява се производството, изпитанието и използването на балистични ракети с въздушен пуск, подводни пускови установки, балистични и крилати ракети, а също и орбитални ракети. През май 1992 г. в Лисабон е подписан допълнителен протокол, според който към договора се присъединяват Украйна, Казахстан и Беларус. 1997 - ПРИЕТ Е НОВИЯТ ГЕРБ НА БЪЛГАРИЯ. Според гласувания от 38-ото НС закон гербът е изправен златен коронован лъв на тъмночервено поле във формата на щит. Над щита има голяма корона, първообраз на която са корони на български владетели от Втората българска държава, с пет кръста и отделно кръст над самата корона. Щитът е поддържан от два златни короновани изправени лъва, обърнати към щита от лява и дясна хералдическа страна, които стоят върху две кръстосани дъбови клонки. Под щита върху прехвърлена през краищата на дъбовите клонки бяла лента с трикольорен кант е изписано със златни букви \"Съединението прави силата\". Гербът, изработен по този закон, е на художника Кирил Гогов и скулптора Георги Чапкънов.", "date": "2019.07.31", "title": "Датата"}
{"url": "https://duma.bg/entusiasti-ot-moldova-obichame-i-dvete-si-rodini!-n196923", "text": "Малко повече от 12 дни продължи походът \"По пътя на предците ни\", иницииран от група бесарабски българи. Първоначалната идея на родолюбците бе да преодолеят пеша 515 километра, като тръгнат от ямболското село Ботево към Нова и Стара Загора. Маршрутът на ентусиастите мина още през градовете Велико Търново, Бяла, Русе и на наша земя приключи в Силистра. Последния участък на пътя те извървяха от молдовската граница до Тараклия - центъра на бесарабските българи в Молдова (населен с 40 хиляди наши земляци, а в цялата страна са около 60 хиляди сънародници). Идеята за инициативата хрумва на Владимир Магла, който по професия е преподавател по география и биология, а в момента живее в Кишинев и работи като главен мениджър продажби в компания, занимаваща се с внос на екопродукти от Европа. В мероприятието с мотото \"Не трябва да забравяме своите корени\" участваха още Олег Косих - директор на фондация \"Български дух\" в Молдова, и Нина Топалова (секретар на БОРМ - Българска Община в Република Молдова), която пое тежката задача да е координатор на похода в страната ни, както и Александър Романеско, Сергей Войняк, Дмитрий Бучков със сина му. Трима от ентусиастите отговориха на няколко въпроса специално за читателите на ДУМА. - Немного отдавна вкъщи дойде приятелят ми от детинство Александър Романеско и сподели, че е открил в интернет село в България, откъдето са дошли предците ни първо в Украйна, а после и в Молдова. Прииска ми се да посетя това място, да видя земята, на която са живели нашите прадеди. А после реших не само да го направя, а и да измина целия път пеша, както са го сторили те преди близо 200 години. - Около 3 месеца. Тъй като съм зает човек, а подготовката на маршрута, пресмятането на всекидневните километри, които трябва да се изминат, определянето на спирките - всичко това изисква време, по-голямата част от организацията обмислях и набелязвах вкъщи след работа и в почивните дни. - Освен приятеля ми Александър Романеско, който веднага се съгласи да тръгнем по пътя на предците ни, всички останали участници открих благодарение на интернет. Първо се срещнах с Олег Косих и му разказах за идеята си. Той я сподели в мрежата и започнаха да ми пишат хора, които изразяваха желание да се включат в похода. В началото ентусиастите бяха 12, но на старта се явиха 7 души, като в последния момент се присъедини синът на Дмитрий Бучков. До финала стигнахме двама - аз и Александър. - Никого не съм убеждавал. Който е имал възможност да отдели от времето си, не се страхува от трудности и се чувства българин, тръгна с нас. - Не, не е имало нито един, който да е рекъл подобно нещо. Надявахме се, че от Украйна поне някой ще пожелае да се присъедини към групата ни, но... - Когато вече се оформи екипът ни и определихме маршрута, исках да направя международен флашмоб. За целта обаче са необходими финанси. Някои от харчовете поех лично аз, другата част - цялата ни група. Най-много от организацията в България дължим на Нина Топалова, а информационната част падна на плещите на Олег Косих. Посрещна ни кметът на село Ботево - Георги Танев. По пътя ни помагаше Ивайло Шопски, голямо съдействие оказа и Живодар Кръстев от Русе. - Най-трудно ми беше на третия ден, когато започнаха да се изтъркват първите мазоли и се наложи да пия обезболяващи. Също така се откъсна подметката на новите маратонки, които обух за похода, изхвърлих ги и купих нови. Много тежко беше и когато наближавахме Велико Търново - температурата на въздуха надхвърляше 36 градуса на сянка, а ние вървяхме под преките лъчи на слънцето, нямаше никакъв вятър. Носехме и раници по 12 килограма. - Идеята ни е инициативата да стане традиция. Ние с групата от Молдова направихме първата стъпка. Ще се намери ли някой в България, който да не се страхува от втора? Може би още сега трябва да започнем да търсим съмишленици и организации, които да ни подкрепят, и догодина да осъществим още по-мащабно подобно мероприятие. Хрумва ми, че може да се случи през април, да е свързано с емблематичното за България въстание. - Няколко пъти съм чувала за тази идея. Но никой не се реши да я осъществи. От самото начало се включих в диалога - в чата, който създадоха момчетата. Казах им: с вас съм. После, когато преброих колко дни трябва да се върви, разбрах, че нямам необходимата физическа подготовка да мина това разстояние. Но ми хрумна, че мога да бъда полезна на хората от групата и ще ги придружавам с кола, когато изчерпя силите си да продължавам пеш. Реших, че ще взема участие в похода при всяко положение, защото исках поне малко да усетя как са вървели нашите предци. Разбира се, бяхме в много по-лесни условия, но все пак. Помислих, че надали ще има друг такъв случай, и затова няма накъде да се отлага. Не познавах никого от групата. С Олег веднъж се видяхме и това е. Не знаех, че съм единствената жена. В чата имаше доста други дами. - Най-тежко ми беше да оставя Владимир и Александър в България, да се разделя с тях. Разбирах, че няма да им е лесно, но се наложи да се прибера в Молдова. - Посрещаха ни много топло. 90% от тях изобщо не познавахме, срещнахме се по време на похода. Те вече бяха наясно накъде сме тръгнали. Радваха ни се. Някои решиха да ни подкрепят и вървяха с нас пеш. Всички се възхищаваха как за толкова години - близо два века, не сме забравили езика, пазим традициите. Казваха ни как, когато ни гледат, се чувстват горди, че са българи. Кметът на село Ягода - господин Димитров, сподели, че като се е запознал с нас, още повече е обикнал родината. Всички искаха да им гостуваме. На места трябваше да отказваме да останем да спим или ядем при тях, защото имахме малко време. По цялото трасе ни чакаха хора. И това основно бе благодарение на Ивайло Шопски от \"Пътуващо читалище\". Предварително пратих маршрута на мои приятели и ги питах дали имат познати по пътя, за да може да се обърнем към тях с някакви въпроси. Например да питаме къде да разпънем палатки или да хапнем. Бяхме готови сами да си поемем разноските. Обаче хората така активно се включиха, че не ни оставиха да изхарчим нито една стотинка, изцяло ни поеха от българска страна. Моят добър приятел Живодар Кръстев от Русе ни оказа голяма подкрепа в неговия край, осигури ни 4 нощувки и среща с областния управител. Мислех си, че ще се намерят хора, които ще предложат по една чаша вода и парче хляб. Но такова посрещане не можех да си представя - със знамена, с народни носии, с песни! Просто нямам думи! Много благодаря на всички стари и нови приятели. От сдружението \"Свети Георги Победоносец\" - Сливен, дойдоха в Ботево да ни посрещнат. Докараха продукти, дадоха пари. Благодаря от сърце и моля да не се сърдят, че не споменавам имената на всички. - Аз не изминах цялото разстояние. Бях 4 дни в началото и после още два накрая. Прибрах Владимир и Александър от Силистра. И без това не планирах да преодолея всичкия път. Исках само да съм наблизо и да бъда полезна. Мислех си на ден да изминавам толкова, колкото сили ще имам - 5-10 километра. - При всяко положение мислех да се включа. Не се колебаех за трудностите, само ме притесняваше как ще ме пуснат от работа. Вярвах, че в България няма да се сблъскаме с нерешими проблеми. Езика знаем, приятели имам доста... - Много пъти. Първо с родителите ми, когато навърших 9 години. Малка бях, но много помня. Обиколихме доста места в България. Видях Шипка, Мадарския конник, манастири, Етъра... А сега през лятото и по два пъти месечно се е случвало да съм в България. През зимата - по-рядко. - Както споменах, на тези места бях и преди. Но винаги е вълнуващо за мен, когато съм не само по такива забележителности, а и просто в България. Защо? Защото кръвта вода не става. И обичта към България е голяма. Ние, от Бесарабия, сме щастливи, че имаме две Отечества - Молдова (или Украйна) и България. Едната е Родина, другата е праРодина. И не знам коя повече обичам. То е както обичта към майката и бабата. Как можеш да кажеш коя повече обичаш?! Всяка от тях обичаш посвоему... - Един от най-вълнуващите моменти бе в село Ботево, Ямболско - там, откъдето започна преходът. Изкачихме баир - това е най-високото място в околността. И навсякъде, доколкото стига погледът, имаше обработени ниви - с царевица, слънчоглед, други култури. Баш същата гледка, която я имаме и в Бесарабия. И тогава пределно ясно разбрах - важното не е мястото, а хората. Преди двеста години едни българи са заминали от Ботево и на разстояние над хиляда километра с труда, усилията и навиците си са направили от пустиня истински рай. Същия, който са създали други българи, дошли след заминаването на предците ни, в същото село Ботево. Много силно е усещането да го осъзнаеш. - Дори не очаквахме такъв голям интерес. Искахме само да изминем пътя - да докажем най-вече на самите себе си, че не сме по-слаби от предците ни нито духом, нито като физически качества. Оказа се, че тази наша идея намери отзвук в душата на хората, живеещи в България. Вероятно, наблюдавайки какво правим ние, те погледнаха дълбоко в душата си и намериха там някой друг отговор. Например на въпроса защо ентусиасти като нас, не обръщайки внимание на времето навън, на разходите, на ценните летни седмици, правят нещо, което не носи пари, но е важно като голяма кауза? - Българското гостоприемство. Не очаквахме, че толкова много хора ще ни срещат по пътя, опитвайки се да помогнат кой с каквото може. Нямахме никакви проблеми - нито с нощувките, нито с прехраната. Надявахме се да отслабнем, но с тези гощавания по пътя беше сложно за изпълнение (усмихва се). Имах възможност да съм част от похода само четири дни и ги прекарах с голям кеф! - Искаме съвсем малко: независимо от социалните и икономическите проблеми, всички да помнят - българският дух е там, където има хора, които знаят кои са и откъде са. И броят им е голям. Затова благодарим: на Ивайло Шопски, който от София уреди цяла верига от хора по пътя ни, на Емилия Петкова, която е основната организаторка по посрещането ни в българските градове и села с хляб, сол, знамена и носии, на Натали Петрова, която популяризира акцията ни, на Георги Георгиев от Варна, който приятно ни учуди с младия и ентусиазиран екип, на Красимира Колева от Ямбол, без която този спретнат град щеше да си остане само точка на картата. Те, както и много други имена трябва да са известни. И не защото тези скромни хора искат да се чуе за тях. А защото ние смятаме, че именно те са истинските българи, достойно представящи държавата, която ние прекосихме надлъж и нашир.", "date": "2019.07.31", "title": "Ентусиасти от Молдова:  Обичаме и двете си родини!"}
{"url": "https://duma.bg/superbakterii-napadat-evropeyski-bolnitsi-n196930", "text": "\"Супербактерии”, резистентни към антибиотиците от най-ново поколение, се разпространяват в болниците в Европа, показва общоевропейско проучване. Разпространението на резистентната към най-новото поколение лекарства Klebsiella pneumoniae е \"изключително тревожно\", заявиха изследователи от института Сангер. И предупредиха, че и други бактерии могат да станат устойчиви - заради уникалния начин, по който се размножават. \"Тревожното е, че тези бактерии са резистентни към един от основните антибиотици от последно поколение\", заяви д-р София Дейвид от института Сангър пред \"Би Би си Нюз\". Инфекциите са свързани с висока смъртност. \"Ние сме оптимисти, че с добра болнична хигиена, която включва ранна идентификация и изолиране на пациенти, пренасящи тези бактерии, можем не само да забавим разпространението на тези патогени, но и да ги контролираме успешно\", каза проф. Хайо Грундман от университета във Фрайбург.", "date": "2019.07.31", "title": "\"Супербактерии\" нападат европейски болници"}
{"url": "https://duma.bg/nay-drevnata-statuya-na-buda-krie-skelet-n196915", "text": "По време на сканирането на най-старата статуя на Буда бе открит човешки скелет. Експерти от Холандия очакваха да се натъкнат на интересни находки, но намереното надхвърли и най-смелите прогнози и буквално шокира специалистите. Оказа се, че във вътрешността на древната скулптура има човек, седящ в поза \"лотос\", като по този начин повтаря и положението на фигурата на Буда. Професор Е. Бейн е сигурен, че фосилите в статуята принадлежат на известен монах от Китай - Лю Юан. Най-изненадващ обаче е фактът, че \"тухленият човек\" в скулптурата е запечатан, докато все още е жив. Специалистите отбелязват, че това е най-древният начин за съхранение на тела, който преди се е срещал само в митове и легенди. Вероятно този метод на погребение е бил практикуван от будистите в Япония. В историческите архиви специалистите успяха да открият свидетелства за монаха Лю Юан. От тях става ясно, че мъжът се подготвял за мумификация повече от две години. В продължение на хиляда дни е консумирал само зърнени храни и ядки. Така се е опитвал да се отърве от излишните мазнини в тялото си. През годините ял и кори от дървета. Смятало се е, че този продукт плаши насекомите и не им позволява да нарушат целостта на останките след смъртта.", "date": "2019.07.31", "title": "Най-древната статуя на Буда крие скелет"}
{"url": "https://duma.bg/indiets-uhapa-zmiya-n196913", "text": "Индиец, ухапан от змия, си е отмъстил подобаващо, като на свой ред е впил зъби във влечугото, предаде Ройтерс. Мъжът, идентифициран като Радж Кумар, е отмарял с питие у дома, а змията се приплъзнала в дома му в северния щат Утар Прадеш и го нападнала. \"Когато змията атакува сина ми, той на свой ред нахапа влечугото и го изплю на части\", разказва баща му Бабу Рам. Близките на мъжа са го закарали в болница. Според местни медии, които съобщават, че мъжът е бил пиян по време на \"схватката\" си със змията, състоянието му е сериозно. Според експерти влечугото не е отровно. \"Тази случка определено е странна. Тук обикновено идват хора, нападнати от влечуги. Досега обаче не се е случвало някой да ухапе змия и да я донесе със себе си в торба\", сподели лекуващият доктор на индиеца. Местните медии съобщават също, че след инцидента семейството на потърпевшия е кремирало влечугото.", "date": "2019.07.31", "title": "Индиец ухапа змия"}
{"url": "https://duma.bg/slonovete-namalyavat-vrednite-emisii-na-gaz-n196916", "text": "Слоновете оказват влияние на околната среда по такъв начин, че намаляват вредните емисии на газ в атмосферата на Земята. До този извод стигнаха учени от американския университет Сейнт Луис, а резултатите от изследването са публикувани в сп. Nature Geoscience. По време на няколко експедиции биолозите са изучавали поведението на слоновете в различни райони на Централна Африка. \"Открихме, че в ареалите на тези животни има дървета с пищни корони, които образуват гъсти гори\", заяви участникът в експедицията професор Стивън Блейк. Растенията поглъщат големи количества въглероден диоксид, с което допринасят за намаляването на парниковия ефект. Според учените важна роля в този процес имат и гигантските бозайници. \"Гъстата гора се образува от бавнорастящи дървета, които не предизвикват интереса на слоновете. Вместо тях животните се изхранват с бързорастящи растения, като по този начин освобождават пространство за техните \"по-бавни\" конкуренти. След няколко години на това място може да се появи плътна зелена покривка\", обясни проф. Блейк. Според оценките на биолозите за изкуственото отглеждане на подобни дървета без помощта на слоновете хората ще трябва да похарчат най-малко 43 милиарда долара. Полезните качества на тези бозайници обаче не могат да ги спасят от изтребление. Според Световния фонд за дива природа те все още се отнасят към застрашените видове, а техният брой на Черния континент не надхвърля 415 хиляди. Хората харесват слоновете, но безжалостно ги унищожават. Трябва да опазим тези бозайници, защото те изпълняват важна задача: намаляват вредните газове. Необходимо е да променим нашето отношение към тях, категорични са експерти.", "date": "2019.07.31", "title": "Слоновете намаляват  вредните емисии на газ"}
{"url": "https://duma.bg/kazionen-kazus-n196928", "text": "Казионният синдикат КНСБ не страда от скрупули. Съвсем директно се изживява като \"работнически авангард на Партията\", в случая на управляващата ГЕРБ. Прави го публично, сякаш да подчертае политическата си обвързаност на всяка цена. Да се изтъпаниш редом с кметицата Йорданка Фандъкова и да обявиш в аванс, че я подкрепяш за втори мандат, при положение че дори тя самата още не го е декларирала, означава, че си загубил безвъзвратно ориентирите на мисията, която ти е отредена. Ако въобще има такава, дори по документи. За това, че българските синдикати и най-вече КНСБ са се превърнали в патерици на властта и си пъхат гагата, където не им е работа, се пише и говори отдавна. Хората въобще не им вярват, което, разбира се, не трогва ни най-малко техните лидери. \"Споразумението за сътрудничество между КНСБ и столичния кмет Йорданка Фандъкова отпреди четири години е изпълнено, оценката ни за мандата е положителна\", гордо обяви Пламен Димитров. Споразумение за сътрудничество между кмет и синдикална организация?! А каква сила има то? Кой го контролира и как? И какво точно софиянци са видели от него? Все въпроси, които остават без отговор.  Мястото на синдикатите не е на съвместни пресконференции и хайверени форуми, а на улиците и площадите, където са протестите. Протести в защита на все по-орязаните трудови права и социални придобивки на хората - дело на същата тази власт, от която КНСБ е доволна. Как да спасят трудовото законодателство и да го направят по-поносимо, а не подкрепа и участие в избори трябва да е в главите на босовете им. За това обаче са нужни друг манталитет и най-вече морал, за които няма как да имаш усет при тези обвързаности. Къде-къде по-приятно е да ходиш в командировки с министри и депутати, да делиш общата софра и участие в бордове.  По цял свят профсъюзите са опозиция на всяка власт и партийно неутрални. Само у нас е обратното. Но кое ли у нас не е менте?", "date": "2019.07.31", "title": "Казионен казус"}
{"url": "https://duma.bg/kontsert-n196917", "text": "Испанската певица Силвия Перес Круз и бразилският певец и композитор Токиньо изнесоха концерт на Юнивърсъл мюзик фест в Испанския кралски театър в Мадрид.", "date": "2019.07.31", "title": "Концерт"}
{"url": "https://duma.bg/obrazuvaha-delo-zaradi-shumnoto-kvakane-na-zhabi-n196914", "text": "Правоохранителните органи на френския град Арас, департамент Па дьо Кале, разследва дело, образувано заради шумното квакане на жаби в двора на частен имот.  Стопанинът на градината разказа пред журналисти от местното издание La voix du Nord как в края на юни пристигнали двама полицаи, които му съобщили за оплакването на негов съсед от гръмогласните земноводни. Оказа се, че две жаби са се заселили през май в неговото езерце. С настъпването на размножителния период започнали доста силно да \"пеят своите нощни песни\", с което предизвикали гнева на комшиите. \"Истина е. Чуваха се много силно, но вече не шумят. Мисля, че след брачния период никой няма да се оплаква от тях\", разкри собственикът на градината. Но делото срещу жабите не е закрито и стопанинът на езерото отново бил посетен от служители на органите на реда. Този път с тях бил и заместник-кметът на града. Властите помолили мъжа да затваря жабите в гаража си за през нощта. \"Това е абсурдно. Пробвайте да хванете жаба в езеро. И те са защитени видове. Не смятам да ги прогонвам\", каза мъжът. Според него всичко това е свързано с някаква мода. Той припомни случая с французин от департамента Уаз, глобен с 500 евро, защото петелът Коко прекалено гръмогласно кукуригал сутрин. Същата финансова санкция чака и собственика на петела Морис от остров Олерон. Вестник \"Фигаро\" отбелязва, че делата заради поведението на животни се превръщат в тенденция. За да я спре, кметът на община Гайак в департамента Жиронда предложи селските звуци да бъдат включени в Списъка с национално наследство, а след това и в листата на ЮНЕСКО. Авторът на инициативата вече е събрал много подписи под своето предложение.", "date": "2019.07.31", "title": "Образуваха дело заради шумното квакане на жаби"}
{"url": "https://duma.bg/slovo-za-georgi-badev-n196921", "text": "Проф.                                    Велик и неповторим, излъчващ неподражаема духовна сила и внушение, оставил незаличими следи с вдъхновеното си изкуство - такъв е споменът ни за Георги Бадев (1939-2015). От изпълненията му бликаше неземна мощ, брилянтна красота и вглъбено съзерцание. Те проникваха дълбоко в душите и сърцата ни и ни правеха щастливи. Съхранени чрез многобройните му записи, те и днес ни носят радост и очарователно вълнение. Завещаното от него музикално наследство е безценно и безсмъртно, изпълнено с мъдри послания. То се числи към най-високите постижения в съкровищницата на българското инструментално-изпълнителско изкуство.  Незабравими ще останат концертите му, изнесени със Софийската филхармония и другите симфонични и камерни оркестри в страната (под диригентството на Константин Илиев, Добрин Петков, Александър Владигеров, Васил Казанджиев, Йордан Дафов, Георги Димитров и др.), а също и многобройните му гастроли в чужбина, на които се представяше с най-значими цигулкови творби от Вивалди, Бах, Хайдн, Моцарт, Бетовен, Шуман, Брамс, Чайковски, Берг, Барток, Стравински, Прокофиев и др., както и българските автори - П. Владигеров, К. Илиев, Ив. Спасов, Й. Дафов и др. Дълъг е списъкът на пиесите и камерните произведения от композиторите Паганини, Шуберт, Сарасате, Виенявски, Франк, Шосон, Равел и мн. др., които интерпретираше съвместно с именитите пианисти Антон Диков, Николай Евров, Снежина Гълъбова, Милена Моллова, Ружка Чаракчиева, Божидар Ноев, Стела Димитрова-Майсторова, Пепа Шандуркова и др. Паметни образци на неговата изпълнителска дейност бяха сценичните му прояви със знаменития му учител проф. Владимир Аврамов, с известния цигулков педагог и изпълнител проф. Боян Лечев, с превъзходния виолончелист проф. Венцеслав Николов и пр. Със своя забележителен артистичен и педагогически дар той вдъхновяваше, увличаше и направляваше десетки млади дарования - негови ученици и студенти (като професор по цигулка в Музикалната академия \"Проф. Панчо Владигеров\" в София, както и академията \"Мусашино\" - Токио, където преподаваше от 1996 до 2004 г.); с някои от тях се изявяваше заедно като солисти-партньори на сцената. Изкуството му винаги беше посрещано с възторг и всеобщо преклонение. Навсякъде получаваше неизменно високи оценки (в редица страни на Европа, в Русия, САЩ, Канада, Мексико, Куба, Египет, Сирия, Япония) както от екзалтираната публика, така и от специалистите и най-взискателната професионална критика. Без съмнение той стана еталон за най-висше майсторство и изпълнителска култура.  А не е ли време да му бъде изработен \"ръкотворен\" паметник, който да бъде поставен във фоайето на нашия храм на музиката - зала \"България\", където той ни пленяваше с най-хубавите си мелодии и омайваше с най-чаровните звуци на приказната си цигулка? Не е ли редно образът му да ни напомня всеки път за неговото дело, за неговия дух и неговия изумителен пример в служба на Нейно величество Музиката?", "date": "2019.07.31", "title": "Слово за Георги Бадев"}
{"url": "https://duma.bg/balgariya-iska-svetovnoto-po-borba-2023-g-n196908", "text": "България има желание да приеме Световното първенство по борба за мъже и жени през 2023 г. Президентът на Международната федерация по борба (UWW) Ненад Лалович оповести, че София може и да получи домакинството. Сърбинът е у нас по повод Световното за кадети в \"Арена Армеец\", което е генерална репетиция за страната ни, която догодина ще приеме олимпийска квалификация. \"България има интерес да приеме Световното, но трябва да бъдат изпълнени различни критерии. Условията тук са добри. Всичко това е важно, защото тези деца са бъдещите шампиони и трябва да свикват с това. Целта е всички състезания да са като това тук и нашите състезатели да са горди от своето участие\", обяви Лалович. Той също така е член на МОК.", "date": "2019.07.31", "title": "България иска Световното по борба 2023 г."}
{"url": "https://duma.bg/bita-i-kulturata-na-kapantsite-predstavya-etnografskiyat-muzey-v-razgrad-n196918", "text": "Капанците са малка локална група старо българско население, което живее в няколко селища, разположени на територията на съвременните области Разград, Търговище и Русе. Изложбата \"Традиционен бит и култура на капанците\" е разположена в реставрирани къщи от ХIХ век с красиво оформено дворно пространство, разказва Даниела Ганчева, уредник в къщата музей. Тя обяснява, че в постоянната експозиция се разгръщат основни моменти от календарната обредност, трудовите обичаи и семейния календарен цикъл на тази общност. Специфичните етнографски особености в обичаите и обредите за дъжд и суша Пеперуда и Герман са разкрити чрез основните обредни лица и богатия обреден реквизит. Началото и краят на жътвата са показани чрез основните магически действия, които трябва да подсигурят плодородие. Семейните обичаи и вярванията, свързани с раждането, встъпването в брак и смъртта, се пресъздават с помощта на най-атрактивните експонати.", "date": "2019.07.31", "title": "Бита и културата на капанците представя етнографският музей в Разград"}
{"url": "https://duma.bg/nov-targ-za-emblemite-na-tsska-n196910", "text": "Нов търг може да се проведе за емблемите на ЦСКА. Дотук се стигна, след като Върховният касационен съд (ВКС) обяви, че морски имот край Бяла, който беше включен в списъка с активите, всъщност е собственост на фирма \"Камеко\" АД на бизнесмена Вълкан Стойновски. Активите на фалиралото автентично дружество бяха купени от фирмата \"Ред енимълс\", която ги прибоди на търг за 8 млн. лв. Сега вариантите са два. Единият е шефовете на дружеството да си поискат милионите обратно, а другият - да преглътнат парични загуби в името на ЦСКА и окончателно да придобият активите и емблемата на 31-кратния шампион на България. До провеждането на нов търг обаче могат да минат и 2 г. \"Ред енимълс\" беше собственост на червения фен Иван Велчев-Кюстендилеца до плащането на парите в края на миналата година. Няколко часа, преди те да бъдат преведени по сметка на ЦСКА, фирмата смени собствеността. Велчев я прехвърли на близката до Гриша Ганчев Искра Григорова. Сега тя може да обяви, че е платила за земя, която не е на ЦСКА, и по този начин да предяви поредица от претенции - за анулиране на търга и да й бъдат върнати въпросните пари. Делата започнаха в края на 2017 г., когато \"Камеко\" заведе иск в Окръжен съд Варна и изненадващо го спечели. Постигна успех и на втора инстанция в Апелативен съд Варна. Въпросната фирма се представлява от адвокат от Ловеч. Фактите обаче говорят, че решенията на варненските съдилища и последвалото определение на ВКС дават предпоставка за разваляне на сделката и за насрочване на нов търг. При това положение ЦСКА-Сф ще си запази парите, които, както самият Ганчев каза, че ги е хвърлил в канала. Спорът за имотите, които са на стойност 1 млн. лв., е още от времето, когато \"Титан\" управляваше ЦСКА. Те ги бяха заложили като гаранция за дълговете към НАП. След като започна процедурата по несъстоятелност, те бяха върнати обратно от държавата, за да бъде направен търг.", "date": "2019.07.31", "title": "Нов търг за емблемите на ЦСКА"}
{"url": "https://duma.bg/lyatna-premiera-v-kukleniya-teatar-v-stara-zagora-n196919", "text": "Държавният куклен театър в Стара Загора представя своята лятна премиера на \"Последният човек\" по романа на Джордж Оруел \"1984\" днес, 31 юли, от 19.30 ч. Творческият екип на поредното предизвикателство на сцената на театъра е: Веселка Кунчева - режисура и драматургична версия, Мариета Голомехова - сценография и кукли, Христо Намлиев и Милица Гладнишка - музика, Мария Димитрова - хореография, Полина Герасимова - 3D Mapping, Мирчо Мирчев - художник декор, Александър Богдан Томпсън - фотограф. Участват актьорите Милица Гладнишка (гост), Латина Беровска, Таня Георгиева, Мария Джойкева, Любен Чанев, Калоян Георгиев, Кирил Антонов, Цвети Пеняшки.", "date": "2019.07.31", "title": "Лятна премиера в кукления театър в Стара Загора"}
{"url": "https://duma.bg/grisho-promyanata-mi-zapochva-ot-meksiko-n196911", "text": "Григор Димитров се закани промяната в представянето му да започне от АТП 250 турнира в Лос Кабос, Мексико. Рано тази сутрин водещият ни тенисист игра срещу Стив Джонсън (САЩ, №94), като се опита да спре негативна серия от 4 поредни загуби. \"Развълнувам съм, защото очевидно досега нямам най-добрата година. Но запазвам своята положителна настройка всяка седмица, в която се състезавам. Така че защо да не започна оттук един по-добър сезон? Подкрепата, която получавам с години в Мексико, ми помогна да играя по-добре и да се наслаждавам повече. През сезона пътуваме и играем около 30 седмици, доста натоварено е, така че винаги е приятно, когато можеш да дадеш нещо на феновете си, и засега това е прекрасно\", обяви Гришо. Последната му титла е от края на 2017 г., когато триумфира на финалите на АТП в Лондон.", "date": "2019.07.31", "title": "Гришо:  Промяната ми започва от Мексико"}
{"url": "https://duma.bg/nay-umnoto-kuche-v-sveta-pochina-na-16-godini-n196912", "text": "На 16-годишна възраст в щата Южна Каролина почина най-умното куче на света. Чейсър се е прочула благодарение на своя богат речник, пише \"Индипендънт\". Американецът Джон Пили купил кучето порода бордър коли през 2004 г. В продължение на 3 години се е занимавал с него по 4-5 часа дневно. Пили е показвал на Чейсър даден предмет и около 40 пъти поред е произнасял неговото наименование, след което го е скривал и я карал да го намери. В процеса на обучение е използвал 800 играчки за кучета, 116 топки, 26 фризбита и многобройни пластмасови предмети. В резултат Чейсър се е научила да разпознава 1022 предмета. Медиите я кръстиха най-умното куче в света. Джон Пили почина през миналата година на 89-годишна възраст. След това Чейсър живееше с неговата дъщеря.", "date": "2019.07.31", "title": "Най-умното куче в света почина на 16 години"}
{"url": "https://duma.bg/levski-vzima-15-mln-evro-za-mariani-n196909", "text": "Левски ще получи 1,5 млн. евро по трансфера на Давиде Мариани, който преминава в Ал Насър, ОАЕ. Швейцарецът остава само да подпише договора си, след като премина и медицинските изследвания. Той изигра последния си мач за \"сините\" при успеха над Ботев Пд с 3:1, в който вкара два гола. Арабите изгледаха мача от трибуните на \"Герена\", а вчера оформиха всичко по трансфера. Левски губи безспорно най-добрия си играч, но с парите треньорът Петър Хубчев ще може да получи двама или трима класни за нашето първенство изпълнители. \"Мариани без отбора е нищо. И отборът без Мариани може би няма да бъде същият, може пък и по-добре да е. Но Мариани е малка част. Най-радващото е, че той е разбрал това нещо\", заяви Хубчев. Този сезон швейцарецът има 6 гола и 1 асистенция в шест мача. \"От два месеца съм тук, но не съм се съмнявал в тази реакция на Левски. Колкото повече ги опознавам тези момчета, все повече я очаквах тази реакция от тях. Чисто професионално това е най-добрият отговор. Доволен съм. Няма какво да се оправдаваме с лошото време, жегата и т.н. Но аз не видях умора в играчите, напротив\", допълни Хубчев. Утре той извежда \"сините\" срещу АЕК Ларнака (0:3 в първия мач) в реванш от II кръг на квалификациите на Лига Европа.", "date": "2019.07.31", "title": "Левски взима 1,5 млн. евро за Мариани"}
{"url": "https://duma.bg/rezultati-n196907", "text": "III кръг  Левски - Ботев Пд 3:1 1:0 Мариани (10) 1:1 Еберт (45) 2:1 Мариани (51) 3:1 Горанов (80); Лудогорец - Витоша Б 2:0 1:0 Шверчок (79) 2:0 Лукоки (90); Славия - ЦСКА-Сф 1:2; Ботев Вр - Локо Пд 1:4; Дунав - Царско село 3:1; Черно море - Етър 1:1; Арда - Берое 3:1.  1. Лудогорец 3 0 0 8:2 9  2. Левски 2 1 0 7:2 7  3. Черно море 2 1 0 7:3 7  4. Локо Пд 2 0 1 8:6 6  5. Арда 1 2 0 3:1 5  6. Ботев Пд 1 1 1 4:4 4  7. ЦСКА-Сф 1 1 1 5:4 4  8. Етър 0 3 0 3:3 3  9. Славия 1 0 2 6:7 3 10. Берое 1 0 2 6:8 3 11. Дунав 1 0 2 5:8 3 12. Ботев Вр 1 0 2 4:7 3 13. Царско село 0 1 2 1:5 1 14. Витоша Б 0 0 3 2:6 0 IV кръг: петък, 18.45: Витоша Б - Арда (Нова спорт); 21.00: Черно море - Славия (Диема спорт); събота, 18.45: Етър - Ботев Пд (Диема спорт); 21.00: Берое - Дунав (Диема спорт); неделя, 18.45: ЦСКА-Сф - Ботев Вр (Диема спорт); 21.00: Локо Пд - Лудогорец (Диема спорт); понеделник, 21.00: Царско село - Левски (Диема спорт). Футбол по Ринг 19.00 \"Ауди Къп\" (малък финал) 21.30  \"Ауди Къп\" (финал) по Макс спорт 2 3.00 МЛС - Атлетико Мадрид по Макс спорт 3 3.30 Атлетико Минейро - Ботафого по Макс спорт 4 1.15 Интернасионал - Насионал 3.30 Бока Хуниорс - Атлетико Паранаенсе по Макс спорт 1 Тенис 23.30 Турнир във Вашингтон (мъже) по Евроспорт 1 Колоездене 16.30 Обиколка на Валония (V етап)", "date": "2019.07.31", "title": "Резултати"}
