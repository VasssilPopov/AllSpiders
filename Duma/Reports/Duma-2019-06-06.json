{"url": "https://duma.bg/bsp-vnasya-zakoni-sreshtu-bednostta-i-demografskata-kriza-n193373", "text": "БСП ще внесе тази седмица няколко законопроекта, свързани с проблемите на бедността, неравенствата и демографската криза, обяви Корнелия Нинова. Тя припомни, че през последната половин година няколко пъти се увеличават цените на ток, парно, вода, инфлацията расте, а близо 2 млн. души живеят под прага на бедността. \"Ще внесем за пореден път предложение за намаляване на ДДС на мляко, месо, брашно и продукти от брашно на 5%. Настояваме за данъчни облекчения за млади семейства с деца, които са работили и са внасяли осигуровки. Искаме преизчисляване на всички пенсии\", обясни Нинова. Знаем, че сега ще ни залеят с обяснения как това не може да стане и че е популизъм, но няма да отстъпим от приоритетите си\", категорична бе тя.  \"Бившият член на БКП Бойко Борисов твърди, че социалистите обичат да харчат чужди пари. Но сумите, които той раздава през прозореца на джипа си, не са негови, а на целия народ\", коментира Нинова. Тя попита Борисов кога точно Ангела Меркел, Виктор Орбан и колегите му от ЕНП в Австрия са станали социалисти и популисти, които харчат чужди пари. \"В Германия, Австрия и Унгария има диференциран ДДС на храни, книги и медицински услуги. Г-жа Меркел въведе безплатни детски градини, а в Гърция, Австрия и Норвегия има безплатно образование за студенти\", посочи  Нинова. Според нея по логиката на Борисов цяла Европа се управлява от социалисти и популисти, които провеждат невъзможна политика чрез намаляване на ДДС. \"Това е европейска практика на политици, които са загрижени за най-важното - жизнения стандарт на своите сънародници. Другото, което чухме, е, че няма безплатни услуги. Европейските избори минаха, но е хубаво нашият премиер да се поучи от някои европейски практики, и то също от неговото политическо семейство, ако не вярва на българските социалисти\", коментира лидерът на БСП.  Нинова призова партиите в парламента към разумен разговор с аргументи за истинска политика по най-болезнената тема в България - бедност, неравенства и демографска катастрофа. \"Нека оставим вицовете и лакардиите на премиера, но нека като разумни хора да седнем и с истински аргументи да намерим решение на тези проблеми.  Обръщам се към колегите, които ще имат тези законопроекти до края на седмицата, да ги разгледат и ги каним на разговор по тези въпроси\", заяви Нинова. ", "date": "2019.06.06", "title": "БСП внася закони срещу бедността и демографската криза"}
{"url": "https://duma.bg/karvavi-7-leva-n193375", "text": "Кохортата верни на пълководеца си нечестни воини пак удари с юмрук по лицето възрастните българи. Правителството гласува увеличение   на социалната пенсия за старост, та от 1 юли вместо 125 лева нашите бащи и майки ще вземат 132 лева. Тук трябва човек да замълчи, да преглътне тази чудовищна подигравка колкото за кило череши примерно. Но онемелите са самите почетени с тази \"грижа\" нещастници на възраст. А Бойко Борисов пак се разплямпа около нещо, което неидентифициран летящ обект предложи - намаление на ДДС за хляба. Изтъпани се не къде да е, а на прием на мосю Домусчиев сред рокли с гол гръб, скъпо шампанско и разплути усмивки. Премиерът цинично подхвърли: а защо не и на млякото, и на месото? Ами, ако и те поискат намаление? И даде да се разбере, че данъци няма да се променят, какво си въобразяват тези под техния хомот. \"Безплатни неща няма. Къде ще излезе сметката? Ние ги държим тези данъци и ще ги държим до края. Данъците няма да ги пипаме.\" Спете спокойно, рече още с тези думи премиерът на своите олигарси под аплаузите на дами и господа от голямото добрутро. Куверти за пенсионери нямаше. Ами, балът свърши!", "date": "2019.06.06", "title": "Кървави 7 лева"}
{"url": "https://duma.bg/na-teatro-vav-viena-prez-may-1925-g-n193345", "text": "Датата на Деветоюнския преврат пак ни връща към трагичните моменти в историята ни. Идва на власт кръволокът Александър Цанков, предстои главорезите на ВМРО под закрилата на царя и царските велможи да убият зверски Стамболийски. Дори любовта на живота на потъналия в българска кръв до ушите бос на ВМРО е свързана с убийства. Иван (Ванче) Михайлов (1896-1990) и Менча (Мелпомена) Кърничева (1896-1969) - какво ли не се пише за техните отношения! Ванчето я бил подложил на почти библейско изпитание - да убие \"злодея\" Тодор Паница, революционер от лявото крило на ВМРО, че тогава да я вземе. Почти сапунка. И Менча стреля по Тодор Паница във виенския Бургтеатър на 8 май 1925 г. Тежко ранена е и съпругата на Паница - Екатерина Измирлиева (1884-1967), първа братовчедка на гениалния ни поет Христо Смирненски. Телохранителят Яне Богатинов, професионален македонски революционер от близкото обкръжение на Яне Сандански, също е ранен. Едва сега от текстовете по-долу става ясно, че мишена на прогърмелия по цяла Европа атентат е бил и баджанакът на Паница, земеделецът Борис Бумбаров (1896-1969). Малко преди атентата се оженил за Магдалена, сестра на Екатерина, осъден е задочно на смърт по фашисткия Закон за защита на държавата - чак през 1926 г. На нейния въпрос защо е извършила убийството Менча отговаря: заради Македония. Боже, тая Македония, колко престъпления са извършени все в нейно име! И никой не се и запитва как е могло едно тежко болно туберкулозно момиче (поне пред съда го изкарват такова), не похващало пистолет в живота си, да намери физически и психически сили за това страховито покушение.  За сведение и на сегашните босове на ВМРО: тая толкова романтична \"стори\" нещо взе да издиша. Няма спор, историйката е хубава, има само един дребен недостатък - че не е съвсем вярна. Че във Виена около Менча са се навъртали няколко от страшните професионали на Ванчето, за да я учат как да стреля. Изглежда, не са й хванали много вяра, че ще се справи, защото и те се снабдяват с билети, за да се насладят на драмата на Ибсен в Бургтеатър и да попуцат по ложата на Паница и по тая на Бумбаров. Това свидетелства Магдалена пред Любчо, близък на забравения днес съратник на Яне Сандански - Георги Коцев (1886-1972). Коцев е настоял Любчо да се срещне с Менча и да я разпита за атентата и за двама от килърите в залата - Томата и Гогата. Очевидно остарелият революционер е знаел много повече. За съжаление не успях да открия нищо друго по темата в обширния му архив.    Менча изчаква търпеливо да я арестува виенската полиция и си признава, преди още да я питат, че тя е убийцата. А експертите дори не изследват дали от дулото на нейния пистолет или от нечий друг е излетял фаталният за Паница куршум. Тя е изпълнила перфектно задачата си на мюре, нейните съучастници може спокойно да напуснат Австрия и да се завърнат  в Петричко. Осъдена е на 8 години затвор заради лошото й здравословно състояние, но пак заради него в края на същата година е освободена от Върховния съд на Австрия. Следва сватба.  Не е за вярване, че на двамата тъй влюбени един в друг килъри днес има (пре)кръстени улици, че името на Ванчето бе споменато тази година навръх 3 март сред героите в присъствието на цялото ни държавно ръководство, докато ред истински герои от Македония, включително и Яне Сандански, бяха пак \"забравени\". Но докато за \"забравените\" се пеят и днес стотици народни песни, за Ванчо е известна само една - публикувана е в изследването \"Революционната народна песен от Македония\" на проф. Илия Манолов (изд. \"Орбел\", 1994  г.). Тя му е изпята през 1972 г. от Столина Бусарова, 58-годишна, от с. Парил, Гоцеделчевско: От небето ясно падна куче бясно. Не било куче мръсно бясно, а е било един истински известен на име Иван Михайлов. Но портретът на Ванчо днес краси трибуни на партийни конгреси и кабинети на някои от първите ни държавни мъже... Уф! Из глава 12. Събитието във виенския Бургтеатър Никоя друга, легална или нелегална македонска акция след Първата световна война не е привличала в такъв размер вниманието на чуждестранната преса и изнесла името на Македония пред широкото обществено мнение, както e наказанието на Тодор Паница във виенския Бургтеатър. С този удар бяха чувствително засегнати редица врагове на македонското движение, но особено следните четири централи: сръбската българоизтребителна политика в Македония, чийто слуга бе станал Паница; гръцките власти, с които той също беше във връзка; болшевишката централа, на която той служеше за реализиране на балканските й планове; лявото крило, т.е. малцинството на българската земеделска партия, от което неколцина по-първи хора също се ползваха от широкото благоволение на сръбската полиция. Поради това в моя план влизаше да се пише по-обстойно за развилия се във Виена съдебен процес, за Менча Кърничева и прочие. Но през 1951 г. тя ме изненада с един съдържателен подарък. Написала бе на машина бележки, които се отнасят главно до станалото в Бургтеатър. Ето  разказа на Менча: \"Когато Магдалена бе все още в София и Паница сътрудничеше със земеделската власт, тя се е запознала с един от ръководните хора на младежкия съюз, някой си Димитър Кемалов от Неврокоп. Млад човек, мисля депутат, с изгледи да стане министър. И трябвало да се оженят; били неофициално сгодени. Събитията обаче и този път й попречиха да свие свой дом. При преврата на 9 юни той е бил убит. По-късно в София, или в чужбина, срещнала един друг земеделец, Бумбаров, секретар на министър Ботев. Сгодява се за него. И той е бил емигрант в Сърбия и си кореспондираха. Сватбата трябваше да стане през април. Годеникът бе дошъл; чакаха да пристигне Паница със сестра й от Атина или Белград. Когато те пристигнаха, фиксираха деня на сватбата... На сватбата на Магдалена револверът ми бе в чантата. В театъра, през един от антрактите, в клозета го прехвърлих от гърдите в чантата. Тогава изхвърлих в клозета и ключовете на големия техен сандък, в който знаех, че има снимки на техни контрачети в Македония, донесени от Паница, пистолети, кореспонденция и пр. На сватбата - след венчавката, не се реших да действувам поради многото техни хора за охрана. Няколко пъти ставаше дума, откак Паница и жена му бяха дошли, да отидем на театър. Понеже не познавах добре Виена... отидох при Катя Антонова, сестра на Никола Антонов, чиновник от българската легация, която познавах от София. Помолих я да ме придружи до някое бюро, или касата на театъра, за да купя билетите. Купих билетите и се сбогувах с Катя. Това мое посещение им е причинило некои неприятности, специално на брата й. Понеже ложа номер 2, ранг 3, десно, не можеше да побере всички ни, купих две места в друга ложа, където отидоха Магдалена и мъжът й. Аз останах с Паница, жена му и телохранителя Яне Богатинов. Бех много спокойна, като всеки човек, който е взел безвъзвратно решение. Тази вечер, на 8 май, в Бургтеатър се даваше \"Пер Гинт\" от Ибсен. След първите изстрели, дадени срещу Паница, жена му хвана ръката ми. Аз я издърпах и тогава съм ранила нея в устата. Това обаче научих по-късно в затвора; то не влизаше в намеренията ми. Яне Богатинов се опита да стане, но изгърмех в краката му и той похлупи главата си върху перилата на ложата. Гърмежите в ложата се сляха с тия на сцената, където се възпроизвеждаше корабокрушение, или буря. Никой измежду публиката не разбра нищо. Аз спокойно напуснах ложата и слезнах долу на улицата, за да търся полицай, комуто да се предам. Едва открих едного след няколко минути търсене. Бих могла да избягам, ако това бе организирано, или ако това влизаше в задачата ми. Стражарят ме въведе първо в полицейското отделение на театъра - една стая с големи огледала. А от там ме прехвърлиха в полицията, където започнаха нескончаемите разпити. Нейде из коридорите преминаваше Магдалена с мъжа й - вероятно и тях разпитваха. Виждайки ме, тя ме запита: \"Менча, защо го направи?\" Отговорих й: \"За Македония\". Повече не се видехме. Към 1925 г. Менча Кърничева успя да се вмъкне в нашите среди във Виена. Тя бе позната на моята сестра още от Мюнхен, където след Първата световна война следвали търговски науки. М. Кърничева продължила да поддържа връзка със сестра ми и съобщила, че била с намерение да продължи следването си във Виена. \"Аз придружих Тодор Паница при едно от неговите пътувания до Солун и когато се върнахме във Виена, заварихме Менча Кърничева, която се бе настанила в нашата стая. Ние временно бяхме принудени да се настаним в хотел. Пропуснах да кажа, че когато минахме през Цариброд, сестра ми се запозна с Борис Бумбаров, който бе пунктов на земеделците заедно с Гаврил Генов и Замфиров и впоследствие във Виена те се сгодиха. Ние продължихме да търсим квартира, а през това време убийцата е продължавала да плете с помощта на Стоил Стоилов, Никола Антонов и др. своето пъклено дело.   Един ден предложиха да вземем билети на \"Пер Гинт\", която се даваше в \"Бургтеатър\". За билети се беше погрижил д-р Филип Атанасов. Беше 8 май 1925 г. През второто действие на пиесата кораб се блъсва в скала и започва да потъва. В този миг се чуха изстрели. Предположих, че гърмежите са ракети, които се хвърлят на сцената. Но това не бяха ракети, а изстрели, които убиха Тодор Паница, който беше седнал вдясно от мен.  Други два изстрела бяха отправени срещу Яне Богатинов. Те бяха дадени под наклон, аз забелязах пламъка им и извиках: \"Какво става тук?\" Убийцата обаче се обърна и изстреля в лицето ми последния си куршум. Бях се навела и куршумът прониза езика ми и през челюстта влезе в гърдите ми, където и сега се намира. След това тя избяга от ложата, като затвори вратата след себе си. Яне Богатинов, макар и ранен в двете ръце, успя с крака си да отвори вратата на ложата и се спусна да я гони, но тя успя да се укрие. След изстрелите лампите светнаха. Сестра ми и Бумбаров, които бяха в една от съседните ложи, дойдоха при нас. Пристигна и полиция. Лекар установи смъртта на Паница и вдигнаха тялото му. Кръвта продължаваше да тече от устата ми. Езикът ми бе разкъсан и няколко зъба строшени. С бърза помощ бях откарана в болница. Раната ми бе тежка и ме храниха през носа. Това продължи близо три седмици. Сб. със спомени \"Македония в пламъци\", записал Боян Мирчев, ИК \"Синева\", 2003  г.   София, 13.II.1969 Новината за смъртта на Чонтев ме хвърли в голяма печал. Отиде си още един добър човек, добър не само за себе си, но за близките си и за една света идея, на която и ние служим. До последния миг на живота си той отстояваше правотата и революционните идеи.  ...Вчера имах възможност да се видя и поприказвам с Бумбарова. Ето как тя ми предаде случая: В ложата в театъра са били: отпред Паница с жена му, а зад тях Яне Богатинов и Менча. Поради липса на място Борис Бумбаров с жена му са заели друга ложа точно срещу тях на балкона; съседната ложа до Паница била заета от лица непознати и подозрителни, за които се изказва съмнение, че и от там се е стреляло. Първия куршум бил смъртоносен за Тодор Паница, а след това бива тежко ранена г-жа Паница - куршума минава през брадата и засегва и гърдите й, когато Яне Богатинов се опитва да извади пистолета си, бива изпреварен и ранен в двете си ръце. Имало доста изстрели от различни места. Куршуми са попаднали и в ложата на Бумбаров, но не са го улучили. В деня на представлението много лица са търсили в хотела Т. Паница. Лицата други път не са идвали в хотела. Били непознати. Веднага след покушението Менча е излязла от ложата и полицията я намерила скрита в съблекалнята с пистолет в ръка. Яне Богатинов след покушението е казал, че изстрели е имало и от съседната ложа. Кой куршум е улучил Тодор Паница не се установи, като се има предвид, че през това време в Австрия са управлявали социалдемократите, които са отбягвали едно влошаване на отношенията с България и [след] първите самопризнания на Менча, че тя е убила Паница, съдебното дирене е преустановено. Добре ще е като дойдеш в София, да посетим Бумбарова. Но тя не познава лицата Томата Радовски и Гогата. Георги Коцев, сб. със спомени и документи \"Из героичното минало на Мелник и Свети Врач\", ИК \"Синева\", 2017 г. СПРАВКА За лицето ТОМА ДИМИТРОВ РАДОВСКИ Същия е роден на 30.V.1881 год., в с. Радово - Гърция, женен. Произхожда от средно земеделско семейство. Преди 9.9.1944 год. е бил активен вемерист - районен войвода. Като такъв се е проявявал много зле, тормозил населението, извършвал побоища, убийства, грабежи и т. н. През 1924 год. Тома Радовски заедно с Гoгa Стоянов Копринков избягват в Австрия - Виена, със задача да подготвят Менча Карничева, настоящата съпруга на Иван Михайлов, за да убие Тодор Паница, който по това време бил подгонен като прогресивен борец и се намирал там. След убийството на Тодор Паница се завръщат отново и отиват в село Чучулигово. Там започват отново своята терористическа дейност. Бил е посещаван често от Иван Михайлов и госпожата му Менча Карничева. Тези посещения продължавали до разтурянето на организацията през 1934 год. и избягването на Михайлов със семейството си в Турция. След разтуряне на организацията започнал да се занимава със земеделие. Бил е ед[но] от най-доверените лица на тогавашната власт. През 1941 год. заминал за Беломорието в с. Радово и Чифлика. Там се е занимавал изключително с грабежи. Още с отиването му в с. Радово той събрал селяните и им казал: \"Вие използвахте 25 год. мойте ниви и къщи. За сметка на това всеки от вас ще трябва да ми даде по 80 000 лева\", като по този начин забогатял. В Беломорието се чувствал като губернатор, каквото си искал това вършел. След 9. 9. 1944 год. става член на \"Звено\" и един от учредителите на същата организация в селото. След разтурване на \"Звено\" той остава безпартиен. Скрито продължавал да работи против народната власт. Поддържал връзки със стари привърженици на фашистката власт и вемеристи. Ходил из селата и водил подмолна агитация против народната власт.  Живее сам. Има четири сина, които живеят поотделно. Всички са членове на БКП, но не с особени прояви. НАЧАЛНИК ОТДЕЛЕНИЕ: \"В.И\" при ДС (Ст. Папалезов) КРДОПБГДСРСБНА, 1 л. Заверено копие. Машинопис. Александър Радовски, сб. със спомени и документи \"Оцеляло родолюбие. Спомени за Тома Радовски\", изд. \"Фабер\", 2017 г.", "date": "2019.06.06", "title": "На театро във Виена през май 1925 г.  "}
{"url": "https://duma.bg/filip-popov-finansoviyat-ministar-nosi-vina-za-nadvzetite-subsidii-n193347", "text": "- Да, така е. Прокуратурата ясно е казала две неща. Първо, че законите за политическите партии и за бюджета следва да се спазват стриктно. Става дума за членове от 25 до 27 включително. И второ - разпоредила е на Владислав Горанов като министър на финансите, че следва да извършва по-стриктен контрол при разпределянето на държавните субсидии за политическите формации. Законът за политическите партии препраща към Закона за държавния бюджет, където ясно е казано, че 11 лв. е субсидията за действителен глас за всяка партия или коалиция. Няма как по-ясно да бъде разписано това правило. Министър Горанов трябва да отговори на въпроса как те са станали 13,25 лв. И ако той не носи наказателна отговорност за това нарушение или престъпление според прокуратурата, той следва да понесе своята политическа отговорност. А тя става с оставка, защото тук се говори за милиони левове. Това са пари на българските граждани, на българския данъкоплатец, и финансовият министър не може да ги харчи както на него му харесва.  - Членовете на правната комисия гласувахме измененията, предложени от МС. С тях се \"заковава\" субсидия по 11 лв. само за получен реален глас за партия или коалиция. Формациите, получили неправомерно партийна субсидия, трябва да върнат надвзетите пари за три години назад - от май 2016 г. Но проблемът не е дали сумите ще бъдат възстановени в държавния бюджет. Няма съмнение, че това ще се случи. Основният въпрос е защо се стигна до тази ситуация. И второ, ще могат ли всички партии или тези, които отпреди три години вече не са парламентарно представени, да възстановят надвзетите суми. Аз лично се съмнявам. - Във вчерашните промени е дадено обратно действие на силата на промените на закона. От 2016 г. насетне, т. е. три години назад, се връща законът и влиза в сила. И тук има още едно несъответствие между твърденията на финансовия министър и на шефа на бюджетната комисия Менда Стоянова - ако всичко е било законно, защо тогава се налага промяна в закона. Очевидно е, че прилагането му не е било правилно. Законът е ясен, но не е бил правилно приложен. Затова сега се опитват да изчистят лицето на министър Горанов с тази законова поправка. Тя отново е внесена от министъра на финансите, от МФ и по същество си гласи същото, което и в сега действащия закон, но с много повече обяснения и думи. Аз не съм сигурен, че няма да създаде повече проблеми в бъдеще, отколкото ще реши, въпреки ретроактивното, т. е. обратното действие на закона. То се прави в изключителни случаи. И този случай е изключителен, но той е такъв, защото МФ не си е свършило работата в крайна сметка. БСП подкрепя измененията в законопроекта. Имаме политическо решение да съдействаме за връщането на надвзетите суми. Левицата винаги е настоявала за спазване на законите. Но грешката на МФ не може да бъде напълно поправена, т. е. напълно да бъдат възстановени всички надвзети суми от всички политически партии. Ние ще си изпълним нашия ангажимент. - През 2016 г. управляващите от ГЕРБ направиха промяна в Закона за политическите партии с въвеждането в избирателната листа на квадратчето \"не подкрепям никого\". На практика, за да не може този глас, който също е действителен по Изборния кодекс, да бъде преразпределян на политическите партии. Тогава сегашният и настоящ правосъден министър Данаил Кирилов изрично посочи в пленарната зала, че така трябва да изглежда законът, за да няма абсолютно никакви съмнения, че парите за политическите партии за реален глас ще бъдат правилно разпределени съгласно закона. Очевидно, че след тази промяна вече има съществуващ проблем в разпределението на партийните субсидии, и затова носи отговорност, ясно е написано от прокуратурата, министърът на финансите. - Това е доказателство, че един от основните проблеми на България е подкопаното доверие в институциите. А то ерозира именно поради такива грешки и некомпетентност. Било то в случая от министъра на финансите, от МФ, или от някое друго учреждение у нас. Тези учреждения явно не си вършат работата така, както трябва, така, както българите са им се доверили. Институциите следва да я вършат професионално и законосъобразно преди всичко и затова идват и тези проблеми. Наистина е парадоксално, че едно телевизионно шоу на практика свърши работата на министъра на финансите и на Сметната палата. - Продължаваме, разбира се. В една правова европейска държава той на момента би следвало да напусне поста си. Във вторник чухме от Данаил Кирилов отговора на премиера Бойко Борисов, който казва, че министър Горанов няма да подаде оставка. Унизително е правосъдният министър да бъде пратеник на министър-председателя, нали? Но по-важното е, че явно моралът на г-н Борисов е твърде непостоянна величина. Помните, че той принуди Цецка Цачева да подаде оставка по морални причини заради апартамент. А сега, независимо че става дума за милиони държавни пари, лидерът на ГЕРБ \"забрави\" що е морал.", "date": "2019.06.06", "title": " Филип Попов:    Финансовият министър носи вина за надвзетите субсидии "}
{"url": "https://duma.bg/sestri-zapochvat-gladna-stachka-n193366", "text": "Медицински сестри от страната започват гладна стачка, тъй като нито едно от исканията им по време на протестите не е изпълнено. Сестрите от спешното в Бургас планираха да предприемат крайната мярка на 3 юни, но отложиха за 6 юни. За днес са обявили гладна стачка сестри от Пловдив, а на 12 юни ще започнат и техните колеги в болница \"Токуда\". В повечето лечебни заведения не са достигнати договорените по Колективния трудов договор заплати, увеличенията след протестите са между 50 и 80 лв. Едно от първите искания на сестри, акушерки, лаборанти и фелдшери бе да бъде премахнат търговският статут на лечебните заведения. Една от организаторките на протестите Мая Илиева твърди, че от 12 юни ще започне гладната стачка на сестрите в \"Токуда\". Днес започва националният протест с крайната мярка, като в акцията ще се включват и колежките им от Пловдив, съобщи \"Марица\". Две пловдивски сестри, които работят в ДКЦ, са заявили, че ще предприемат радикалната мярка.  ДУМА припомня, че на Националния протест от 15 май сестрите обявиха, че ще започнат гладна стачка. Протестите им започнаха още през март. По-късно правителството отпусна допълнителни 50 млн. лв. за болниците, като част от парите трябваше да бъдат използвани за повишаване на заплатите, но медицински сестри се оплакват, че през последния месец са получили увеличение на заплатите между 50 и 80 лв., но това не е достатъчно.  \"Управляващите ни лъгаха с милиони, с методики, със срокове. Затова продължаваме с протестите, макар и под различна форма\", пише във Фейсбук Мая Илиева. Медицинските сестри държат на искането си началните им заплати да са равностойността поне на 2 минимални. Едно от първите искания на сестри, акушерки, лаборанти и фелдшери бе да бъде премахнат търговският статут на лечебните заведения. Стоян Русков от Пазарджик, пациент на хемодиализа от 6 години, обяви вчера, че започва гладна стачка. Ще го последват и други пациенти на хемодиализа от града. От писмото на Русков до федерация \"Български пациентски форум\" става ясно, че инвалиди със 100% пожизнено ТЕЛК решение, които се явяват през 3 години на комисия, при последното оценяване са лишени от придружител, а помощите им са орязани. От около 40 болни само двама ще обжалват решенията в НЕЛК. Причината е, че жалба от февруари ще бъде разгледана през юли, но през това време хората не получават пенсия. Ощетените пациенти на диализа, преминали ТЕЛК комисия през тази година, събират подписка, в която има над 60 подписа. ", "date": "2019.06.06", "title": "Сестри започват гладна стачка"}
{"url": "https://duma.bg/naslednikat-na-tsatsarov-shte-e-yasen-na-14-noemvri-n193372", "text": "На вчерашното заседание на прокурорската колегия на ВСС главният прокурор Сотир Цацаров предложи процедурата по избор на наследника му да приключи на 14 ноември. Магистратите го подкрепиха и приеха времевият график на процедурата да бъде внесен за гласуване от пленума на ВСС, в който освен прокурорската колегия участва и съдийската.  Предвижда се конкурсът да започне на 15 юли. Цацаров предлага на заседанията на ВСС на 18, 22, 25 и 29 юли да бъдат издигани кандидатури. Номинации могат да правят не по-малко от трима членове на прокурорската колегия на ВСС и министърът на правосъдието. До 12 август кандидатите ще могат да представят писмените си концепции за главен прокурор. До 6 ноември ВСС ще приема въпроси и становища по номинациите от неправителствения сектор. Бъдещият главен прокурор трябва ще бъде избран с поне 17 гласа от общо 25-членния ВСС и ще бъде утвърден с президентски указ. Мандатът на Цацаров изтича на 10 януари 2020 г.", "date": "2019.06.06", "title": "Наследникът на Цацаров ще е ясен на 14 ноември"}
{"url": "https://duma.bg/tova-ne-e-negova-ideya-n193374", "text": "Една новина предизвика голямо внимание през миналата седмица - Делян Пеевски вече ходи на работа в Народното събрание. Още на втория ден на работното му място един от най-спорните политици в България през последното десетилетие лансира втора новина - лично той и ДПС ще внасят законопроект за намаляване на ДДС за някои стоки. Защо подобно предложение именно от ДПС се появява точно в този момент? Откога Делян Пеевски е толкова ангажиран със социалните проблеми и несправедливата данъчна система на България? Всички тези въпроси висят в пространството в последните дни, а опасенията, че подобна законодателна инициатива, идваща именно от Пеевски, цели всъщност да я компрометира, са напълно резонни. Затова е важно да се каже ясно: това не е негова идея. Подобни дебати текат у нас от поне половин десетилетие. Присъствали са в програмите на доста партии, включително такива, които в момента са част от управлението. Но най-значимата инициатива в тази посока безспорно е гражданската подписка от края на 2017 г., озаглавена \"Да спрем машината за неравенство! За справедливи данъци\". В рамките на тази инициатива над 30 000 души се подписваха под две искания - въвеждане на необлагаем минимум за доходите на физическите лица до размера на минималната работна заплата и въвеждане на намалени ставки на ДДС за стоки от първа необходимост - хляб, вода, лекарства, книги, детски храни. Проведени бяха публични дискусии, най-значимата от които се състоя в аулата на Софийския университет, събрала десетки икономисти, социолози, политолози, активисти, журналисти, университетски преподаватели и студенти. Събраните подписи бяха внесени в Народното събрание по механизъм, разписан в българското законодателство, който изисква официално разглеждане и произнасяне на ресорните парламентарни комисии. Проведен бе брифинг в кулоарите на парламента. Всички парламентарни групи получиха писма, които ги запознаха с подписаната петиция и исканията на инициативата. До десетки отделни народни представители, част от ресорните комисии, бяха изпратени лични имейли. Осъществени бяха срещи - официални и неформални - с представители на почти всички парламентарни сили. Една от тях бе ДПС. В кабинета на тогавашния и настоящ председател на комисията по труда, социалната и демографската политика - депутата от ДПС Хасан Адемов, присъстваха част от хората, стартирали инициативата. Разговорът с Адемов продължи близо час, като от него бе поискано да постави въпроса в комисията, която ръководи. Депутатът бе запознат с данни как стои въпросът в останалите държави от ЕС, както и с многобройни икономически и социални аргументи в подкрепа на двете искания. През цялото време Адемов остана мълчалив и доста скептичен. Желанието за официален дебат в социалната комисия остава нечуто - такъв не се състоя. Разказвам всичко това като участник във въпросната среща. Защото е важно да се знае, че в случая изобщо не става дума за прищявка на Делян Пеевски и ДПС, а точно обратното - за инициатива, на която през годините те не само не са откликвали, но дори са блокирали. Разбира се, за авторство не може да претендира и нито една от организациите или хората, стоящи зад кампанията за данъчни промени отпреди 2 г. Достатъчно е човек да погледне картата на ЕС, за да му стане ясно - България е черна дупка и отклонение от общоевропейските практики, така че не е трудно да забележиш и посочиш проблема. България е единствената държава без диференцирани ставки на ДДС за базови стоки. Фактите са такива, че от 28 държави членки само България и Дания (но тя е специален случай и залага на редица други мерки за облекчаване на нискодоходните групи) не прилагат намалени ставки за някои стоки. Кое според вас е по-вероятно? Българското правителство да е по-умно от всички останали, прилагайки по-правилна и работеща мярка от 26 други правителства, или обратното? Наистина ли смятате, че българското правителство е по-умно от правителствата на Германия, Франция, Великобритания, Италия, Испания, Холандия, Полша, Белгия, Швеция, Австрия, Гърция, Финландия, Португалия, Ирландия, Чехия, Румъния, Унгария, Словакия, Люксембург, Словения, Литва, Латвия, Кипър, Естония, Малта и Хърватия? Обикновено противниците на подобна мярка твърдят, че \"Европейската комисия насърчава уеднаквяването на ставките\". Твърдение, което трудно можем да определим като нещо различно от обикновена лъжа. Първо, и сега ЕК допуска няколко различни ставки, включително нулева ставка на ДДС, и това е видно, когато разгледаме ДДС ставките за храни, лекарства, книги и други в целия съюз. Нещо повече - на 18 януари 2018 г. ЕК публикува официално съобщение със заглавие \"Повече гъвкавост на ДДС ставките за държавите членки\". И сега ставките на ДДС у нас са едни от най-високите в ЕС, а бюджетът ни - пак в противоположност на общоевропейската практика, се пълни от косвени данъци (ДДС и акцизи) вместо от равномерно разпределение между косвени, осигуровки и преки налози (данък върху печалбата, данък върху доходите и др.). Отново признание на финансовия министър: когато разчиташ да пълниш бюджета от косвено облагане, тогава \"бедните плащат повече\". И да не забравяме - в България и сега има една намалена ставка на ДДС - за туризма. Второ - това нямало да намали цените. Абсурдно твърдение, което означава, че у нас действа пълен картел и че държавата е напълно абдикирала от контролните си функции, не съществува свободен пазар и конкуренция. Ако авторът на този материал и петима от четящите го са производители на хляб, които трябва да се борят кой от нас да продаде своя хляб на всички останали читатели, дали пък все един от нас, ако има възможност да го продаде по-евтино заради намаления ДДС, няма да го направи, за да привлече клиентите към себе си? Трето - щяло да има измами. С измами е пълно и в момента, достатъчно е да прегледате справките на прокуратурата. Дали има нарушения и в какъв размер са те, е въпрос на контрол от съответните институции. Четвърто - щяло да бъде трудно за данъчните власти да администрират диференцирани ставки. Администрацията съществува в помощ на обществото, а не обратното. И още веднъж - 26 администрации в ЕС се справят. Впрочем неофициални разговори с данъчни служители потвърждават, че самите те не виждат никакъв проблем в администрацията, стига законодателят да им го възложи. Пето - намалението нямало да е значимо. Може би, ако стигате до масата или терасата с ВИП асансьор. Но за мнозинството български граждани намалението на цените категорично ще бъде сериозна глътка въздух. Шесто - бюджетът щял да изгуби. Пропускаме с усмивка факта, че най-големите противници на държавното преразпределение изведнъж се загрижиха за постъпленията в бюджета, и отново припомняме, че нито една от останалите държави в ЕС не е фалирала, защото има по-нисък ДДС върху стоки от първа необходимост. Освен това по-достъпните цени означават по-високо потребление на въпросните стоки, тоест повече постъпления от ДДС по принцип. И седмо - данъчната система на България работела добре в цялост и не трябвало да бъде пипана. Настоящият модел работи единствено за скромно малцинство на върха на обществената пирамида, докато ощетява над 95% от хората. Българската данъчна система доказано, включително според констатации на ЕК, генерира икономическо неравенство, по което сме рекордьори в целия съюз. Да обобщим: Намалени ставки на ДДС за храни и стоки от първа необходимост се прилагат в целия ЕС. Това не е \"експеримент\", не е утопия, не е екстравагантност, не е прищявка на компрометиран депутат, а точно обратното - общоприета и доказана европейска практика. Нуждаем ли се от промяна на данъчната система? Категорично. Допустима, работеща и правилна мярка ли е намаляването на ДДС? Напълно. Трябва ли да бъде единствена? Разбира се, че не. Но все отнякъде трябва да започнем.", "date": "2019.06.06", "title": "Това не е негова идея"}
{"url": "https://duma.bg/dyankov-daval-na-partiite-po-14-lv-na-glas-n193371", "text": "В социалните мрежи Слави Трифонов напомни, че ГЕРБ не за първи път раздават на партиите повече от законово предвидените суми. \"През 2012 г. ГЕРБ получават 23 925 000 лв. партийна субсидия. 23 925 000, делено на 1 678 641 получени гласове от ГЕРБ на последните парламентарни избори през 2009 г., прави... 14 лева и 25 стотинки! При законни тогава 12 лева на глас\", пише той, обръщайки се задочно към тогавашния финансов министър Симеон Дянков. Трифонов припомня, че ръстът на субсидиите се дължи на партийните отцепници, които се обявяваха за независими, но декларираха принадлежност към друга партия. \"Според тогавашния Закон за политическите партии или поне според тълкуването му от тогавашните управляващи партийната субсидия следваше депутата, а не партията, от чиято листа е избран. Голяма част от тези отцепници просто попълваха декларация за принадлежност към друга партия, най-често към ГЕРБ, и партийната субсидия отиваше в касата на \"новата\" им партия, а не в касата на партията, от чиято листа са избрани. И логично най-много кинти отиваха в касата на ГЕРБ\", заявява водещият. Той припомня, че тогава Дянков отказа да посочи имената на пристаналите на ГЕРБ, защото имало лични данни. Днес депутатите ще разгледат в НС предложението на кабинета за промяна в Закона за политическите партии. Проектът спешно бе разпределен по комисии, за да може субсидията за партиите да бъде \"закована\" на 11 лв., тъй като сегашният финансов министър Владислав Горанов се оправда, че имало законова дупка, и затова е дал повече пари.", "date": "2019.06.06", "title": "Дянков давал на партиите по 14 лв. на глас"}
{"url": "https://duma.bg/nameriha-nov-sladak-post-za-lilyana-pavlova-n193370", "text": "Броени часове след като бе обявено, че Лиляна Павлова ще стане евродепутат от ГЕРБ на мястото на отказалата се Мария Габриел, стана ясно, че кабинетът я гласи за друг, по-сладък пост. Правителството я номинира за вицепрезидент и член на Управителния комитет на Европейската инвестиционна банка (ЕИБ). В мотивите на кабинета се посочва, че Павлова е финансов експерт с богат управленски опит в България, има и опит в управлението на проекти и в сътрудничеството с европейските институции. Ако кандидатурата й бъде одобрена, от септември тя ще поеме 3-годишен мандат в банката. В сайта на ЕИБ пише, че в момента има две вакантни длъжности за вицепрезидент. Кандидатурата на Павлова трябва да мине през съгласуване със страните от избирателната група на банката, в която е включена и България. В нея сме с Хърватия, Кипър, Чешката република, Унгария, Малта, Полша, Словашката република и Словения. Ротацията на постове в ръководството на банката е уредена с Временно споразумение, подписано от министрите на финансите на страните в групата. В него е предвидено през септември 2019 г. България да получи свой представител на вицепрезидентски пост. В началото на седмицата Мария Габриел обяви, че се отказва от ЕП и остава еврокомисар. Стана ясно, че Павлова ще замине за Брюксел. Тя определи отказа на Габриел като прагматично решение. Отказът на вече обявната от ЦИК евродепутатка Мария Габриел предизвика нов казус пред избирателната комисия. Говорителят й Александър Андреев коментира, че гербаджийката не е подала отказ пред тях и това трябва да стане пред Европейския парламент, тъй като изборът й вече е обявен и дори обнародван. След като Габриел и Павлова няма да заминат за Брюксел, мандатът трябва да отиде при досегашния евродепутат Емил Радев. Той събра подозрително много преференции в необичайни райони, а наблюдатели коментираха, че предпочитанията за него може да са резултат от контролиран или дори купен вот. На евроизборите той събра 24 168 преференции. В една от 11-те секции в Любимец всички от гласувалите за ГЕРБ са дали преференция, и то само за Радев. Подобен казус имаше и в Симитли. В Северозапада също имаше села, в които той обираше с преференции всички гласове за ГЕРБ.", "date": "2019.06.06", "title": "Намериха нов сладък пост за Лиляна Павлова"}
{"url": "https://duma.bg/masova-sech-na-darveta-po-bul-balgariya-v-sofiya-n193367", "text": "За масова сеч на дървета в София сигнализира общинският съветник от БСП Иван Таков. Отсечени са около 100 дървета, за да се прочисти мястото за висока сграда на бул. \"България\" 115 до пътния възел на \"Околовръстното шосе\" при \"Бояна\". Първоначалната информация е дошла от хора, които живеят наоколо и твърдят, че на мястото е имало цяла горичка, заяви за ДУМА Таков. Според информационната табела на обекта там трябва да се появи високоетажна жилищна сграда с магазини и подземен паркинг. Началото на строежа официално е било на 4 октомври миналата година. Сигналът на Таков доведе до спешна проверка от страна на общината. На мястото бяха изпратени представители на район \"Триадица\", на Столичния инспекторат, на СДВР и на \"Зелени системи\" към Столичната община.  ДУМА припомня, че Таков и колегата му от групата съветници от БСП Альоша Даков алармираха за неразрешена сеч около стадиона в Бистрица. В резултат на сигнала на виновниците бе наложена глоба от 50 000 лева. ", "date": "2019.06.06", "title": "Масова сеч на дървета   по бул. \"България\" в София"}
{"url": "https://duma.bg/petya-avramova-stava-politicheski-patron-na-gerb-n193368", "text": "Регионалният министър Петя Аврамова ще наследи контактите и връзките, които Румяна Бъчварова поддържаше със структурите на ГЕРБ. Това става ясно от писмо в чат на доскорошната шефка на политическия кабинет на Бойко Борисов до областните управители от партията. Сайтът Big5 публикува съобщението, с което Бъчварова се прощава със структурите. \"Както сте разбрали, на позицията НК е Деница Желева. По всички организационни и комуникационни теми можете да се обръщате в този чат към нея и Руми Дилова. По всички същностни и политически теми ваш патрон става министър Петя Аврамова\", пише Бъчварова, оставяйки \"наследството си\". От съобщението й става ясно, че министърът е подготвила обучения за структурите. Припомняме, че Аврамова е едно от протежетата на Цветан Цветанов. Бивш зам.-кмет на Община Враца (2009-2011 г.), до септември 2018 г. тя бе трети мандат депутат от Враца. От 2011 г. е областен координатор на ГЕРБ във Врачанско. През 2011 г. не успя да стане кмет на областния град и изгуби от сегашния депутат от БСП Николай Иванов. Аврамова \"кацна\" на министерския пост след поредицата оставки, последвали тежката катастрофа край Своге миналата година.", "date": "2019.06.06", "title": "Петя Аврамова става политически \"патрон\" на ГЕРБ"}
{"url": "https://duma.bg/zaradi-koruptsiyata-holandiya-ni-otryaza-za-shengen-n193369", "text": "От изявление на външния министър на кралство Нидерландия Стеф Блок става ясно, че страната не подкрепя членството ни в Шенген. Холандецът се срещна вчера с премиера Бойко Борисов и министъра на външните работи Екатерина Захариева.  \"Ние разбираме това желание, но се надявам, че вие ще разберете обстоятелство, че народът на Нидерландия знае големия брой мигранти, които стигат до нашата държава и трябва да е уверен, че ще има изключително силен, стриктен контрол на външната граница, изключително безкомпромисни механизми за охраняване на тази граница преди да приемем участие на България в Шенген\", заяви Блок, подсказвайки, че е недоволен от справянето ни с нелегалните чужденци. Думите му бяха провокирани от заявката на Захариева, че България е изразила желание и намерение да се присъедини по въздух и море към Шенгенското пространство. Холандецът добави, че премиерът му е показал много снимки за новите съоръжения по границата и е видял напредък по охранителните мерки. \"Но има още една част, свързана с граничния контрол, как се справя правителството с корупцията, какъв е подходът към трафика на хора, има ли допълнителни системи, които са внедрени в борба с трафика на хора и корупцията. В тези области смятам, че има нужда от допълнителен напредък. Борбата с корупцията и по-стриктната система ще са предизвикателството на България\", каза той. В отговор Захариева заяви, че премиерът е поканил Блок да види със собствените си очи границата. Когато видят на място, съвсем скоро Холандия ще вземе решение в полза на България, оптимистична бе външния министър.", "date": "2019.06.06", "title": "Заради корупцията Холандия ни отряза за Шенген"}
{"url": "https://duma.bg/rumen-radev-satrudnichestvoto-s-rusiya-tryabva-da-se-razviva-vapreki-sanktsiite-n193362", "text": "\"Убеден съм, че икономическото ни сътрудничество с Русия трябва да се развива независимо от санкции и контрасанкции - така както го развиват нашите западни партньори. Особено в енергийната сфера, при спазване на важни принципи като конкурентност, прозрачност, сигурност на доставките и - особено важно за България - на изгодна цена.\" Това казва президентът Румен Радев в интервю за агенция ТАСС по повод предстоящото си работно посещение в Русия за участие в Международния икономически форум в Санкт Петербург, който ще се проведе от 6 до 8 юни. Държавният глава още в първия ден на визитата си ще се срещне с руския президент Владимир Путин, който също ще участва във форума. Според Радев диалогът между България и Русия на най-високо равнище трябва да се материализира от правителствата на двете страни. \"Мисля, че с президента Путин споделяме това очакване\", казва българският президент. Русия е сред най-значимите външноикономически партньори на България в сферата на туризма, строителството, хранително-вкусовата промишленост и с ключово значение за доставката на енергийни ресурси. Страната ни внася руски енергийни продукти за милиарди левове и този внос формира основната част от двустранния стокообмен, заявява още Радев. \"Имаме добро сътрудничество в сферата на транзита на руски природен газ през България. В момента изграждаме капацитет за допълнително получаване и разпределяне на руски газ и газ от други източници през наша територия\", заявява Румен Радев в отговор на въпрос за перспективата за продължаване на трасето на газопровода \"Турски поток\" през България. По думите на президента страната ни има добре развита газопреносна система, която е в процес на разширяване, а газовите връзки със съседните държави ще осигурят достъпа на руски газ до Централна Европа. Преди броени дни бе направена и първа копка на новия интерконектор с Гърция и България очаква да приеме газ и от \"Турски поток\". \"Що се отнася до перспективите, неведнъж съм заявявал, че най-сигурният, най-надеждният, а и най-евтиният път е директният. Затова логичният избор за увеличаване на преноса на руски газ през Черно море е това да става с газопровод до България\", е позицията на държавния глава. Според президента проектът АЕЦ \"Белене\" е неизбежен - в него вече са вложени 3 млрд. лева - средства на българските данъкоплатци, а развиващата се индустрия ще има нужда от сигурна енергия. За неговата реализация обаче са необходими ясни юридически, времеви и ценови рамки, казва Радев. \"Процедурата за избор на стратегически инвеститор за новия АЕЦ бе обявена официално на 22 май, и то в официалния вестник на Европейския съюз. В следващите 90 дни желаещите да изградят втората ни атомна централа могат да го заявят. Цялата процедура трябва да приключи до една година и на 22 май 2020 г. да е ясно кой ще изгражда АЕЦ \"Белене\", обяснява процедурата президентът. Запитан какво пречи на отмяната на режима на санкции, наложени от ЕС и Русия, Радев посочва, че условията за отмяна на санкциите, формулирани от Съвета на ЕС, са свързани с пълното изпълнение на споразуменията от Минск както от Русия, така и от Украйна. \"Постигането на напредък по това условие е в интерес както на ЕС, така и на Русия\", казва държавният глава. Националната електрическа компания (НЕК) ще обяви до две седмици процедура за избор на изпълнител на допълненията към проекта за АЕЦ \"Белене\", необходими за издаването на окончателен лиценз на централата от Агенцията за ядрено регулиране. \"Ние искаме лицензиран проект от Агенцията за ядрено регулиране. Надяваме се, че ще си свършат работата. Ще сключим договора и някъде есента ще получим готов, лицензиран проект, който евентуално да представим на желаещите за изграждането на АЕЦ \"Белене\". Много по-добре е при водене на преговорите да представим и лицензиран проект, отколкото приказки, че имаме най-добрия проект.\" Това каза изпълнителният директор на НЕК Петър Илиев пред БНР. Плановете са цялата процедура да приключи до една година и през лятото на 2020 г. да е ясно кой ще строи АЕЦ \"Белене\".", "date": "2019.06.06", "title": "Румен Радев:   Сътрудничеството с Русия трябва да се развива въпреки санкциите"}
{"url": "https://duma.bg/edva-14-ot-balgarite-s-hobb-sa-diagnostitsirani-n193365", "text": "Около 480 хил. души в България страдат от хронична обструктивна белодробна болест (ХОББ), но едва 25% са диагностицирани. Това съобщи пулмологът проф. д-р Коста Костов, консултант по белодробни болести към УМБАЛ \"Св. Анна\" и председател на фондация INSPIRO. Над 80% от хората с ХОББ са пушачи, а останалите са били подложени на влиянието на замърсения въздух, каза проф. Костов по време на дискусия, посветена на Световния ден на околната среда. Непушач, който живее на \"Орлов мост\", все едно пуши дневно 1,5 да 2 пакета цигари, коментира специалистът. По думите му рискови за развитието на ХОББ професии са тези на готвачите, бояджиите, каменоделците и др. На изключително силно замърсяване са били подложени и работещите в \"Кремиковци\".  Годишно от рак на белия дроб у нас заболяват около 4 хил. души, близо 90% от тях са пушачи.  За хартията на 15 кутии цигари се отсича едно дърво, съобщи д-р Елеонора Стаменова, специализант в областта на белодробните болести в УМБАЛ \"Св. Анна\". Тя поясни, че цигарените угарки замърсяват водите и въздуха на планетата и годишно образуват 2,5 млн. тона производствени отпадъци.  Законът за здравето, който от средата на 2012 г. забранява тютюнопушенето на обществени места, е добър, но няма достатъчен контрол и няма реални данни дали са намалели пушачите у нас, подчерта проф. Костов. Според него е необходимо контролните органи да вземат под внимание и коректно да проверяват сигналите от граждани за неспазване на закона, а нарушителите да бъдат санкционирани, което значително би подобрило прилагането му.", "date": "2019.06.06", "title": "Едва 1/4 от българите с ХОББ са диагностицирани"}
{"url": "https://duma.bg/speshnoto-v-radomir-ima-speshna-nuzhda-ot-meditsi-n193363", "text": "Спешната помощ в Перник спешнo търси двама лекари и двама фелдшери за филиала си в Радомир, съобщава \"За Перник\" като се позовава на директора на Центъра за спешна помощ в Перник д-р Валери Симеонов. По думите му в Радомир работи само един екип от медици и никой не може да излезе в отпуск, защото радомирци ще останат без спешна помощ. До момента няма желание за работа в Бърза помощ, въпреки че от началото на годината заплатите са увеличени, коментира д-р Симеонов. Лекари липсват и за Перник. По щат са необходими 14 фелдшери и лекари. В Перник дежурят три екипа и успяват да покрият града, но в Радомир положението е критично. За седмица през Бързата помощ в Перник преминават средно около 300 души.", "date": "2019.06.06", "title": "Спешното в Радомир има спешна нужда от медици "}
{"url": "https://duma.bg/sas-716-lv-uvelichavat-sotsialnata-pensiya-n193364", "text": "От 1 юли социалната пенсия за старост ще се увеличи от 125,58 лв. на 132,74 лв. Това предвижда приетото от правителството Постановление за определяне на размера на този вид пенсия. Увеличението ще повиши пенсиите на 136 500 души. Промяната ще доведе до ръст на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. Ще се повишат и размерите на нормативно установените добавки към пенсиите - за чужда помощ и за ветерани от войните.  От 1 юли таванът на пенсиите става 1200 лв., което ще засегне около 41 хил. души, но на около 23 хил. души от тях парите пак ще бъдат ограничени. ", "date": "2019.06.06", "title": "Със 7,16 лв. увеличават социалната пенсия "}
{"url": "https://duma.bg/vlakat-plovdiv-odrin-izdarzha-samo-dva-kursa-n193358", "text": "През уикенда от БДЖ пуснаха композиция от два вагона със 140 места до Одрин. След само два курса от Пловдив до Одрин и обратно влакът е спрян, предаде economic.bg. При проверка в сайта на БДЖ липсва разписанието за курсовете на влака, както и възможност за закупуване на билети.  На 1 юни в 8,40 ч. тръгна първият влак от Пловдив за Одрин. Композицията пътува до Турция и обратно с два вагона със 140 места. Двупосочният редовен билет струваше 28,50 лв. Линията трябваше да заработи от 24 май, но заради административни затруднения бе отложена за 1 юни. Предвиждаше се на българска територия влакът да спира и в други по-големи градове като Свиленград и Димитровград. В първия ден от пускането до Одрин са се възползвали 41 пътници, а във втория - 27. Според становище на държавното дружество в момента се изготвят варианти влакът за Одрин да тръгва от София. В официалната позиция на БДЖ е упоменато, че влакът е пътувал от Пловдив тестово. \"Туристическият влак ще продължи да пътува, след като се преразгледат и осъществят всички съгласувателни процедури със съответните институции в най-кратък срок. Всички клиенти на \"БДЖ-Пътнически превози\" ЕООД, които са закупили предварително билети за пътуване от Пловдив до Одрин за предстоящите почивни дни (8 и 9 юни), могат да възстановят сумата си от съответните международни бюра и билетните каси, от които са закупени\", пише още в становището.", "date": "2019.06.06", "title": "Влакът Пловдив-Одрин издържа само два курса"}
{"url": "https://duma.bg/spored-petkova-poskapvaneto-na-toka-bilo-osnovatelno-n193359", "text": "Аргументите на КЕВР за вдигане цената на тока са напълно основателни и не са свързани само с българската реалност. Това заяви вчера във Варна министърът на енергетиката Теменужка Петкова преди откриването на международния ядрен форум, организиран от  \"Булатом\". Когато се коментира тази тема, не бива да се забравя, че освен всичко друго стойността на въглеродните емисии се е покачила рязко, посочи министърът. Категорично не говорим за затваряне на въглищните централи у нас, те са базови мощности на българската енергетика, каза още Петкова. Управляващите ще продължат да ги защитават, тъй като без тях енергийната система на страната трудно би могла да бъде балансирана. Предприети са редица действия за подобряване на финансовото състояние на ТЕЦ \"Марица-Изток 2\", каза още министърът. По думите й дружеството изпитва затруднения точно заради разходите, свързани с плащането на емисиите. \"Работим върху вариант за осигуряване на механизъм за капацитет на този тип производители на електрическа енергия, като до края на годината трябва да сме представили пред ЕК нашата визия по този въпрос\", допълни Петкова.", "date": "2019.06.06", "title": "Според Петкова поскъпването на тока било основателно"}
{"url": "https://duma.bg/ikomicheskiyat-rastezh-v-sveta-se-zabavya-do-26-prez-2019-g-n193360", "text": "Световната банка понижи прогнозите си за растежа на световната икономика през 2019 г., като се позова на забавянето на ръста на търговията до най-ниското й ниво след финансовата криза преди десет години и намаляването на глобалните инвестиции, предава Bloomberg. Международната икономика ще постигне ръст от 2,6% тази година спрямо прогнозираните 2,9% през януари и 3% през миналата година, става ясно от публикувания два пъти в годината доклад \"Глобални икономически перспективи\". Догодина растежът ще се ускори до 2,7%, предвижда СБ. \"Наблюдава се спад на доверието на бизнеса, задълбочаващо се забавяне на световната търговия и вяли инвестиции в нововъзникващите и развиващите се икономики. Инерцията остава нестабилна\", каза пред репортери президентът на Световната банка Дейвид Малпас. Експертите на банката смятат, че перспективите за растеж пред световната икономика може да се влошат още повече, ако търговските конфликти се задълбочат. Значително повишаване на митата ще доведе до по-дълбоко забавяне на големите икономики и може да окаже въздействие върху всичко - от доверието на инвеститорите до стоковите пазари, казва Айхан Косе, директор на Prospects Group, част от СБ. Банката понижи прогнозата си за растежа на еврозоната на 1,2% през 2019 г. и 1,4% през 2020 г., като посочи отслабващите износ и инвестиции като основни причини за забавянето на икономиката в региона. \"Икономическите условия в еврозоната се влошават бързо от средата на 2018 г., особено в сектора на промишленото производство\", посочва Световната банка. Тя очаква икономическият растеж в България да отбележи лек спад до 3% през 2019 г. спрямо 3,1% миналата година, след което да се понижи до 2,8% през 2020 и 2021 г. Както е известно, икономическата прогноза на Министерството на финансите от есента на миналата година предвиждаше ръстът на икономиката у нас да бъде 3,7%, а през април прогнозата бе ревизирана но 3,4 %.  Банката остави непроменени прогнозите си за икономическия растеж на САЩ и Китай тази година. Очаква се ръстът на американската икономика да се забави до 2,5% през 2019 г., след което да намалее до 1,7% през 2020 г. и 1,6% през 2021 г. Китайската икономика се очаква да нарасне с 6,2% тази година, след което ръстът да се забави до 6,1% догодина.", "date": "2019.06.06", "title": "Икомическият растеж в света се забавя до 2,6% през 2019 г."}
{"url": "https://duma.bg/balgariya-gubi-pozitsii-v-svetovnata-targoviya-n193361", "text": "България отстъпва позиции и е на 64-то място сред всички износители в света през 2018 г., след като година по-рано заемаше 61-ва позиция, се посочва в анализ на Веселин Илиев, който е директор по външноикономическо сътрудничество в Българската стопанска камара (БСК). Отстъплението е факт, въпреки че българският износ отбеляза нов исторически рекорд през миналата година, достигайки размер от 33,205 млрд. долара. Спрямо 2017 г. износът нараства с 6% при ръст на световния внос от 10 на сто. Според анализа на г-н Илиев за периода 2014-2108 г. българският износ, измерен в щатски долари, нараства годишно с 5%, докато световният внос се увеличава с 2 на сто. Тези тенденции обаче са различни по отделните групи стоки, като българският експорт на електротехника и електроника се повишава ежегодно през визирания период с 10%, но благодарение най-вече на силно повишение с 19% през последната година. Износът от България на машини и апарати пък нараства годишно за отчетения период с 5%, като за последната година (2018-а) увеличението е с 10%. В същото време обаче износът на горива и електрически ток се понижава през периода 2014-2018 с 4% годишно. Според предоставения от Българската стопанска камара анализ тези 4 групи стоки формират 36% от износа на нашата страна. Сред основните партньори над 10% ръст за миналата година имаме с Германия - 22%, Италия - 15%, Румъния - 15%, Гърция - 15%, Холандия - 23%, Китай - 15%. Спад има с Турция, Франция и Испания. Основни пазари за стоки с по-голяма добавена стойност са Германия, Италия, Франция, но изделията ни се вграждат там и след това се реализират в целия свят.", "date": "2019.06.06", "title": "България губи позиции в световната търговия"}
{"url": "https://duma.bg/v-es-nyama-saglasie-za-severna-makedoniya-n193354", "text": "Председателят на Еврокомисията Жан-Клод Юнкер призна, че не е постигнато съгласие между страните членки на ЕС по въпроса за датата, на която трябва да започнат преговорите за присъединяването на Северна Македония към общността.  На пресконференция в Брюксел с премиера Зоран Заев той подчерта, че е добре запознат с факта за загрижеността на някои държави членки относно  стартирането на преговорите за македонското членство. „Ще направя всичко възможно да ги убедя\", увери Юнкер. Люксембургският политик припомни, че Еврокомисията е дала ясна оценка за Северна Македония: страната е изпълнила всички възможни условия и идва ред на Европейския съюз да спази обещанието си. Впрочем Юнкер изтъкна, че решението за започване на преговори със Северна Македония може да се очаква през юли. Преди това държавите членки на ЕС ще обсъдят този въпрос на 18 юни в Люксембург, но тогава няма да бъде взето решение, както се надяваше Скопие. Намерението на Еврокомисията е да направи всичко, за да вземе окончателно решение през лятото.  В същото време правителствени източници съобщиха, че са получили окуражителни послания от Юнкер, че Скопие може да получи датата за старта на преговорите за присъединяване през юли, когато ще заседава Съветът по общи въпроси на ЕС. А на 18 юни ще има само дебат по този въпрос между министрите. Но Скопие се опасява, че заради по-слабата готовност на Албания и другите кандидатки, Северна Македония може да се окаже заложник на груповия подход на Еврокомисията. Юнкер отказа да отговори дали възнамерява изрично да поиска от държавите членки да отделят Македония от Албания. Източници обаче твърдят Скопие може да получи дата за начало на преговорите през юли, а Тирана малко по-късно - през октомври. На регионална конференция в Скопие президентът Стево Пнедаровски заяви, че очаква от ЕС незабавно да определи дата за преговори. Той изтъкна, че ако на срещата на върха на ЕС през юни Северна Македония и Албания не получат дата за преговори, а Босна и Херцеговина позитивно мнение за членство, това ще предизвика разочарование в региона, ще демотивира гражданите, ще намали доверието в ЕС и ще забави реформите.", "date": "2019.06.06", "title": "В ЕС няма съгласие   за Северна Македония"}
{"url": "https://duma.bg/vdignaha-tsenata-za-prelitane-na-samolet-nad-balgariya-n193357", "text": "Правителството вдигна цената за прелитане на самолети над България. Това стана с решение на МС за промени в таксата за аеронавигационно обслужване, като прелитането през въздушното пространство на България поскъпва със 17,6% до 31,42 евро. Таксите за аеронавигационно обслужване са разходно ориентирани и се определят ежегодно в съответствие с документите на Международната организация за гражданско въздухоплаване (ICAO), Европейската организация за безопасност на въздухоплаването (Евроконтрол) и Европейската комисия, уточниха от МС. Те покриват разходите за управление на въздушното движение и експлоатация на съоръженията, като се определят в зависимост от прогнозните данни за годишната разходна база, броя на обслужените полети и от разходите на Евроконтрол по обслужване на системата за събиране на таксите. За 2019 г. е в сила и нова по-ниска осреднена таксова единица за зоните и районите на \"Летище София\" в размер на 264,16 лева, като досегашната беше 324,36 лева. Няма промяна в осреднената таксова единица за останалите международни летища в Бургас, Варна, Пловдив и Горна Оряховица.", "date": "2019.06.06", "title": "Вдигнаха цената за прелитане на самолет над България"}
{"url": "https://duma.bg/knsb-predpriyatiyata-ot-zabranitelniya-spisak-nyama-da-se-privatizirat-n193356", "text": "Държавните предприятия от забранителния списък няма да се приватизират и ще се запази досегашният ред, по който могат да се раздържавяват. За това са се договорили представителите на КНСБ и КТ ДПодкрепаУ на среща в Министерството на икономиката. Тя бе поискана от КНСБ във връзка с проекта на Закона за публичните предприятия, приет преди дни от Министерския съвет, съобщиха от КНСБ. В него се предвиждаше да отпадне забранителният списък по действащия чл. 3 от Закона за приватизация и следприватизационен контрол и да се замени с решение на парламента за всяка отделна сделка. С промяната се премахва списъкът към закона и всички търговски дружества с повече от 50 на сто държавно участие в капитала или търговски дружества, чиито дялове или акции са собственост на търговско дружество с повече от 50 на сто държавно участие в капитала, може да се приватизират след решение от НС. Текстът в новия проект на закон е неприемлив, защото създава впечатлението, че се отваря вратата към приватизация на ключови държавни активи. Позицията на КНСБ винаги е била, че структуроопределящи компании трябва да останат под държавен контрол и да не се раздържавяват, обяви президентът на КНСБ Пламен Димитров. Зам.-министърът на икономиката Лъчезар Борисов е поел ангажимент в законопроекта да остане досегашният режим и забранителният списък за приватизация да не бъде премахван. Законопроектът ще бъде внесен в парламента, но водещата комисия ще изиска да бъде разгледан преди приемането му в Националния съвет за тристранно сътрудничество, се договориха още страните в срещата.", "date": "2019.06.06", "title": "КНСБ:   Предприятията от забранителния списък няма да се приватизират"}
{"url": "https://duma.bg/100-hilyadna-demonstratsiya-poiska-ostavkata-na-babish-n193353", "text": "Многохилядна демонстрация в чешката столица Прага поиска оставката на премиера Андрей Бабиш, предадоха медиите. В проявата на площад \"Венцеслас\" са участвали около 100 000 души, а организаторите твърдят, че става дума за 120 000 протестиращи. Според оценките това е най-големият протест в  страната от 1989 г. насам. Премиерът, който е бизнесмен милиардер, е изправен пред все по-големи протести през последните седмици, след като срещу него се води полицейско разследване за предполагаеми измами със средства от ЕС, както и обвинения в конфликт на интереси заради бившата му бизнес империя. Европейската сметна палата извърши одит, чиито предварителни резултати, изтекли миналата седмица, установиха, че бившият конгломерат на премиера \"Агроферт\" не трябва да има достъп до средствата от ЕС, защото Бабиш е останал облагодетелствано лице. Докладът настоява страната да връща евросредства. Концернът включва 200 компании в хранителната индустрия, земеделието, химикалите и медиите, през 2017 г. Бабиш е прехвърлил дела си в конгломерата, за да се съобрази с чешкото законодателство.  Според одита Бабиш е получил 2 млн. евро субсидия от ЕС за ферма и конгресен център преди повече от десетилетие, като е скрил собствеността си. Самият Бабиш отрича това, а прокуратурата все още не е решила дали ще внесе обвинителен акт в съда. Бабиш отхвърли доклада и го нарече атака срещу Чешката република. \"Съмнителен одит, атака срещу Чешката република и аз отново повтарям, нищо няма да бъде върнато\", заяви Бабиш пред парламента. Той увери, че страната няма да загуби средства от ЕС, които са предимство както за развитието, така и за управлението на бюджета. \"Съмнителен одит, атака срещу Чешката република и аз отново повтарям, нищо няма да бъде върнато\", зарече се Бабиш пред депутатите. Говорител на Европейската комисия заяви, че Сметната палата е спазила всички правила в одитния процес.", "date": "2019.06.06", "title": "100-хилядна демонстрация  поиска оставката на Бабиш"}
{"url": "https://duma.bg/brekzit-politicheskiyat-titanik-za-ostrova-n193355", "text": "Популярен анекдот за мандата на Тереза Мей като премиер на Великобритания гласи, че тя загуби дори битката с Дейвид Камерън за втори най-слаб министър-председател в историята и ще трябва да остане на първото място. Този мандат приключва официално утре (макар че тя ще остане на поста още две седмици до обявяването на нейния наследник), а оценяваното й като ужасно представяне вдъхнови цели 13 кандидати да се впуснат в борба за нейната длъжност. Всъщност битката ще е за нов лидер на Консервативната партия, а оттам и за премиерския пост, тъй като в британската политическа система оставката на досегашния титуляр не означава автоматично предсрочни избори.  Самата Тереза Мей беше министър на вътрешните работи в кабинета на Дейвид Камерън, когато той подаде оставка след неочаквания резултат от референдума за Брекзит през 2016 г. А след като спечели доверието на съпартийците си, зае овакантеното от него място. През 2017 г. тя реши да свика предсрочни избори, разчитайки на социологическите прогнози, които й даваха огромна преднина пред опозицията, и надявайки се да увеличи както мнозинството на консерваторите в парламента, така и да получи легитимност за преговорите с ЕС. След много силна кампания от страна на Лейбъристката партия и нейния лидер Джереми Корбин обаче нещата се объркаха и консерваторите спечелиха изборите, но не и мнозинство - което на практика се равняваше на загуба. Това беше моментът, в който започна нейното падение, кулминирало през 2019 г. с поредица от унизителни отхвърляния на сделката с ЕС и постоянни призиви да се оттегли, особено в собствената й партия. Така се стигна до миналия месец, когато депутатите консерватори й поставиха ултиматум - или да подаде оставка възможно най-бързо, или ще бъде свалена насилствено от поста. Разбира се, тя избра по-малкото унижение от двете и на 24 май обяви, че ще се оттегли официално на 7 юни. За историята остава фактът, че през трите си години начело на Великобритания Тереза Мей така и не успя да осъществи Брекзит. Обясненията за това още сега са различни - някои хвърлят основната вина върху нея, други изтъкват разединената й партия (всъщност Брекзит прокара тежка разделителна линия през цялото британско общество), трети обвиняват ЕС, че не е съгласил на всичко, което Лондон поиска. Фактите обаче са такива, каквито са, и сега някой друг ще трябва да се заеме с най-спорния въпрос в британската политика от десетилетия насам.  Като най-изявен фаворит за момента се очертава бившият външен министър Борис Джонсън. Той придоби популярност още преди години като ексцентричния кмет на Лондон, а впоследствие стана и външен министър, където също се запомни със серия от гафове. Джонсън беше и една от водещите фигури в кампанията срещу членството в ЕС, което след тромавите и в крайна сметка неособено успешни за Великобритания преговори с Брюксел предизвика сериозен конфликт между него и премиера Мей, завършил с оттегляне на първия от правителството. След това Джонсън продължи да бъде яростен критик на политиката й и никога не е криел, че възнамерява да се кандидатира за нейното място веднага щом му се удаде възможност за това.  А приликите между Тръмп и Борис Джонсън са не само в прическата, но и в поведението на двамата. Също като Тръмп, Джонсън е известен с непремерените си изказвания, егоцентризма си и желанието да доминира. И също като Тръмп личността му често предизвиква насмешка, но пък му спечели и немалко привърженици. Неслучайно при кацането си в Лондон преди дни Тръмп намери време да похвали именно Джонсън и да го препоръча на британците за техен следващ лидер. Това естествено предизвика силно възмущение у доста хора, но и без препоръката на Тръмп Джонсън има силни шансове. Поради големия брой кандидати консерваторите заложиха на процедура от няколко рунда, след която да останат само двама претенденти, които да си оспорват лидерството в директен двубой. За целта дори бяха променени вътрешнопартийните правила и сега, само за да бъде признат за кандидат, претендентът трябва да си осигури поне 8 номинации на консервативни депутати. За допускане до първия кръг от надпреварата бройката се увеличава до 17, във втория те стават 33. Така до 20 юни трябва да останат само последните двама, а веднага след тази дата 160 хил. членове на Консервативната партия ще имат правото да изберат директно една от двете номинации. Победителят получава както лидерската позиция в партията, така и премиерския пост.  По информация на в. \"Гардиън\" до момента Джонсън си е осигурил подкрепата на около 40 депутати, а най-близките му преследвачи са досегашните министри на външните работи Джереми Хънт и на околната среда Майкъл Гоув (който също като Джонсън беше много активен в кампанията срещу ЕС през 2016 г.). Предполага се, че всеки от тях е събрал подписи от около 30 депутати. Променените правила вече накараха двама от кандидатите да се откажат. Това са Кит Малтхаус и Джеймс Клевърли, които трябваше да признаят, че нямат шансове и участието им е безсмислено. Въпреки това 8 души - освен гореспоменатите трима - остават в надпреварата. Шансовете им обаче са оценявани като минимални. Това са Марк Харпър, Рори Стюарт (досегашен министър на международното развитие), Мат Ханкок (досегашен министър на здравеопазването), Доминик Рааб (за кратко министър за Брекзит при Тереза Мей през 2018 г.), Естер МакВей (бивш министър по труда и пенсиите за няколко месеца през 2018 г.), Саджид Джавид (досегашен министър на вътрешните работи), Сам Гийма и Андреа Ледсъм (лидер на Долната камара на парламента след изборите през 2017 г. до миналия месец, когато продаде оставка, за да участва в надпреварата). Който и да спечели битката, ще се изправи пред същата трудна задача като Тереза Мей. ЕС вече определи краен срок за напускането на Великобритания 31 октомври и за пореден път настоя, че предоговаряне на сделката няма да има. Или Лондон ще приеме договора, или напуска без никакъв договор. Тези крайни срокове вече няколко пъти бяха отлагани, но в Брюксел все повече се засилват гласовете (най-отчетлив сред тях е този на френския президент Еманюел Макрон) да не се правят повече компромиси на британците и всичко да приключи през есента.  При откриването на кампанията си Борис Джонсън също заяви, че със или без сделка Брекзит трябва да се случи най-късно на тази дата. Част от неговата стратегия ще бъде да заеме по-твърда позиция от тази на Тереза Мей и да заплаши ЕС, че ако Великобритания не получи по-добри условия, ще излезе без сделка. Това обаче е доста рискован ход, тъй като всички признават, че \"твърдият\" Брекзит ще има опустошителен ефект върху икономиката на бившата империя. В допълнение ще трябва да бъде възстановена границата между Република Ирландия и Северна Ирландия, което заплашва да отвори кутията на Пандора и да наблюдаваме възраждане на борбата между лоялисти и републиканци и свързания с нея тероризъм. Първата жертва вече беше дадена наскоро, когато бе убита северноирландската журналистка Лайра МакКий. За нейната смърт отговорност пое организация, наричаща се УНова ИРАФ. А за капак Шотландия вече обяви, че при такъв сценарий ще се опита да задейства нов референдум за независимост от Обединеното кралство.  В същото време шансовете за нова сделка са илюзорни. Коментатори смятат, че е напълно възможно Джонсън или някой от другите претенденти да успеят да издействат промяна във формулировките на документа, но без промяна по същество, след което леко фризираната сегашна сделка отново да се подложи на гласуване и да се разчита, че този път тя няма да стане жертва на всеобщата неприязън към Мей. Отново доста рисково решение.  Третият вариант - да бъде отменен Брекзит - не се подкрепя от никой от кандидатите. Каквото и да се случи обаче, Великобритания е изправена пред не по-малко тежки времена и решения въпреки новия капитан на кораба. Съдбата на УТитаникФ е надвиснала с голяма сила над Острова и предстои да видим как британците ще навигират в опасните води на Брекзит.", "date": "2019.06.06", "title": "Брекзит - политическият \"Титаник\" за Острова"}
{"url": "https://duma.bg/konkurs-za-bitovizmi-n193344", "text": "В последно време битовизмите така завладяха общественото пространство, че почти не остана въздух за други събития. Денонощно ни облъчват сигнали, проверки, оправдания, примери за нови постижения в областта на личното облагодетелстване, за търговия с влияние, за злоупотреби с еврофондове и бюджетни средства, за почти невъобразими за обикновения човек нововъведения в бита ни... Няма съмнение, че гражданите за европейско развитие на България постигат рекорди на Балканите и скоро опитът им ще бъде пренесен по света, а други дори вече го прилагат и там. Измамите с евросредствата влязоха в европейски документи, а и нямаше как да се води предизборната кампания за новия Европейски парламент извън тези факти тук и сега... Сега вече изборите минаха и съвсем спокойно идват в дневния ни ред най-новите годишни конкурси и новите призове. Мисля си, че ще е много атрактивно за населението да е обогатено ветрилото от тематики на тези конкурси - да бъде обявена например \"Къща за гости на годината\"... Ами защо не и \"Тераса на годината\"! Може спокойно да номинираме \"Сауна и Барбекю на покрива\". Както и за най-евтин апартамент на властта в конкурсния раздел \"Апартаментгейт\". Тук няма да пропуснем класацията, която безспорно е предрешена за Цветан Цветанов - така че наградата \"Асансьор на годината\" вече е определена. Него наистина няма кой да го накаже, както сам обяви моторът на ГЕРБ. Напоследък влезе в ролята на ремарке, но нали и при конкурсите си има рискове.   Обаче и с конкурсите работата взе да сивее. Дори днешния нов председател на коалиционния щаб на евровластта Борисов няма вече кой да го похвали и погали по главата, щото и папи повече не останаха. Все пак добре, че главата на Католическата църква дойде у нас, та да има повод Борисов да се нареди и той сред всички останали дребни битовизми, които са изпълнили като фини прахови частици въздушното пространство в християнското ни отечеството.", "date": "2019.06.06", "title": "Конкурс за битовизми"}
{"url": "https://duma.bg/ne-e-dobre-da-ostanem-bez-boyna-aviatsiya-n193346", "text": "Сагата с придобиването на нови изтребители за българските Военновъздушни сили (ВВС) продължава поне 15 години. Т.е. от приемането ни за пълноправни членове на НАТО. Всеки може да си направи сметка колко депутати, правителства, министри на отбраната и на финансите се смениха в това време. И колко от тях се лутаха в дебрите на процедурите или държаха на своето, което невинаги съвпадаше с разбирането и становището на военните.  Така дойде 12 април тази година В Дубровник на срещата във формат \"16 плюс 1\" премиерът Бойко Борисов коментира възможността до 10 май да бъде подписано предварително споразумение между България и САЩ за закупуването на нови 8 изтребителя Ф-16, а сделката да мине през парламента преди лятната му ваканция. Той обеща изтребителите да бъдат закупени веднага щом сделката стане факт. \"Парите сме отделили и в момента, в който стане факт сделката, тогава влизаме веднага, актуализираме бюджета с тази сума и плащаме. Така че относно кога, колко и как - аз съм обещал да бъде бързо.\" Да не протакаме, бе категоричен той, и затова неговото разбиране било да приключим и да дадем на нашите летци най-доброто, което има. Нашите летци действително чакат. Доста от тях не дочакаха, минаха в пенсия. Другите летят на проклинаните от някои политици МиГ-29, които служат на родната авиация  Затова щеше да е много хубаво да се случи прогнозата на министър-председателя. Както и заканата му: \"Те искат най-висока цена, ние искаме най-ниска. Те искат максимално далече във времето, ние искаме веднага и на базата на това, когато дойде да разговарям аз с президента Тръмп, съответно ще ви говоря какъв компромис съм готов да приема и какъв не.\" Така дойде 3 юни тази година. Американският Конгрес каза, че няма нищо против сделка с България. Късно вечерта нашето Министерство на отбраната, съвсем разбираемо, побърза да пусне съобщение, което трябваше да излъчи сигнал за добре свършена работа. И започнаха сметките. Колко лева са 1,6 млрд. долара за 8 многоцелеви изтребителя Ф-16 Блок-70? Може ли да падне цената на 1,2 млрд. долара? Със или без ДДС е? Искат ли американците да ни излъжат, или ние не им познаваме технологията на преговори и сключване на подобни сделки? (Последното впрочем си го бяхме признали още при гласуването в парламента.) Наложи се да се намеси посолството на САЩ у нас и да разяснява нещата, макар че едва ли всички разбраха за какво става дума. В същия глас бе и съобщението на компанията \"Локхийд Мартин\". По всичко личи, че  В интерес на истината имаше предупреждения за подобен резултат, включително и от държавния глава, но се залагаше на преговорите. Сравненията с другите държави, които купуват същите самолети, като Бахрейн и Словакия, няма да спрат. Колко са коректни и обективни, е друг въпрос. Едва ли при такива търговски взаимоотношения всичко е толкова прозрачно, за да сме уверени, че и в нашия случай ще знаем нещата до последния им детайл. Какво да правим? При всички случаи бойната ни авиация не бива да остава на земята. Нейното приземяване ще бъде в голяма степен пагубно за цялата ни армия и за защитата на националната сигурност като цяло. Който си мисли, че с тези пари ще вдигне здравеопазването и пенсиите, би могъл да плати по-късно много по-висока цена. Самочувствието на една държава се крепи и на нейните въоръжени сили. За България това е историческа истина. Както се казва - и преди, и след 9 септември. За съжаление обаче, напоследък загубихме навика да се учим от миналото си. Бойко Борисов е длъжен да удържи на думите си, т.е. колкото може по-скоро и на поносима цена да осигури самолети на Военновъздушните сили. Народното събрание направи достатъчно отстъпки. Със 130 гласа даде право на определения от него преговорен екип да се отклони от заложените в проекта разходи от 1,8 млрд. лв. Не бива да се допуска тази сделка да се превърне в провала на годината. Както не бива бюджетът, т.е. хората у нас, да страда от това. В същото време всеки следва да си направи своята равносметка. На първо място, трябваше ли да има война между президента и управляващото мнозинство, особено в лицето на Цветан Цветанов, която стигна до игнориране на становището, а защо да не кажем - и на експертизата на държавния глава? На второ място, не е ли наложително да се спре с протакането на този проект? Само Народното събрание има три решения по него. Ако последват още три, няма да имаме нужда от самолети. На трето място, трябваше ли с политическо решение да кажем на другите продавачи на изтребители, че не се нуждаем от тях? А ако се наложи да ги потърсим отново?      Сроковете вече стават все по-кратки.  в които правителството във Вашингтон ще предостави проект на договор. Според Министерството на отбраната очакваната цена за придобиване на самолетите с пакет от необходимите бойни способности ще бъде в рамките на 1,2 млрд. долара. Но американците поискаха 1,7 млрд. долара (над 2,9 млрд. лв.), и то без ДДС. А ако тази твърде висока цена бъде платена? Това би застрашило финансирането на проектите за военноморските сили и сухопътните войски. Отиването на решение за разговори с други участници в процедурата е опция. Тя обаче не е панацея. Национално отговорно е правителството и преговорният екип да постигнат в разговорите с партньорите си в САЩ разумна и допустима за българите цена. А Народното събрание да не стои настрана.  Без авиация, казваше един генерал, няма нация. Някои допълват, че няма и демокрация. Изводът е спорен, но ще бъде повече от унизително съседите от юг да пазят въздушните ни граници. Така както някои държави на Балканите с наведени глави преглъщат подобна ситуация. Ето защо отговорните фактори у нас трябва да се вземат в ръце и да осигурят боеспособни изтребители на разумна и поносима от българите цена.", "date": "2019.06.06", "title": " Не е добре да останем без бойна авиация"}
{"url": "https://duma.bg/kratki-novini-n193348", "text": "Германия отхвърли последното искане на Гърция да изплати репарации за престъпленията по време на Първата световна война и Втората световна война, като повтори, че въпросът е уреден отдавна. Миналата година гръцката парламентарна комисия установи, че Германия дължи на Гърция поне 270 милиарда евро за вреди и грабежи от Първата световна война, зверства и принудителен заем по време на нацистката окупация през Втората световна война. Гръцкият парламент през април също гласува резолюция, която изисква плащането на репарации.  Полицията в Босна и Херцеговина обяви, че е задържала 20 души след масов бой, в който са участвали около 100 мигранти в северозападната част на страната, като са били ранени десетки хора, включително и трима полицаи. Говорителят на полицията Але Силждедич уточни, че проблемът се разразил вчера сутринта в мигрантски център във Велика Кладуша, след като групи мигранти се обърнали едни срещу други, използвайки бутилки, камъни и други предмети. По информация на посолството ни в Лондон български гражданин, живеещ в Саутпорт, Великобритания, е починал на 4 юни, след като е бил в критично състояние след нападение в събота, 1 юни. Единият от неговите синове също е бил нападнат и е лекуван в болницата \"Ейнтрий\". Арестувани са двама заподозрени, като единият е освободен под гаранция, а другият остава в ареста. Германският канцлер Ангела Меркел ще се срещне днес в Берлин с косовския премиер Рамуш Харадинай. Двамата ще обсъдят двустранните отношения, съобщи говорителката на германското правителство Мартина Фиц. По време на разговорите особен акцент ще бъде поставен и на отношенията между Белград и Прищина, които остават напрегнати през последните няколко месеца.", "date": "2019.06.06", "title": "Кратки новини"}
{"url": "https://duma.bg/otbelyazaha-75-g-ot-desanta-v-normandiya-n193349", "text": "16 държави обещаха да не се повтаря ужасът от Втората световна война (ВСВ). \"Ние потвърждаваме, че нашата обща отговорност е да гарантираме, че невъобразимият ужас от тези години никога няма да се повтори\", обещават те.  Мероприятията по случай 75 г. от десанта в Нормандия (D-day) са предимно церемониални, но имат и политическо отражение. 16-те държави, които участват на честванията в английския град Портсмут, се подписаха под така наречената \"D-day прокламация\". На събитието в Портсмут участваха лидерите на Австралия, Белгия, Канада, Чехия, Дания, Франция, Германия, Гърция, Люксембург, Холандия, Норвегия, Нова Зеландия, Полша, Словакия, Великобритания и САЩ.", "date": "2019.06.06", "title": "Отбелязаха 75 г. от десанта в Нормандия"}
{"url": "https://duma.bg/ek-predupredi-che-shte-nalozhi-globa-na-italiya-n193350", "text": "Европейската комисия официално предупреди Италия за влошаващия се дефицит и огромния дълг, като отново поде битката си с водения от популистите Рим. Това решение на комисията бе разкрито с изявление, което започва един сложен процес, който - ако бъде одобрен от министрите на еврозоната - може да доведе до глоба от 3 милиарда евро. Едновременно с това комисията официално предложи премахването на Испания от процедурата по наблюдение. Причината е, че Брюксел е удовлетворен от публичните харчове на правителството, които са се възвърнали в нормата след почти десетилетие от започването на финансовата криза.  Лидерът на \"Лига\" и вицепремиер Матео Салвини призова страните членки на ЕС да проведат извънредна среща за преразглеждане на фискалните правила на общността, върху които той хвърля вината за обедняването на италианците и за възпрепятстване на растежа на икономиката.  По-рано другият вицепремиер и лидер на Движение \"Пет звезди\" Луиджи ди Майо обяви, че двамата със Салвини са постигнали споразумение \"да работят заедно\". Не се посочва дали двамата са постигнали споразумение дали да надхвърлят или не ограничението на дефицита от 3 процента от БВП през 2020 г.  Във вторник премиерът на Италия Джузепе Конте заплаши да подаде оставка, ако двете партии не разрешат различията и не продължат работата по правителствената програма.", "date": "2019.06.06", "title": "ЕК предупреди, че ще наложи глоба на Италия"}
{"url": "https://duma.bg/si-dzinpin-privetstva-novata-era-v-otnosheniyata-s-moskva-n193351", "text": "\"Убеден съм, че това посещение със сигурност ще донесе ползотворни резултати и ще послужи като стимул за динамичното развитие на китайско-руските отношения за всеобхватно партньорство и стратегическо сътрудничество през новата ера\", заяви китайският президент Си Дзинпин при пристигането си в Москва.  Той каза още, че в хода на преговорите с руския президент Владимир Путин възнамерява да очертае план за по-нататъшно развитие на двустранните отношения, както и да обсъди актуални международни и регионални въпроси. Си Дзинпин имаше планирани срещи с министъра на Русия за развитие на Далечния изток и Арктика Александър Козлов, заместник-министъра на външните работи Игор Моргулов, посланика на Русия в Китай Андрей Денисов и посланика на Китай в Русия Ли Хуей. Вечерта Путин и Си Дзинпин присъстваха на галаконцерт в Болшой театър по случай 70-годишнината от установяването на дипломатически отношения между двете страни. Днес и утре програмата на Си Дзинпин продължава в Санкт Петербург, където ще е главен гост на Международния икономически форум в Санкт Петербург.", "date": "2019.06.06", "title": "Си Дзинпин приветства \"новата ера\" в отношенията с Москва"}
{"url": "https://duma.bg/zaharova-krimchani-veche-otgovoriha-na-zelenski-n193352", "text": "Говорителят на руското външно министерство Мария Захарова коментира в интервю за НСН подготовката от екипа на украинския президент Владимир Зеленски на стратегия за Двръщане на КримУ. Захарова подчерта, че жителите на полуострова вече са затворили въпроса за това към коя страна принадлежи Крим с референдума от 2014 г. ДЗасега на призива към украинците да се върнат в родината откликна само Саакашвили. Хората от Крим отговориха така, че по-добре не може да се кажеУ, посочи Захарова.  По-рано говорителят на Зеленски Юлия Мендел беше заявила, че президентът на Украйна ще обсъди стратегия за ДвръщанеУ на Крим с представители на Евросъюза и НАТО по време на визитата си в Брюксел. По нейните думи Дадминистрацията иска да бъде прозрачнаУ, но няма намерение да говори за каквито и да било решения, докато те не бъдат приети. Тя също така заяви, че позицията на украинската страна по повод принадлежността на Крим не се е променила.  В Брюксел Зеленски призова също ЕС да засили натиска върху Москва за прекратяване на войната в източната част на страната. Президентът потвърди европейския и евроатлантическия курс на Украйна и благодари на ЕС за специалната роля в \"сдържането на руската агресия\". Запитан от журналисти дали му липсва Петро Порошенко, председателят на Европейската комисия Жан-Клод Юнкер отговори, че \"има нов приятел\". \"Аз съм по-добър. Новият приятел е по-добър от стария\", добави Зеленски.", "date": "2019.06.06", "title": "Захарова: Кримчани вече отговориха на Зеленски"}
{"url": "https://duma.bg/evropeyskiyat-sayuz-i-turtsiya-n193340", "text": "Лондон През 2013 г. Хърватия стана пълноправен член на Европейския съюз. От десетилетия насам това бе първата страна, за която е било планирано още преди половин век да стане такава. Заради превратностите на историята обаче част от планираните тогава членки се наложи да бъдат изоставени, а за сметка на тях да влязат други - такива като България и Румъния и страните от Прибалтика.  Най-фрапиращо е положението с Турция. Нейното приемане в ЕС е заложено още в учредителните документи. Преговорите за включването й датират от 1963 г. Защо? Защото тогава се води Студената война, защото има \"Желязна завеса\" и границите с така наречения социалистически блок трябва да бъдат охранявани откъм всичките му страни. Защото, ако Студената война прерасне в истинска, Съветският съюз трябва да бъде ударен и в гръб - откъм Турция.  Доскоро си мислех, че хвалбите за силата и мощта на Съветския съюз са били по-скоро комунистическа пропаганда на партийните агитатори. Но книгите, които са публикувани на английски в САЩ и Великобритания в периода 1950-1965 г., потвърждават, че не е така. Специализираната изложба \"Пропаганда\", която бе експонирана в Британската библиотека през 2013 г. - също. В едно издание от 1965 г. английските политолози отбелязват, че след 1945 г. Съветският съюз е станал най-могъщата страна в света. С увеличената си площ от 22,4 милиона квадратни километра той е вече девет пъти по-голям от цялата Западна Европа. Военната му мощ също класират на първо място. И съвсем закономерно именно СССР изстреля първия изкуствен спътник на Земята. Съвсем нормално и първият космонавт Юрий Гагарин бе съветски гражданин.   Същата книга разглежда планираното обединение на Европа през периода от 1965 до 2000 го. Както се вижда от приложената скица, за да може да противостои на суперсилата СССР, Западна Европа е трябвало да се обедини. Според тогавашните виждания (от времето след Юрий Гагарин) - това трябва да стане в Европейска демократична федерация. В която непременно да бъдат включени скандинавските страни и Турция!   В така планираната Европейска федерация от балканските страни е трябвало до 2000 г. да бъдат приети в голямото европейско семейство Югославия, Гърция и Турция - трите обединени в провинция Егея. Останалите шест провинции се предвиждало да бъдат: Скандия - обединяваща скандинавските страни, Иберия - обединяваща Испания и Португалия, Келтика, Галия, Германия и Алпина с Италия. В онези години Турция е била крайно необходима на западноевропейците, но сега вече не им трябва! Студената война е приключила. Няма я и Берлинската стена. С многобройното си интелектуално изостанало население и почти радикален ислям тя би създавала доста повече проблеми на Европейския съюз, отколкото, да речем, България и Румъния, взети заедно. И сега преселниците от Турция създават проблеми на страни като Германия и Франция например. Познавам български турци, които в Лондон живеят с български имена и паспорти от времето на \"възродителния процес\". Моят стар приятел Емин Хасанов преди няколко години ме предупреди да го зова \"Емил\", а не \"Емин\", тъй като на работата се представял като българина Емил Асенов.  Интересни са тези западни демокрации. Дискриминацията в Англия уж жестоко се преследва. А често реверсивната расова дискриминация е очевадна (когато чернокожите дискриминират бели). Учуди ме една случка от 2003 г. с три девойки от България. Съгласно подписана през 1996 г. договореност българските граждани, които са стъпили легално на британска земя, можеше да започнат законно свой дребен бизнес с така наречените бизнес визи като самоосигуряващи се лица. В първите две-три години на новия век аз подпомагах някои сънародници да сторят това.  И така, три момичета от България след приключване на селскостопанска бригада дойдоха да им подготвя документите за такива визи. Двете от тях ги получиха в рамките на един календарен месец. Третото обаче бе с мюсюлмански имена, макар и окончаващи на \"-ова\". След месец и половина тя се разплака: \"Аз си знаех, че на турците не дават такива визи!\" В крайна сметка дадоха и на нея, но й изискаха доста допълнителни документи и доказателства. И се наложи да чака три-четири месеца.  А авторите на разглежданата по-горе английска книга са били големи оптимисти относно обединяването на европейските народи и държави. Политиците - също. Щели Югославия да обединяват с Гърция, днес - Република Македония с Гърция. Дето повече от двайсет години водиха спор за името. И уж Югославия беше социалистическа, ама май не бе дотам социалистическа. Щом границата на Европейската федерация са поставили именно между нея и България.  Щели да обединяват и Турция с Гърция?! Само десетина години след коментирания тук замисъл тези две страни разпокъсаха Кипър. Гърците смятали да обявят \"еносис\" (обединение, присъединяване) на целия Кипър към Гърция, но турците усетили и изпревариха събитията, окупирайки населената предимно с турци североизточна част. Което стана и добър повод за отлагане на преговорите за влизането на Турция в Евросъюза. Да не говорим, че напоследък Турция влезе в \"топли\" връзки с Русия, а това дразни неимоверно задокеанските ментори и техните европейски клакьори. Да не забравяме на този фон, че все пак Турция държи достъпа до Черно море, а при евентуално желание за по-масирано американско присъствие във водите му морето няма да се окаже гостоприемно...    Вероятно е излишно вече да се коментира темата за приемането на Турция в Европейския съюз. На всички политически поограмотени хора е ясно, че това няма да стане! Няма защо. Никому вече не е нужно... А на кого е нужен самият Европейски съюз?", "date": "2019.06.06", "title": "Европейският съюз и Турция"}
{"url": "https://duma.bg/doverie-zavoyuvano-s-nravstvenost-n193338", "text": "доктор на кинознанието  Едва ли някой би могъл да си представи по-добро и по-живописно място за провеждане на един международен форум от Севастопол: това мнение споделят повечето участници - над дванадесет хиляди зрители; творци и гости на 28-ия МКФ. И то за пореден, пети път! Очевидно този уютен белокаменен град - главна военноморска база на Черноморския флот, благодарение на \"Златен Витяз\" постепенно се превръща в лятна столица на седмото изкуство, в ежегоден празник, заемащ достойно място в календара на най-значимите обществени културни събития. Обединявайки усилията на майстори от различни изкуства, преди всичко на киното, този фестивал вече трето десетилетие изпълнява благородна, просветителска, в същността си подвижническа мисия, съхранявайки високите духовно-нравствени ценности, историческата памет и гражданските традиции с точен подбор и показ (тук - в чудесни зали на четири кинотеатъра: \"Победа\", \"Москва\", \"Севастопол\" и \"Моряк\") както на най-нови произведения на визуалното изкуство, така и на класически образци, възпитаващи поколения наред. Неговата уникална колегиална атмосфера завладява всеки новодошъл и е повод за изграждане на планове за следващата година. През изминалите почти три десетилетия са били показани 8700 филма, гледани от над 306 000 зрители в препълнени зали... Ако ви споходи късметът да обиколите потъналия в зеленина, изобилстващ с исторически паметници Кримски полуостров, тогава ще разберете защо в течение на столетия (от 1783 г. до днес) се води такава битка за него! Завой след завой, на всяка крачка дебне неочаквана смяна на пейзажа и панорамата: след изумително декоративните скални образувания с човешки названия се откриват цветисти долини с кипариси и маслинови горички; с лозя, макове и маргарити... Общо: 240 вида редки растения, 102 вида мекотели, 30 вида насекоми, 5 вида птици и т. н. А 24-те релефно врязани в сушата залива придават на Севастопол особен колорит и изящество на терена, където сградите, историческите мемориали и археологическите паметници са разположени амфитеатрално по градските хълмове. Те добавят особена артистичност на цялостния пейзаж. Друг път ще се опитам да ви опиша тукашните залези на слънцето, които често ме \"карат\" да закъснявам за вечерните прожекции... А преобладаващите силни филми, както и вниманието на пълните зали не заслужават да бъдат на втори план. В продължение на десет дни публиката изгледа общо 180 кинотворби от 15 страни, разделени в шест секции. Двете документални състезателни програми показаха 61 филма, изследващи значими актуални проблеми с гражданска насоченост. Сериозно завоевание за българското кино бе удостояването с първата награда - \"Златен Витяз\", на дългото (74-минутно) произведение \"Пътят на Христовия воин\" на сценариста Георги Тодоров и режисьор-оператора Христо Димитров-Хиндо (завършил операторство във ВИТИЗ \"Кр. Сарафов\" през 1983 г.). С радост слушах вечер хвалебствените отзиви от колегите ми за него: за майсторски изградения портрет на легендарния отец Георги (1923-2015) от дивото село Жегларци, който в най-тежките години на атеизъм решава да стане свещеник и десетилетия наред отстоява своята вяра. В същото време аз бях председател на другото жури - за документални късометражни филми, където програмата изобилстваше с качествени творби, а часовете за прожекции съвпадаха. За жалост в моята програма нямаше участие на български филм по технически причини. Сред поредицата от талантливи портрети за значими личности ярко се открои \"Ел Пепе. Велик живот\" на Емир Кустурица (Сърбия - Аржентина - Уругвай) за уругвайския президент (от 2010 до 2015 г.), чието управление в служба на народа е образец за подражание. В него умело се проследява противоречивата съдба на тази уникална личност: от самото начало на политическата й активност, през времето, прекарано в затвора, до днешната й роля на лидер бунтар. Специално внимание заслужава да бъде отредено на 25-минутната творба \"Долината на царете\" (Сърбия - Израел), удостоена безспорно със \"Златен Витяз\" за поетико-метафоричния поглед на младия режисьор Ефим Грабой към монотонното всекидневие в един дом за самотни старци в затънтен край на Сърбия. Майсторски изграденият на екрана колективен творчески портрет с чисто документални минималистични, лаконични художествени средства не буди песимизъм от съдбата на героите, обитаващи последното си земно пристанище. В това място между небето и земята те четат стихове, пеят старинни песни, спомнят си за младостта и за любовта. Затворени между четири стени, с изнемощели тела, персонажите будят възхищение с младостта и свободата на духа си! Неочаквана изненада за всички поднесе филмът \"Санитар\" на младата руска режисьорка Елена Дубкова (\"Сребърен Витяз\") с откриването и пресъздаването на екрана с чувство за черен хумор на любопитен, рядко срещан герой - Артьом, който работи като санитар в морга и разсъждава върху житейските проблеми. Същевременно пише книги, които се печатат в известни издателства...  Тъй като \"тежката артилерия\" на този фестивал винаги е била художественото документално кино, ще спомена още няколко интересни портретни произведения, в които личност и история взаимно се преплитат, осветляват и обогатяват. В \"Луганска повест\" руският сценарист и режисьор-документалист Валерий Тимошченко, добил популярност с отразяването на военните конфликти в Карабах, Абхазия, Чечня и Южна Осетия, сега проследява вълнуващо съдбата на опълченците в Луганск в най-критичния период от войната, която вече четвърта година разтърсва Донбас. Неговата колежка Людмила Коршик, възпитаничка на Уралския университет, отново ни напомня за своето присъствие с 40-минутния многостранен портрет на поетесата \"Татяна Глушкова\", създавала значимо лирично творчество в сложно и противоречиво време. На темата за ролята на личността в ХХ век е посветен вълнуващият филм \"Апостолът на Камчатка\". Неговите автори Виктор Хохлов и Ксения Ляшенко изследват изключителната по мащаби дейност на обичания от хората и назован от тях мисионер митрополит Нестор Камчатски, обединил представители на различни народности. Ще спомена и едночасовия портрет \"Параджанов, Тарковски, Антипенко. Светлосенки\" - дело на опитния Андрей Осипов, призьор на много кинофестивали, лауреат на \"Ника\" и \"Златен орел\". Неговото поетично екранно есе по стихове на Арсений Тарковски прониква в тайните на съдбата и творчеството на тези три знаменити личности. На 28-ия МКФ публиката масово се стичаше и на отлично избраните игрални филми като \"Студена война\" на Павел Павликовски - един от най-ярките продължители на традициите на известната Полска киношкола; \"Варава\" на Евгений Емелин, отправящ любопитен нов поглед към познатата история за смъртта и възкресението на Христос чрез очите на освободения от тълпата убиец Варава, в чудесното драматично изпълнение на младия актьор Павел Крайнов; \"Балкански предел\" (Русия - Сърбия) на Андрей Волгин, лауреат на редица кинофестивали. На финала ще поставя акцент върху българската творба \"Безкрайната градина\", известна на нашата публика, с която утвърденият театрален режисьор Галин Стоев дебютира в игралното кино. Това първо негово екранно произведение бе отличено от журито на секцията \"Дебютни и студентски филми\" със \"Сребърен Витяз\".", "date": "2019.06.06", "title": "Доверие, завоювано с нравственост"}
{"url": "https://duma.bg/datata-n193339", "text": "1519 - РАЖДА СЕ АНДРЕА ЧЕЗАЛПИНО, ИТАЛИАНСКИ ЛЕКАР И ФИЛОСОФ (УМИРА 1603 Г.). Един от основателите на ботаниката. Негови са първите значими открития относно кръвообращението. За негово постижение се смята установяването на сърцето (не на черния дроб, както се е вярвало дотогава) като център на движението на кръвта по артериите и вените. 1606 - РАЖДА СЕ ПИЕР КОРНЕЙ, ФРЕНСКИ ДРАМАТУРГ (УМИРА 1684 Г.). Заедно с Молиер и Жан Расин е смятан за основоположник на френската трагедия. Пише пиеси близо 40 години. Първата му истинска трагедия е \"Медея\" със сюжет от старогръцката митология (1635). След това пише драмата \"Сид\" с испански сюжет, главният герой е испанският национален герой Родриго, наречен от признателния испански народ Сид (от арабски - повелител). 1799 - РАЖДА СЕ АЛЕКСАНДЪР ПУШКИН, РУСКИ ПОЕТ (УМИРА 1837 Г.). Родоначалник на новата руска литература, създател на съвременния руски литературен език. Сред най-известните му творби са романът в стихове \"Евгений Онегин\", поемата \"Руслан и Людмила\" и др. 1882 - АМЕРИКАНЕЦЪТ ХЕНРИ УИЛИ ПАТЕНТОВА ЕЛЕКТРИЧЕСКАТА ЮТИЯ. Изобретени през ХV в., първите ютии били изработвани от метал (чугун или желязо). Представлявали цяло тяло с капак, който в задната си част бил подвижно закрепен върху ос, за да може да се отваря и затваря. Предавали са топлината, необходима за гладенето, като в тях са били поставяни въглени. Най-отгоре върху капака е имало дървена дръжка, която е служела за предпазване от изгаряне на ръцете на гладещия. 1903 - РАЖДА СЕ АРАМ ХАЧАТУРЯН, АРМЕНСКИ КОМПОЗИТОР (УМИРА 1978 Г.). Автор на балетите \"Спартак\", \"Маскарад\" и \"Гаяне\", в който се включва известният Танц със саби. Изявява се също като диригент, педагог, музикално-обществен деятел. Народен артист на СССР (1954) и Герой на социалистическия труд (1973), академик на Академията на науките (АН) на Арменската съветска социалистическа република (1963). Награждаван с множество държавни отличия и награди. 1961 - УМИРА КАРЛ ГУСТАВ ЮНГ, ШВЕЙЦАРСКИ ПСИХОЛОГ И ПСИХИАТЪР (Р. 1875 Г.). Ученик на Зигмунд Фройд. Създава направление в психологията, наречено \"аналитична психология\". Личността му е една от най-големите енигми на ХХ в. и буди големи противоречия. Провъзгласяван от мнозина като един от най-големите и дълбоки мислители не само на своето време, той е ненавиждан от други, отхвърлящи писанията му като наукоподобен мистицизъм и фантазия. 1999 - УМИРА ДАМЯН ДАМЯНОВ, ПОЕТ (Р. 1935 Г.). За първи път публикува стихотворения през 1949 г. във в. \"Сливенско дело\", а по-късно - в централния литературен печат. Народен деятел на културата, лауреат е на Димитровска награда, а през 1998 г. получава наградата \"Иван Вазов\" за цялостно литературно творчество.", "date": "2019.06.06", "title": "Датата"}
{"url": "https://duma.bg/izvestni-i-nepokazvani-kartini-na-svetlin-rusev-n193337", "text": "Обичайно всяка година на 14 юни - неговата рождена дата, Светлин Русев (1933-2018) организираше изложба, за да ни събере и приеме в пространството на своето артистично откровение. Това го имаше като вътрешно задължение и ритуал на общуване. Общуване през необяснимия и необятен език на рисунката, през пластическата сила на живописната материя, през идиоматичния израз на пластическото - истините, в които той дълбоко вярваше и страстно отстояваше. Изложбата \"Светлин\", която се открива на 14 юни от 18 ч. в галерия \"Райко Алексиев\", ул. \"Раковски\" 125, представя някои от неговите най-значими произведения - \"Огънят\", \"Поклонение\", един от десетките портрети на майка му и един от най-изразителните психологически автопортрети. В белотата на пространството на залата се разтварят посланията на извадки от десетки текстове, свидетели на неговото интелектуално и духовно прозрение. Присъства и селекция на текстове за Светлин от изключителни умове, зрящите Йордан Радичков, Константин Павлов, Петър Увалиев, Богомил Райнов, Петер Лудвиг и т.н. За неговото личностно и артистично присъствие свидетелстват и два документални филма, които ще бъдат показани по време на изложбата, научи ДУМА от Юлия Портарова, секретар-координатор, Международен отдел и пиар към СБХ. Изложбата е организирана от негови ученици, колеги и приятели. Тя търси емоционалната и духовна памет за Светлин, за неговата мащабна, всеобхватна деятелност, белязала българската култура през последните 60 години. Над 100 картини на акад. Светлин Русев, някои от които непоказвани, ще бъдат представени в изложбата \"Пътят\". Тя се организира от Съюза на колекционерите в България, като 21 негови членове предоставят творби от личните си колекции. Куратори са проф. Аксиния Джурова и проф. Иван Маразов. Маестрото, както Русев бе извоювал правото да бъде наричан, твори в противоречивия отрязък от време - втората половина на ХХ и първите десетилетия на XXI век и именно затова изложбата ще бъде разделена в две изложбени пространства. Галерия \"Средец\" на МК ще приюти ранното творчество на художника - от 1955 до 1980 г., когато се ражда именно стилът \"Светлин\".  В хотел \"Анел\" са представени картините от 1980 до 2018 - години, свързани с критични периоди, с борбата за налагане на нови критерии в изкуството. Изложбата \"Пътят\" се открива днес, 6 юни, и ще продължи до 17 юни, паралелно в галерия \"Средец\" и хотел \"Анел\", научи ДУМА от Красимира Христоскова от APRA Porter Novelli.", "date": "2019.06.06", "title": "Известни и непоказвани   картини на Светлин Русев "}
{"url": "https://duma.bg/v-chudniya-svyat-na-avtochastite-i-zavodite-im-u-nas-n193342", "text": "\"Най-скъпите камери на \"Мерцедес\" се произвеждат в Русе, включително и лазерни лъчи на фаровете\" - това каза премиерът Борисов по време на предизборната си обиколка из страната. Какво точно се произвежда в Русе и какво е разбрал той, не е важно. Важното е, че има завод за авточасти. За коли завод у нас няма, но за авточасти има в много градове. И те се превръщат в гордост на управлението на Борисов, независимо кой кога е открит - още преди неговото царуване. Например такъв завод има в Пазарджик. Борисов и Плевнелиев го откриха два пъти. Сега преди изборите беше вторият път, уж разширение. Заплатите в него, както писа местният пазарджишки вестник, са минимални - 500 и нещо лева, плюс 200 лева бонуси. Но, както често се случва, има много брак и работниците остават без бонуси. Има много текучество и постоянно се търсят работници. Борисов като политик предизборно говореше за хиляди левове заплати из заводите за авточасти. Нека да ги вдигат тия заплати, ама... Заводите за авточасти на японския инвеститор \"Ядзаки\" в Димитровград и Ямбол дават 600 лв. заплата, плюс 280 лева надбавки. Работниците са предимно цигани. Българи не щат да работят в такива заводи, предпочитат сезонна работа - 6 месеца в Гърция, Испания. Там за половин година спестяват толкова, колкото за цяла година на пълен работен ден в такъв завод у нас. И въобще -   наистина ли са голям прогрес и развитие на икономиката? Трябва да се започне с някои пояснения за модерното автомобилно производство и заводите за авточасти у нас и по света. Части за някакъв модел, примерно германски автомобил, могат да се произвеждат едновременно в няколко завода по света. Независимо дали тази част идва от България, или от Турция и отива в завода на \"Фолксваген\" в Испания, в Португалия или в Мароко, които работят в синхрон с други заводи в Полша, Чехия, Унгария и Германия. Производството на автомобили е унифицирано, разни марки и модели използват еднакви шасита и ходови части, двигатели. Различават се по дизайн. Примерно, средният клас \"Шкода\" е на една база и двигател със средния клас \"Фолксваген\" и \"Сеат\". И т.н. А работниците са на конвейер, без да влагат някаква мисъл или \"творчество\",  трябва само да изпълняват изискванията на поточната линия. Затова и цигани без образование работят в такива заводи у нас. И по принцип, поради технологиите, са необходими все по-малко работници в такива заводи за авточасти. Големите производители на коли поръчват един компонент не само на един производител, а на поне три. Целта е да ги поставят в условие на конкуренция, да получат средна цена, с която да балансират за крайната цена на автомобила, и да се застраховат, ако някъде се случат стачки или други причини да се объркат редовните доставки, ритъмът на производството на автомобила няма да бъде засегнат. Един и същ модел германска кола, както е известно, се сглобява на две-три места в Европа. Но освен това в производството в двата или трите завода се слага един и същ компонент, например от електрониката, произведен от \"Бош\", \"Валео\" или \"Магнети Марели\". Всяка от тези големи фирми за автоелектроника е доставчик на определен компонент за една съща марка коли. На свой ред тези фирми си поръчват производство на подизпълнители - цехове и заводи из Европа и другаде. Това е така не само с електрониката, а с всякакви детайли. Производството е до голяма степен автоматизирано - с производствени линии, доставени пък от друг голям производител. Въпросът не опира до инженерен потенциал на държавата, в която се произвеждат компонентите. На място само пускат доставената поточна линия и суровини. Основният въпрос е по-ниска себестойност на производство. И така у нас са се разположили някои цехове и поточни линии, които са на доставчици на големите автопроизводители или на техни подизпълнители. И у нас тези заводи дават, както и да го смяташ, заплати по 300-400 евро. Частите излизат с конкурентна цена... Е, ама някъде давали и по 500 евро заплата. И там има текучество. Средният нашенец не ще. Предпочита да работи в Гърция за курортния сезон половин година, да се върне с 3 хил. евро оттам, и догодина пак. Вместо да кара целогодишно с 800 лв. заплата с 15-20 дни отпуск. Всеки компонент, който е оригинален, с емблемата, марката на автомобил, минава през поредица тестове при производителя му, после при производителя на автомобилите, за които е предназначен. Затова оригинална част с марката и емблемата струва много, а същата част - с марката на доставчика, струва много по-евтино. Има детайл, например с емблема на \"Фолксваген\", същият детайл с емблема на \"ЕсКаЕф\" струва доста по-евтино. Има го и от други производители, още по-евтин. Има и второкласни и третокласни партиди, отпаднали при производството. В България колите се поддържат главно с такива части, най-евтините. В сервиза ти предлагат да избираш варианти за една и съща авточаст на три различни цени. Най-скъпата е с 6 месеца или една година гаранция, най-евтината - без. А в оторизирания сервиз на марката работят само с оригинални части, с гаранция, но и с цените ти режат главата до кръста - ремонтът понякога излиза повече пари, отколкото струва купената на втора ръка кола. Има вторично неоторизирано и пиратско производство на авточасти, на което България е голям вносител. Това са части от Тайван, Китай, Турция. Турските са най-качествени, там има и оторизирани заводи за авточасти. Тайвански калници например има за всякакви модели, издържат по 1-2 години и ръждясват. Дръжка на вратата на фолксвагена, произведена в Тайван или в Китай, иначе украсена със знаците VW като оригинална, струва 20 и нещо лева и издържа 2 месеца, без да се повреди. Като си купиш за 20-30 лева същата дръжка - оригинална, но от авточасти втора ръка, все едно си си купил нова... Затова е добре развит  Да се гордеем, че има цехове и заводи за авточасти в България, ала - за сравнение, малка Словения има два автомобилни завода и строи трети. Словакия, също бивша соц страна, славянска, пък е най-големият производител на коли в света - на жител от населението се падат по около 100-ина произведени коли годишно - общо 5 автомобилни завода, в които произвеждат 6-7 марки и модели. По данни на НСИ най-упражняваната професия в България е търговията и ремонтът на автомобили. Това са безкрайните автокъщи из България, сервизи, сервизчета и майстори. България е напълнена с автомобили втора употреба и продължава да се пълни. В този сектор са заети близо 400 хил. души, като средната заплата към 2017 г. е надминала 1000 лв. Техници, вместо да работят в завод за авточасти за 800 лева, работят в сервиз за повече. Това е българската индустриализация.                            ", "date": "2019.06.06", "title": "В чудния свят на авточастите и заводите им у нас"}
{"url": "https://duma.bg/klavirno-duo-genova-dimitrov-s-mezhdunaroden-maystorski-klas-v-sofiya-n193336", "text": "Световноизвестното клавирно дуо Аглика Генова - Любен Димитров провежда майсторски клас за клавирни дуа и соло пианисти между 10 до 16 юли в София, в Националното музикално училище \"Любомир Пипков\". До момента за участие са се записали седем дуа от Полша, Украйна, Италия, Русия, Румъния Испания и Китай. Софийският летен майсторски клас (SOFSMC) има за цел да предложи на младите пианисти вдъхновение от работата с носителите на наградите \"Echo Classic\" Генова - Димитров, за да се усъвършенстват уменията им във всеки аспект на тяхното изкуство и да представят постиженията си на заинтересованата културна общественост в една от най-жизнените европейски столици - София. Майсторският клас е насочен към професионални пианисти, студенти и докторанти, преподаватели по пиано, както и към напреднали ученици от средните училища и гимназии. Участниците в клавирните дуа могат да избират да работят творби за две пиана или едно пиано на четири ръце.  Ръководен от преподавателите по клавирно дуо в Университета по музика в Хановер, международният майсторският клас в София дава възможност на младите музиканти да получат разнообразни и обогатяващи познания за изучавания репертоар, задълбочаване на техническите и музикалните аспекти и обмяна на опит с други колеги. Уроците по време на майсторския клас ще подготвят младите пианисти за конкурси, рецитали, изпити, концертни изпълнения и др.  Софийският летен майсторски клас предлага Ден на отворените врати, с вход свободен, на 16 юли в зала 1, етаж 3, в НМУ \"Л. Пипков\". Това е уникална възможност за обмяна на идеи и опит между участниците, в присъствието на журналисти и публика, изкушена от тайните на клавирното изкуство.", "date": "2019.06.06", "title": "Клавирно дуо Генова - Димитров с международен майсторски клас в София"}
{"url": "https://duma.bg/dara-stava-darbi-v-novata-si-pesen-n193327", "text": "Какво се получава когато Дара срещне Барби? Бърза схватка, резултатът от която е Дарби. И това не е кукла, произведена на поточна линия заедно с милиони други, не е сладка, не е руса и не е глезла. Но пък е повече от приятна на вид, супер добро и умно момиче със силен и независим характер. Дарби може да пее, да танцува, да пише песни, да се забавлява, да пръска енергия, както никой друг. И въпреки че е единствена, има стотици хиляди почитатели. Историята на песента със заглавие \"Дарби\" (Darbie) започва в студиото на \"Вирджиния рекърдс\", когато Дара за втори път след My Time се събира да твори с румънския хитмейкър Monoir. За четири часа двамата създават невероятно парче, което след първото слушане буквално залепва за съзнанието. Няколко дни след това проектът се сдобива и с български текст - по време на един следобед, в който Павел и Венци Венц отиват на гости в дома на Дара. \"Дарби\" в българската си версия прозвуча за първи път на живо на Годишните музикални награди на БГ Радио в Пловдив преди няколко седмици, като за сценичното си шоу изпълнителката заложи на атрактивна хореография, дело на Милен Данков. Любимката на тийнейджърите представи миниспектакъл, в който с лекота дирижираше армия от мъже, а за финал скочи от сцената. @Facebook:  @Instagram: https://bit.ly/2PROsNd Последвайте Вирджиния Рекърдс: @ YouTube  @ Website http://virginiarecords.com/  @ Facebook http://www.facebook.com/virginiarecordsbulgaria/  @ Instagram http://www.instagram.com/virginiarecords/", "date": "2019.06.06", "title": "Дара става Дарби в новата си песен"}
{"url": "https://duma.bg/karavana-nay-mashtabnoto-patuvane-na-artisti-do-plovdiv-n193335", "text": "200 международни артисти от 15 пътуващи театъра на четири държави се настаниха до 10 юни, както ДУМА писа, в кварталите на Пловдив: \"Тракия\" - парка срещу СУ \"Черноризец Храбър\", Гребната база - Спортен комплекс на УХТ (зад хангарите на Гребната база), \"Столипиново\" - ОУ \"Пенчо Славейков\" (ул. \"Батак\" 57). На коне, велосипеди, каравани и пеша артисти от Белгия, Франция, Италия и Швейцария създадоха три артистични лагера. Всички те са част от \"Пловдив Каравана\" на Международното обединение на близо 60 пътуващи театъра (CITI). Всеки ден от 14 ч. на тези места може да се гледат театър, танци, музика, акробатика. Има работилници за музикални инструменти и разказване на приказки. Вечерите завършват с атрактивни представления - театър с големи кукли, циркови атракции и др. Финалът на събитието е прощален уличен парад от 17 ч. на 10 юни.", "date": "2019.06.06", "title": "\"Каравана\" - най-мащабното пътуване на артисти до Пловдив"}
{"url": "https://duma.bg/balgariya-tarsi-talant-s-dopalnitelen-kasting-n193329", "text": "Поради огромния интерес на желаещите да станат част от спектакъла \"България търси талант\" през есента екипът на култовото шоу по bTV обяви ексклузивна дата за кастинг в София. На 8 юни от 9 ч. в парк-хотел \"Москва\" всеки, който се гордее със способностите си в някоя артистична област, ще може да ги демонстрира на първоначалните прослушвания и да спечели своето място на сцената на световния хит. За тази цел не е необходима предварителна регистрация, а само добро настроение и въздействащо представяне на умението. До момента над 1700 желаещи да се превърнат в телевизионна сензация и да спечелят 50 000 лева само с три появи на сцената демонстрираха талантите си в София, Велико Търново, Бургас, Варна и Пловдив. Те са не само от България, но и от чужбина, на всякаква възраст и с най-разнообразни дарби. Сред последните, явили се на прослушване, бяха атлети с впечатляващи резултати, танцови формации, дама вентролог, млад мим, магьосник с невероятен репертоар, певец имитатор, каскадьор и отличен гимнастик.", "date": "2019.06.06", "title": "\"България търси талант\" с допълнителен кастинг"}
{"url": "https://duma.bg/prodavach-na-nadezhda-vdahva-zhivot-v-rudartsi-n193330", "text": "Първи и втори юни - децата и Ботев. Бъдещето и миналото ни. Какъв по-добър контраст на тези два дни в края на една седмица в началото на лятото, за да отвори врати важен проект за работа с деца в Рударци?! Инициативата идва от Красимира, която говори три езика - руски, английски и италиански.  Любовта й към книгите и малките деца не е от вчера, но се разгаря ненадейно още повече, живеейки в Рударци и виждайки и осъзнавайки нуждата на децата от забавления. Но забавления не в моловете, а в книгите, когнитивните игри и занимания... Точно като едно време! \"Когато животът ти поднася лимони - направи си лимончело\" - обяснява името на книжарницата си Краси, която от 15 години обича, познава и посещава Италия. Така кръстихме книжарницата - \"Лимончело\", казва тя и благодари за любезното съдействие на читалището в Рударци. От октомври започват и съботно-неделни занимания с деца от 3- до 6-годишна възраст по метода на Мария Монтесори. Красимира Ангелова специализира индивидуален подход за работа с малките деца, защото, когато очите са искрени, искащи, вярващи... тогава няма какво друго да се направи. \"Лимончело\" се превръща в призвание за Краси да създаде нещо положително в иначе скучния център на Рударци. Така че...", "date": "2019.06.06", "title": "Продавач на надежда вдъхва живот в Рударци"}
{"url": "https://duma.bg/dzhenifar-lopes-stana-ikona-n193331", "text": "Американската певица и актриса Дженифър Лопес спечели престижната награда \"Икона\" на Съвета на американските модни дизайнери, предаде Асошиейтед прес. Отличието се връчва, за да се отдаде почит на нейния стил и на многостранната й кариера. Водещи отличия на церемонията, състояла се в Бруклинския музей в Ню Йорк, получиха и дизайнерите Брандън Максуел и Рик Оуенс. Максуел работи с Лейди Гага и неотдавна я облече с 4-пластов тоалет в черно и цикламено за благотворителната вечер на музея \"Метрополитън\". Наградата на Борда на директорите на съвета отиде не при човек, а за първи път при кукла. Лауреатката беше не друг, а Барби, която \"получи\" отличието, защото е \"икона и защитник на предоставянето на повече власт и права на жените\", се казва в обосновката при присъждането на приза.", "date": "2019.06.06", "title": "Дженифър Лопес стана \"Икона\""}
{"url": "https://duma.bg/modna-fiesta-pak-prevzema-albena-n193332", "text": "Модна фиеста Албена ще се проведе за 19-и път. Проявата ще бъде тържествено открита пред х-л \"Парадайс блу\" в курортния комплекс на 12 юни и ще продължи до 16-и. Присъстващите на събитието ще се забавляват с дизайнери, туристи и музикални изпълнители. А от морето ще излезе Джак Спару, в ролята на който ще е Диян Христов, обявен след допитване за \"Най-красивия мъж на десетилетието\". В продължение на няколко вечери във вариете театър \"Албена\" ще бъдат показани елегантни облекла. Сцената ще завладеят с изпълненията си Айвън и балет \"Максимус\", Кристина Димитрова, Орлин Горанов, Начо Паскал, Йордан Марков и др. Сутрин ще са ревютата на плажни и спортни костюми, аксесоари на атрактивните басейни на петзвездния х-л \"Фламинго гранд\" и най-красивия воден парк \"Аквамания\" на Балканите. Традиционно, вече 18 години, водещ на фиестата е любимецът на всички Искрен Пецов. С дефилета ще се разпишат и модните къщи \"Анджи фешън\", \"Шик\", \"Лейди София\", \"Бултекс\", Wild Tear, \"Мери фешън\", \"Марини фешън\", \"Маркос\", \"Сенсейшън\", \"Мери блу\" и др. Презентации на продукти за слънчева защита ще бъдат редувани със състезания между модели, гости и дизайнери, като отборът победител ще получи тематични награди. Отново ще има и надпревара под наслов \"Познай вкуса на сладоледа\". Досега са я печелили джаз изпълнителят Васил Петров, певецът Искрен Пецов, носителят на титлата \"Мистър Менхънт\" Али Алиев, фолк дивата Джина Стоева и др. За първи път ще бъде организирано представяне на едни от най-добрите бъдещи гримьори и фризьори от Професионалната гимназия по прическа и козметика \"Княгиня Евдокия\" в София с директор Мариета Гигова. Надяваме се учениците да са все повече и повече в следващите наши фиести, защото те са бъдещето ни, споделят организаторите.", "date": "2019.06.06", "title": "Модна фиеста пак превзема Албена"}
{"url": "https://duma.bg/tanya-dzhadzheva-n193326", "text": "Безкомпромисна със стила на журналистическите материали, самата тя еманация на стил и класа, Таня всеки ден е онзи коректив на нашите грешки, без който ДУМА няма да е същата. Скъпа Таня, животът ни е сложен пъзел, направен от хиляди парченца - уроци, спомени, стремежи, любов, преживявания. Пожелаваме ти твоят пъзел да се подрежда лесно. Бъди здрава, остани вярна на себе си и на онова, което ни свързва! Наздраве! От екипа на ДУМА ", "date": "2019.06.06", "title": "ТАНЯ ДЖАДЖЕВА"}
{"url": "https://duma.bg/dzhoshua-poiska-revansha-s-ruis-n193324", "text": "Антъни Джошуа активира клаузата за реванш с Анди Руис. Мениджърът на британеца Еди Хърн оповести, че мачът ще е в края на годината, като засега се предвижда той да се състои в Лас Вегас, но тепърва ще се уточнява. Джошуа ще опита да си върне четирите световни титли на IBF, WBA, WBO и IBO, които изненадващо загуби, след като беше нокаутиран от пълничкия мексиканец. Това беше и първа загуба за него след 22 победи, от които 21 с нокаут.  Веднага след мача в \"Медисън Скуеър Гардън\" в Ню Йорк Хърн обяви, че има клауза, в която Руис е длъжен да даде незабавен реванш на Джошуа. \"Видяхме се с Антъни Джошуа, с треньора му Роб Макракън и мениджърския екип в Ню Йорк. Задействахме клаузата за реванш. Той ще се състои през ноември или декември. Скоро ще обявим и мястото\", написа в туитър Хърн. Той и AJ настояват срещата да е във Великобритания. Така на този етап плановете на Кубрат Пулев за мач с шампиона Руис се провалят. Българинът е официален претендент на Международната боксова федерация (IBF) и разкри, че от агенцията му Топ Ранк преговарят с мексиканеца за двубой през есента.  Руис обаче не може да избяга от нов мач с Джошуа. Пулев посъветва Джошуа \"да не се хвърля веднага на реванш с Руис, защото ще загуби отново. При това още по-тежко. Видяхте, че той бе наистина безпомощен. Има една много хубава българска поговорка \"Не си прави сметки без кръчмар\". Говореха за следващи срещи, включително и водиха преговори и с нас за мач през ноември на \"Уембли\". Не го брояха за жив, държаха се надменно, но Господ гледа и бе на друго мнение\", каза Кобрата пред \"Тема спорт\". Той отхвърли възможността да се изправи срещу Тайсън Фюри, ако титлата на IBF бъде овакантена от Руис, тъй като според него британецът е доста по-назад в ранглистата.  \"До десетина дни всичко ще стане ясно. Ако Руис все пак се реши на ход за реванш с Джошуа, ще боксирам със следващия в ранглистата (Агит Кабайел, Гер). Това е правилникът на федерацията. Още малко търпение и всичко ще си дойде на мястото\", каза още Кобрата. Боксьорът с кюрдски корени е европейски шампион за професионалисти и един от спаринг партньорите на Джошуа, като тръгнаха спекулации, че неволно е нокаутирал британеца в последната тренировка и това се оказало решаващо за загубата му и от Руис. ", "date": "2019.06.06", "title": "Джошуа поиска реванша с Руис"}
{"url": "https://duma.bg/niki-govori-s-knigi-v-peroto-n193334", "text": "Актьорът Ники Станоев ще говори за книги в литературния клуб \"Перото\" на 11 юни от 20 ч. в най-новата стендъп комедия \"Ники говори за книги\", по текстове на Емил Йотовски. От сцената  Ники Станоев ще ни провокира, обяснява, забавлява. Очаква ни разходка из българската и световната литература. Комикът ще ни накара да надникнем в най-тъмните ъгълчета на дебелите книги и ще ни запознае лично с много литературни образи. Ще бъде ли развенчан митът за ползите от четенето? Каква е разликата между първата любов и първата книга? Защо граф Монте Кристо е граф, а не е маркиз? Какво значение има за нас \"Железният светилник\" - днес сме на диодно осветление?", "date": "2019.06.06", "title": "Ники говори с книги в \"Перото\""}
{"url": "https://duma.bg/alen-delon-zapisa-pesen-n193333", "text": "Прочутият френски актьор Ален Делон записа песента \"Обичам само теб\" на 83-годишна възраст, съобщава БГНЕС. Текстът е на французойката Джулия Пари, а музиката - на канадеца Рик Алисън. Записът е осъществен в студио \"Сен Жермен\" в Париж. В клипа виждаме Делон в студиото - с тих, проникновен глас произнася думите на песента, която по-скоро прилича на любовно писмо. До него на пианото свири Алисън, а Джулия Пари ги наблюдава. Клипът завършва с жена, която гледа от прозореца Айфеловата кула. ", "date": "2019.06.06", "title": "Ален Делон записа песен"}
{"url": "https://duma.bg/balakov-otivame-v-chehiya-da-ne-zagubim-n193323", "text": "Красимир Балъков призна, че води националния отбор в Чехия с мисълта да не загубят. Утре \"лъвовете\" гостуват в Прага в евроквалификация, а новият селекционер на националния отбор на България обяви, че ще се радва и на точка. \"По принцип съм наясно със състава, но все пак да не избързваме. Може някой да се разболее, контузи и т.н. За успех в този мач ще приема всичко различно от загуба. Не знам какво е било при предишните селекционери, но сега настроението е окей. При мен футболистите от националния отбор трябва да имат и имат самочувствие да си свършат добре работата\", заяви Бала преди полета от летище София. \"Свършихме доста работа. Надявам се в петък да излезем и да играем добър футбол, с новите неща, които тренирахме през седмицата. Дано успеем да изиграем добър мач и да постигнем резултат. Със сигурност ни е необходимо повече време. Наистина доста неща пробвахме, надявам се повечето да успеем да ги приложим. Трябва да излезем да отговорим на агресията. Тежък мач ни очаква, както всеки един в група. Дано и от двата мача вземем максимален брой точки\", каза вратарят Николай Михайлов.", "date": "2019.06.06", "title": "Балъков:  Отиваме в Чехия да не загубим"}
{"url": "https://duma.bg/kontuziya-otkaza-grisho-ot-hertogenbosh-n193317", "text": "Григор Димитров отказа участие на АТП 250 турнира в Хертогенбош, който трябваше да е първи в програмата му на трева. Преди месец българинът се заяви за надпреварата, но проблемите с рамото му са се обадили отново. За това призна самият тенисист по време на \"Ролан Гарос\", където записа победи с по 3:2 сета над Янко Типсаревич и Марин Чилич, а след това загуби от Стан Вавринка с 0:3 след 3 тайбрека. В Хертогенбош, който започва през другата седмица, по-значимите имена ще са Стефанос Циципас (Гър), Фернандо Вердаско (Исп), Франсис Тиафо (САЩ) и Робин Хаасе (Хол). Българинът е участвал само веднъж в Холандия - през 2008 г. Засега не е ясно дали Григор ще може да се включи на турнира в Куинс, който започва на 17 юни. Той е считан за генералната репетиция за \"Уимбълдън\". Димитров, който е полуфиналист от турнира през 2017 г., е заявен както на сингъл, така и на двойки с Хуан Мартин Дел Потро (Арж).  ", "date": "2019.06.06", "title": "Контузия отказа Гришо от Хертогенбош"}
{"url": "https://duma.bg/voleybolistkite-padnaha-i-ot-turtsiya-n193316", "text": "Женският ни национален отбор по волейбол претърпя осма поредна загуба в Лигата на нациите. \"Лъвиците\" на Иван Петков паднаха от актуалния вицешампион Турция с 0:3 гейма (-14, -9, -23). Пред 2600 души в зала \"Хуамарк\" срещата продължи само 77 мин. Южните ни съседки превъзхождаха нашите през целия двубой. Предимството за Турция в атака и при начален удар беше голямо. България успя да се противопостави на своя по-класен противник единствено в третия гейм, завършил 23:25. В него нашите даже водеха със 17:15, но допуснаха обрат. Гергана Димитрова отбеляза 11 т., а Мирослава Паскова добави 10. За туркините Ебрар Каракурт заби 18 т. Това беше втора загуба за българките в група 11, след като на старта те бяха обърнати от домакина Тайланд с 1:3. Днес от 11.00 часа нашите излизат срещу Доминиканската република в последния си мач от турнира в Банкок. Миналата година нашите победиха островитянките във финалната четворка на Втора лига и двата отбора заслужиха промоция в елита В класирането България е последна, 16-а с 1 т.", "date": "2019.06.06", "title": "Волейболистките паднаха и от Турция"}
{"url": "https://duma.bg/pochina-lenart-yohanson-n193318", "text": "Бившият президент на УЕФА Ленарт Йохансон почина на 89 години. Шведът е считан за архитекта на Шампионската лига по време на 17-годишния си период (рекорден) като шеф на европейския футбол. \"Йохансон е най-добрият футболен лидер за всички времена. Никой друг швед не е имал такова влияние в историята на тази игра. Той бе дълбоко уважаван като президент на УЕФА и първи вицепрезидент на ФИФА, а неговите качества на лидер са признати навсякъде по света\", заяви президентът на Шведската федерация Карл-Ерик Нилсон. Йохансон ръководеше УЕФА между 1990 и 2007 г., когато беше победен в изборите от Мишел Платини. Шведът беше кандидат и за президентския пост на ФИФА през 1998 г., но загуби вота срещу Сеп Блатер. През 2005 г. той влезе в конфликт с Христо Стоичков, който го набеди, че е избрал и инструктирал съдията, за да повлияе на световната квалификация Швеция - България (3:0) в Стокхолм. По-късно обаче шведът обяви, че Стоичков му е поднесъл извиненията си.", "date": "2019.06.06", "title": "Почина Ленарт Йохансон "}
{"url": "https://duma.bg/balgarski-fen-na-livarpul-be-ubit-sled-finala-v-shampionskata-liga-n193319", "text": "Българинът Венцислав Маргинов е убит в Саутпорт. 51-годишният нашенец и фен на Ливърпул е бил намушкан с нож часове след финала на Шампионската лига, който любимият му отбор спечели с 2:0 над Тотнъм. Маргинов гледал финала с двамата си синове в местен бар. На прибиране към дома тримата били нападнати в гръб от футболни хулигани. Единият от синовете на Венцислав също е приет в спешното, където Маргинов издъхна 3 дни по-късно, след като не успя да излезе от кома. От полицията са потвърдили пред местните медии, че има заподозрян 31-годишен британец, който е арестуван. Това е Джеймс Питър Джелинг от Хемптън Роуд, Саутпорт, който е обвинен в нанасяне на тежка телесна повреда. Той се е изправил пред съда във вторник и остава задържан под стража. Друг мъж е бил освободен под гаранция.", "date": "2019.06.06", "title": "Български фен на Ливърпул бе убит след финала в Шампионската лига"}
{"url": "https://duma.bg/loko-pd-prav-zapochna-podgotovka-n193320", "text": "Носителят на Купата на България Локо Пд пръв от всички отбори започна подготовка за новия сезон. \"Смърфовете\" излязоха на \"Лаута\" с група от 24 футболисти, като няма нито един новопривлечен. Треньорът Бруно Акрапович включи шестима юноши и още четирима родни играчи, които са на проби. Част от чужденците в състава пък получиха няколко дни повече почивка. Очаква се в следващите седмици на \"Лаута\" да пристигнат нови попълнения, които да подсилят тима за участието в Лига Европа. Локо започва от II предварителен кръг на 11 юли. На 3-ти на ст. \"Васил Левски\" те излизат срещу Лудогорец в мач за Суперкупата. \"Ще има още освободени играчи, ще има и нови. Пари за Роналдо и Меси няма, но за приближени до тях има. Засега запазваме 15-16 човека, които са гръбнакът на отбора. За нови футболисти да кажат от спортно-техническата част, аз накрая само утвърждавам. Отговорността е на всички, вината е на футболните хора. Целта е първата шестица и пак Купата на България. Яденето идва с апетита, имаме си цели. Докато съм аз, без цели няма да останем. Ще гледаме да прескочим поне два кръга в Лига Европа. Олекваме с голяма сума от този празен джоб. Ще играем на \"Лаута\" в евротурнирите. Над 100 000 лв. ще струва да покрием изискванията на УЕФА. Подобренията за журналистите ще са най-много, защото трябва всичко да ви е идеално - вие сте най-заядливи. Поговорката \"слагай асфалт, ще копаем\" важи за Локо Пд. Слагаш едни пари и след 4-5 месеца почваш реконструкция - тия пари отиват в канала изсипани. Кога ще имаме нови терени ли? Все още всичко е \"заспали чувства\". Ще стане някога, но не се знае кога. Ужким всичко е готово. Бюрокрацията е пречката, чакаме\", заяви ексцентричният собственик на Локо Христо Крушарски.", "date": "2019.06.06", "title": "Локо Пд пръв започна подготовка"}
{"url": "https://duma.bg/reze%CC%81rvata-na-sssr-n193310", "text": "На 6 юни се навършват 75 години от откриването на Западния фронт през Втората световна война. На тази дата през 1944 г. атлантическите съюзници на СССР извършиха десант в Нормандия, за да предприемат настъпление от запад срещу хитлеристка Германия. Известно е, че решението за този фронт бе взето от Сталин, Рузвелт и Чърчил на Техеранската конференция (1943 г). Тази година тържествата ще се проведат на британския и френския бряг на Ламанша. И тази година обаче западната пропаганда не пропусна да използва това важно историческо събитие за промиване на мозъците. Най-големият в историята десант през Ламанша в никакъв случай не е \"най-мащабната операция във военната история с решаващо значение за по-нататъшния ход на Втората световна война\". Такива и други подобни оценки и внушения се въртят още от съвместната победа над Хитлер. Залогът бе мозъчните клетки на западняка да се прочистят от \"вируса\" за решаващата съветска роля в разгрома на Хитлер, като ги атакуват с \"антивируса\" за решаващата роля именно на САЩ в комбина с Лондон.  Няма обаче как те да са победили нацизма, след като две трети от военната му машина бе хвърлена срещу СССР. Няма как приносът им е да е съдбоносен, след като най-ожесточените сражения през тази война са били на Източния фронт. А и те откриха Втория фронт, чак когато Червената армия бе прекършила Вермахта и бе започнала похода си към бърлогата на врага Берлин. Щяха да изпуснат \"парада\". Нямат те и право да претендират за главна роля в победата, след като в най-тежките за СССР военни години (1941-1943) се скатаваха и не откриха Западния фронт, докато меркантилно пресмятаха дали нямат полза Хитлер да бие Сталин.  В случая Западът прилича на резервен футболист, който влиза в игра и вкарва още един гол, след като съотборниците му бият с два-три гола разлика. И после той се бие в гърдите, че е спечелил мача. ", "date": "2019.06.06", "title": "Резе́рвата на СССР"}
{"url": "https://duma.bg/vapreki-n193311", "text": "Петя Аврамова, от неотдавна регионален министър, в последните дни комай се опитва да изземе ролята на вицепремиера по демографската политика. Впрочем къде се скри Мариана Николова - наследничката на Валери Симеонов? С какво се занимава госпожата, която е на заплата, за да отговоря за демографската политика? \"Наша основна задача е да спрем обезлюдяването и да създадем добри условия за живот и в по-малките населени места\", каза миналата седмица Аврамова. А вчера: \"Трябва да спрем обезлюдяването на по-малките населени места\". Според нея (все пак е строителен министър) това ще стане чрез пътищата, щото изграждането на модерна инфраструктура подобрявала качеството на живот. Как третото правителство на Борисов го прави е ясно, след като 7 години не може да приключи със \"спешните\" ремонти на виадуктите, разпоредени от Б.Б. през 2012-а. Властта след 10 години управление се сети за обезлюдяването, което поглъща все повече територии. \"Евростат\" не спря да отчита трайна тенденция за обезлюдяването.  Как спира тези процеси Борисов? Неговата фиксация е върху пътища и магистрали. Наскоро даже прогнозира: \"БВП ще се повиши с 10-20% като завършим магистрала \"Хемус\". И да ги завършите, господа, най-после тези пътища (от тях най-сладко се краде), нищо няма да се промени в обезлюдяването. Хората в колко малки населени места останаха без възможности да си купят хляб, без здравеопазване, без лекарства? А транспорт? БДЖ, които изпълняват и социална функция, са напът да се превърнат в атракционно влакче. Ами нападенията по селата? А липсата на питейна вода? А мизерните пенсии? Млади хора по такива места няма. Сигурно защото \"на ден се откриват завод след завод\" (по Борисов) и има къде да работят? Цяло чудо е, че въпреки вас все още живеят хора в тая държава!", "date": "2019.06.06", "title": "Въпреки"}
{"url": "https://duma.bg/preizbraha-infantino-za-shef-na-fifa-n193321", "text": "Джани Инфантино очаквано бе преизбран за президент на Международната футболна федерация (ФИФА). Решението бе взето по време на конгреса на централата в Париж. Швейцарецът ще заема поста още 4 години. \"Благодаря на членовете на моето семейство, приятелите и всички тези, които ме обичат и ненавиждат. Днес аз обичам всички вас. Благодаря на членовете на съвета, вицепрезидентите и футболните легенди. Голяма чест е да работя във ФИФА. Ще продължа да обичам футбола и да работя с вас в полза на футбола. Е, последните 3 години и 4 месеца не бяха перфектни. Със сигурност съм допуснал грешки и опитвам да се подобря и да се справям по-добре, но днес, в деня на изборите, никой не говори за криза. Никой не говори за изграждане на ФИФА от основите. Никой не говори за скандали. Никой не говори за корупция\", каза 49-годишният Инфантино. Той бе единственият кандидат. Швейцарецът оглави организацията през февруари 2016 г., заменяйки Сеп Блатер, който беше отстранен след корупционен скандал. Конгресът се проведе във френската столица броени дни преди страната да приеме световното по футбол за жени. Оказа се, че между делегатите в залата има членове на 6 нации, които не били запознати с провеждането на женския Мондиал.", "date": "2019.06.06", "title": "Преизбраха Инфантино за шеф на ФИФА"}
{"url": "https://duma.bg/kratki-novini-n193313", "text": "Проливен дъжд над Париж прекрати мачовете на \"Ролан Гарос\" вчера. При юношите Адриан Андреев(№4) и Тоби Алекс Кодат (САЩ) напуснаха корта при 4:4 в първия сет.  И трите българки отпаднаха в I кръг на турнира в Бреша, Италия ($60 000).  Сесил Каратанчева (№209) загуби с 1:6, 5:7 от 22-годишната Зоуи Хайвс (Авл, №197). Изабелла Шиникова (№193) отстъпи на Жасмин Паолини (Ит, №210) след обрат с 6:2, 1:6, 0:6, а първата ни ракета и поставена под №7 Виктория Томова (№174) падна от Диана Марчинкевица (Лат, №268) с 6:7 (5), 6:2, 4:6.  Българският защитник Христофор Хубчев вече не е футболист на гръцкия АЕЛ (Лариса). 23-годишният бранител е разтрогнал договора си с елитния тим по вина на клуба, а причината са неизплатени заплати. Юношата на Левски игра в 14 мача през сезона, но след това претърпя тежка травма на коляното, от която се възстановява в момента. У нас Хубчев е играл за Монтана, Берое и Дунав, има и един сезон в Германия. Атакуващият полузащитник Хамес Родригес вече не е футболист на Байерн М. Колумбиецът игра 2 сезона под наем в Байерн и записа общо 67 мача във всички турнири с 15 гола и 20 асистенции. Байерн имаше възможност да закупи 27-годишния Хамес за 42 млн., но футболистът лично помоли ръководството на клуба да не активира тази опция, защото не играе редовно и иска да премине в друг отбор.", "date": "2019.06.06", "title": "Кратки новини"}
{"url": "https://duma.bg/realizam-n193312", "text": "През последния половин век българо-руските отношения се развиваха на принципа на махалото - от едната крайност до другата. Те бяха толкова топли, че прегряваха, после дойде времето на охладняване, достигнало до точката на замръзване.  Характерно за отношенията ни с Русия през всичките тези години бе силната им политизация. И ако до промените тя имаше някакво обяснение за нашата страна, изразяващо се в получаването на евтини суровини и енергоносители и достъп до необятни пазари, сега подобна идеологизация няма място в тях, защото печеливши от нея няма. За съжаление нашите нови по-големи братя от Брюксел и Вашингтон пак - чрез санкциите срещу Москва заради Крим, ни накараха да играем по чужда свирка. \"Убеден съм, че икономическото ни сътрудничество с Русия трябва да се развива, независимо от санкции и контрасанкции, така както го развиват нашите западни партньори. Особено в енергийната сфера, при спазване на важни принципи като конкурентност, прозрачност, сигурност на доставките и - особено важно за България, на изгодна цена\", заяви президентът Румен Радев преди посещението си в Русия. Той призовава за по-голям реализъм в отношенията между София и Москва. И да не се правим на по-големи католици от папата, защото въпреки санкциите западноевропейските ни приятели въртят сериозен бизнес с Русия. Руските инвестиции в Австрия почти са се удвоили след 2014 г. Италианските банки са втори след швейцарските по отношение на финансовата си експозиция спрямо Русия. Междувременно Холандия се превърна във втория по големина търговски партньор на Москва. Руските активи в кралството са нараснали до 121 млрд. долара през 2017 г. от 49 млрд. долара през 2009 г. Няма вечни приятели, има вечни интереси. И те най-добре може да се защитават, когато икономиката не се политизира, а политиката се икономизира.", "date": "2019.06.06", "title": "Реализъм"}
