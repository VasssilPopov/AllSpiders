{"url": "http://www.duma.bg/node/161398", "text": "Водещата паркур организация \"Freerun Bulgaria\" и най-големият батут парк у нас \"Area 52\" застават зад първата в България фрийрън и паркур академия за начинаещи. Начинанието ще осигури най-високото ниво обучение за всички, които искат да направят първите си стъпки и салта в екстремните градски спортове. \nФрийрън и паркур са спортове от ново поколение, които в последните години се радват на значителен интерес в цял свят. Това \"свободно бягане\" е приспособено към естествената за съвременния човек градска среда. В паркур без излишни движения се постига по-бързото преминаване на дадено трасе или препятствия. При фрийрън на фокус е по-ефектното преодоляване на трасето - със салта и поредици от ваултове. Затова и не е чудно, че добре оборудваните батут паркове са идеалното място за поставяне на основите в спорта.  \n\"До момента винаги сме тренирали в специално оборудвани зали и в градска среда, но и на двете места се изисква някаква подготовка. Сега приветстваме онези, които искат да усвоят основните движения, превъртания, трикове и салта. Когато базата е поставена правилно в безопасна среда, развитието може да продължи много по-бързо\", разкриха от \"Freerun Bulgaria\". \nПреподаватели в \"Area 52 Academy\" ще бъдат едни от най-добрите фрийрънъри в страната. Тренировките в най-големият батут парк са разделени на две групи от по 20 човека - начинаещи и напреднали. Минималната възраст за участниците е 10 години. Процесът включва специфична загрявка, различни упражнения във всички части на парка, стречинг и време за въпроси към треньорите.   \n", "date": "2018.02.22", "title": "Паркур академия обучава начинаещи"}
{"url": "http://www.duma.bg/node/161400", "text": "140-метров трибагреник ще се развее на първия по рода си \"Патриотичен фестивал\", който фондация \"Румънеца и Енчев\" организира навръх националния ни празник в парк \"Ротонда\" в Банкя. Събитието, посветено на 140-годишнината от Освобождението на България от османско владичество, е с много богата програма и ще се проведе от 3 до 5 март. \nНа сцената на фестивала за гостите всяка вечер от 19 ч. безплатно ще пеят едни от най-емблематичните ни гласове: фолклорната прима Славка Калчева, Борис Солтарийски, Нели Петкова и др. Основен акцент в програмата е родолюбието - любовта към българската история, култура и фолклор. За първи път на събитието ще има мобилно читалище и музей за родна история с автентични оръжия, носии, документи и други артефакти. Посетителите ще могат да се пренесат назад във времето и да си направят снимки на специален фото корнер с хайдушки дрехи или традиционни носии от различни региони. \nНа самия национален празник - 3 март, от 12 ч. ще се състои и патриотичен спектакъл на пътуващото читалище \"Бащино огнище\", вдъхновен от неговия създател Ивайло Шопски. За най-малките ще има \"Училище за юнаци\", където децата ще се учат на безопасност на движението, ще се запознаят и с бойната подготовка на хайдутите под формата на игра и как се оцелява в планината. Специално за момичетата ще организират демонстрации и обучение по тъкане на автентични станове и плъстене на вълна. Всеки ден на сцената ще се провежда и \"Час по родолюбие\" - забавна и образователна игра с исторически въпроси, като за победителите са предвидени награди.     \n", "date": "2018.02.22", "title": "140-метров трибагреник развяват в парк \"Ротонда\""}
{"url": "http://www.duma.bg/node/161443", "text": "Рекорден брой иновации показва единственият на Балканите мегафорум за агробизнес, вино и храни. Той се провежда в Международен панаир Пловдив от 21 до 25 февруари. Представени са 72 върхови разработки от последните три години. \nНад 700 фирми от 33 държави  участват в голямата среща на бизнеса от селското стопанство, винарството,  хранителната промишленост и хорека сектора. Освен международната селскостопанска изложба \"Агра\" останалите изложения в рамките на мащабното икономическо събитие са \"Винария\" - за лозарство и винарство, \"Фудтех\" - за хранителния бранш, \"Апи България\" - за пчеларство, \"Вкусове от Италия\".  \nЕкспозициите може да бъдат разгледани всеки ден от 9 до 18 ч., а в неделя - до 14 часа. Цената на билета е 5 лева, като за ученици, пенсионери и инвалиди струва 3 лева. С него може да се участва в анкета за мненията на посетителите, а трима от тях ще спечелят наградите, осигурени от Международен панаир Пловдив: моторна самоходна косачка за райграс, бензинова резачка и водоструйка.   \n", "date": "2018.02.22", "title": " Мегаизложение за агробизнес, вино и храни отвори врати в Пловдив"}
{"url": "http://www.duma.bg/node/161447", "text": "Управителят на \"БДЖ-Товарни превози\" Любомир Илиев лъже безцеремонно и уронва авторитета на компанията. Това е записано в доклад на служители от отдел \"Вътрешно фирмен контрол\" в компанията, изпратен до министъра на транспорта Ивайло Московски, до омбудсмана Мая Манолова и до директора на ИА \"Главна инспекция по труда\" инж. Румяна Михайлова, предаде offnews.bg. Според експертите в \"БДЖ-Товарни превози\" шефът на компанията е предизвикал хаос и стрес сред служителите в дружеството, изопачавайки техни препоръки за решаване на проблема с преразхода на гориво при дизеловите влакове. \n\"Разпореждането ви да бъдат наложени финансови и дисциплинарни наказания на локомотивни машинисти, са въпреки докладите на отдел \"Вътрешно фирмен контрол\", а не заради тях\", се казва в писмото на инспекторите, което е заведено в деловодството на транспортното министерство в понеделник. Те уточняват, че изрично са посочили, че проблемът с преразхода на гориво се дължи на несвършена работа на служителите в т.нар. енергийни комисии в предприятието, а не на машинистите. \n\"Неправомерното и неоснователно уволнение на машинисти доведе до натрупване на извънреден труд над допустимите по закон 150 часа на годишна база. Вашите действия създадоха сред персонала среда от негативни настроения, последствията от които ще отзвучават още дълго време, ако изобщо отзвучат, докато вие заемате длъжността управител на \"БДЖ-Товарни превози\", пише в доклада на \"Вътрешно фирмен контрол\". Инспекторите обвиняват шефа на компанията и в безпринципна разправа срещу машинисти, за които няма каквито и да е доказателства, че са участвали в кражби на гориво. \"Определянето на степента на дисциплинарните наказания на локомотивните машинисти не е базирано на никакви правни и морални принципи\", пишат специалистите от вътрешния контрол. Те посочват, че Илиев е наредил на тримата шефове на регионалните депа на компанията за назидание на колегите им да бъдат уволнени петимата машинисти с най-голям преразход на гориво, без оглед на това колко е размерът на преразхода. От вътрешния контрол посочват и че наказанията са отменени единствено заради оказания натиск, граничещ с бунт към Илиев. \nСпоред вътрешните контрольори в компанията Любомир Илиев е излъгал пред медиите, омаловажавайки проблема с извънредния труд в компанията, както и за начина за отчитане на работното време на машинистите. Инспекторите на \"БДЖ-Товарни превози\" са категорични, че проблемите в дружеството не идват от мързела на машинистите или некачествена работа, а са резултат от слабото управление на дружеството от страна на Илиев.   \n", "date": "2018.02.22", "title": " Неправомерно уволнение на машинисти довело до натрупване на извънреден труд"}
{"url": "http://www.duma.bg/node/161444", "text": "\"Не се очаква цените на храните на едро да се повишат спекулативно около Великден.\" Това заяви пред БНТ Владимир Иванов, председател на Държавната комисия по стоковите борси и тържищата (ДКСБТ). По думите му пазарът е добре балансиран и наситен с лек превес на предлагането, което не позволява спекулации в цените. \"Радваме се на висококонкурентен пазар\", отчете той. \n\"Има колебания в цените на едро на зеленчуците и плодовете, което е нормално заради сезона, допълни Иванов. По отношение на основните хранителни продукти обаче сме свидетели на абсолютно балансиран пазар, високо конкурентен, с превес на предлагането. При захарта, олиото, ориза и варивата цените са стабилни и това е тенденция за последните седем години. При млечните продукти и месото също пазарът е стабилен. Няма причина за покачване на цената на хляба като основен продукт и дори няма причина цената му да варира\", допълни Иванов. \nПрипомняме, че през изминалата седмица ДКСБТ отчете рекордно повишаване на цените на хранителните стоки на едро от 2015 г. досега. Индексът на тържищните цени (ИТЦ), който отразява цените на хранителните стоки на едро, се повиши с 2,23 на сто, до 1,508%. Това е най-високото ниво на индекса от април 2015 г., когато той се повиши до 1,519%. От началото на февруари ИТЦ се повиши  с 3,14%.       \n", "date": "2018.02.22", "title": " Не очаквам спекулативно повишение в цените на храните около Великден"}
{"url": "http://www.duma.bg/node/161445", "text": "За справяне с бедността да се въведе диференциран Данък добавена стойност (ДДС), който да смени досегашните 20%, препоръча финансовият експерт Мика Зайкова, цитирана от \"Фокус\". По нейните думи неравенството не само в България, но и в света расте. Зайкова посочи също, че от 2007 г. ООН има резолюция по този въпрос, като експертите наивно смятат, че с ръста на икономиката и подобряването на икономическите показатели бедността ще намалее и ще се увеличава заетостта. Според нея основната причина за неравенството е алчността. \nЕкспертът и допълни, че 1% от хората в света държат 53% от богатството, като в България ситуацията не е различна. \"При нас има една особеност - най-нисък е рейтингът на Народното събрание, защото процесите на неравенството се генерират още със законите. В България минималната заплата се променя евентуално един път в годината, а доходите и работните заплати на нашите политици, които се базират на заплатите на депутатите, растат два пъти годишно минимум\", коментира тя. Мика Зайкова допълни, че други важни фактора са инвестициите и вътрешното търсене. Според нея са нужни истински реформи в образованието и социалната политика.   \n", "date": "2018.02.22", "title": "Предлагат диференциран ДДС за справяне с бедността"}
{"url": "http://www.duma.bg/node/161446", "text": "Комисията за защита на потребителите (КЗП) е установила неравноправни клаузи при 56 проверени дружества за бързи кредити, регистрирани към БНБ. С 9 от компаниите обаче разрешаването на казусите е стигнало до съда. Това съобщи вчера пред БНР председателят на комисията Димитър Маргаритов. \nПо неговите думи понякога става въпрос единствено за срокове за уведомяване. \"От тях обаче с 9 в момента сме в съда с колективни искове. Всички останали са предприели мерки за промяна на тези общи условия и ние осъществяваме последващ контрол дали това се спазва\", обясни той. \nМаргаритов коментира и европейския механизъм за отпадане на геоблокирането и двойните стандарти при пазаруването онлайн. По думите му не трябва да има ограничения по географски признак. ДИ в този смисъл действащата наредба, според мен, сваля една много важна граница и показва много ясно, че не може да има каквито и да е било дискриминационни критерии по потребителски признакУ, каза председателят на КЗП. Освен новия регламент има и редица други правила, които улесняват въвеждането на тези основни, свързани с отпадането на геоблокирането, посочи още той и обясни, че са отпаднали всички възможни такси при плащане в онлайн пространството с дебитни и кредитни карти на територията на ЕС. \nПо неговите думи освен това националните контролни органи ще имат възможност да предприемат някои мерки, които са свързани с неспазването на правилата - да свалят онлайн съдържание, което противоречи на новите правила. \"Целият този пакет способства и за изравняването на правилата и възможността гражданите на ЕС да пазаруват свободно по тяхна преценка това, което са набелязали, на цените, на които им се предлага най-изгодно\", посочи Маргаритов. Според него това е по-голям пробив, отколкото планираните промени по отношение на двойните стандарти при храните.     \n", "date": "2018.02.22", "title": " Комисията за потребителите съди 9 дружества за бързи кредити "}
{"url": "http://www.duma.bg/node/161449", "text": "Асоциацията на организациите на българските работодатели (АОБР) отменя насрочения за 28 февруари национален протест срещу далаверите в енергетиката. Това съобщиха вчера от Българската стопанска камара (БСК), която е една от четирите работодателски организации, част от АОБР. Другите са Българската търговско промишлена палата, Асоциация на индустриалния капитал в България и Конфедерация на работодателите и индустриалците в България. Това е станало след среща на бизнеса с председателя на парламентарната комисия по енергетика Делян Добрев, министрите на финансите - Владислав Горанов, и на енергетиката - Теменужка Петкова, ръководителите на БЕХ, НЕК, АЕЦ. \nБизнесът очаква по-енергични усилия за приключване на договорите с американските централи, заяви вчера след срещата заради цените на тока председателят на АИКБ Васил Велев. Поведението на участниците на свободния пазар на ток се променя, отчетоха от работодателските организации. \"Ако преди 2 месеца офертите към малките предприятия например бяха за цени между 90-125 лева за мегаватчас, сега вече са за цени между 83-100 лв. Има и промени в поведението на продавачите на електроенергия - държавните дружества\", каза Велев. \nПредседателят на енергийната комисия в Народното събрание Делян Добрев съобщи, че промените, които се очаква да влязат в сила от юли, са почти готови. Така ликвидността на пазара щяла да се увеличи и ще бъде дадена реална цена на тока за фирмите. Васил Велев обаче заяви, че генералното решение ще дойде с приключване на договорите с американските централи, за което бизнесът очаквал по-енергични усилия от ресорното министерство и правителството. Предстои следващата седмица да се проведе нова среща с фокус върху американските централи и по-доброто управление на студения резерв.     \n", "date": "2018.02.22", "title": "Бизнесът се отказа да протестира срещу скъпия ток"}
{"url": "http://www.duma.bg/node/161448", "text": "Общо 269 дни отнема на една фирма да се присъедини към електроразпределителната мрежа. Самата процедура се състои от седем нива. Някои от тях са безплатни, но най-скъпата процедура струва на бизнеса около 50 хил.лв. Това призна вчера Жечо Жечев от Министерство на икономиката по време на заседание в парламента на комисията по икономическа политика и туризъм. Той каза, че процедурата по присъединяването към мрежата през последните години се утежнява и посочи, че в момента България се намира на 125-то място в класацията по достъп до електричество. \nСпоред председателя на парламентарната комисия по енергетика Делян Добрев, въпреки че бизнесът плаща за всяка една от тези услуги, присъединяването към мрежата се бави. \"Има чести оплаквания от външни инвеститори относно тромавите процедури\", заяви той. \nПредседателят на Комисията за енергийно и водно регулиране (КЕВР) Иван Иванов каза, че въпреки съпротивата на електроразпределителните дружества, през 2016 г. част от сроковете са били съкратени. Иванов уточни, че съществените проблеми възникват там, където се изискват отделни съгласувания, давайки пример с разрешенията, които се изискват от общините. Той изтъкна, че на вчерашното заседание на КЕВР са били разгледани 17 жалби, като 6 от тях са били свързани с присъединяването.   \n", "date": "2018.02.22", "title": "269 дни отнема на фирма да се присъедини към елмрежата"}
{"url": "http://www.duma.bg/node/161404", "text": "Най-утвърденият фестивал за късометражно кино в Източна Европа, насочен към промотирането на филми, нови медии и дигитални изкуства с дължина под 27 минути, се готви за своето 15 издание. Освен кръглата годишнина, \"In the Palace International Short Film Festival\" ще отпразнува и безпрецедентен успех - от тази година фестивалът е одобрен официално от Филмовата академия в САЩ (OSCAR Academy of Motion Picture Arts and Sciences) да изпраща за разглеждане от комисията победителите си в три категории. Това означава, че най-добрият късометражен игрален и най-добрият късометражен анимационен филм от международната селекция, както и победителят в националната надпревара ще имат възможност директно да влязат за разглеждане и да се борят за номинациите за \"Оскар\" в съответната категория още за 91-то връчване на наградите (Animated Short Film/Live Action Short Film category of the Academy Awardsо). Признанието e без аналог в историята на българската филмова индустрия и нарежда \"In the Palace\" до фестивали като \"Сънданс\", \"Берлинале\", както и знаменитите премии \"Гоя\", \"Сезар\", киносъбитията в Клермон-Феран, Локарно и др., коментират с гордост организаторите. \n\"In the Palace\" се провежда по традиция в Двореца и Ботаническата градина в Балчик в последната седмица на юни. От 23 до 30 юни т.г. платформата отново ще даде място за изява както на млади кинотворци, така и на утвърдени професионалисти. Категориите, в които се провежда основната надпревара за най-добър късометражен филм, са четири: игрален, документален, анимационен и експериментален, а наградният фонд се равнява на 10 000 евро в злато. Журито е съставено от уважавани специалисти от цял свят, а крайният срок за изпращане на заявки е 15 март. Избраните творби ще бъдат обявени на 1 май.  \nДопълнителен изключителен успех за \"In the Palace\" донесе и участието със собствен щанд на Пазара на филмовата индустрия, организиран от Международния фестивал за късометражно кино в Клермон-Феран от 2 до 10 февруари. Присъствието на \"In the Palace\" беше свързано и с оказване на професионална подкрепа на избрания в международната състезателна програма български филм \"Срам\" на режисьора Петър Крумов, който фестивалът \"Клермон-Феран\", както ДУМА писа, отличи като своята номинация за Европейските филмови награди.      \n", "date": "2018.02.22", "title": " Филмовата академия в САЩ избра български фестивал"}
{"url": "http://www.duma.bg/node/161402", "text": "Работилница \"Баба Марта 2018\" започна работа в Никопол в началото на февруари. Тя се провежда два пъти седмично в залата за рисуване. Всеки може да се включи в изработването на мартеници. И тази година най-активни са децата от кръжока по приложни изкуства към НЧ \"Напредък 1871\" с ръководителка Боряна Павлова. Предстои разпродажба на мартениците. Събраните средства ще постъпят за изграждане на паметни плочи на загиналите никополци в четирите войни. Желаещите да се снабдят с традиционните украшения, могат да заявят това по телефон и интернет и така да се включат в дарителската кампания за набиране на средства.   \n", "date": "2018.02.22", "title": " Работилница \"Баба Марта\" отвори врати в Никопол"}
{"url": "http://www.duma.bg/node/161405", "text": "Институтът за съвременно изкуство в София представя Мартин Пенев с експозицията \"Непредвидено\", откриването е на 23 февруари от 18 ч. В новата си изложба, която може да се разгледа до 31 март, Мартин Пенев (р. 1985 г.) представя очарователни обекти, повечето от които обаче трудно се назовават. Всеки от тях като че ли напомня за нещо мило от детството, предизвиква трогателни асоциации, ей сега ще бъде идентифициран, но точно какво е, се изплъзва в последния момент от съзнанието. Формите от ярък карнавален плюш сякаш подканват да бъдат пипнати, погалени, гушнати... Някои от експонатите очевидно водят произхода си от играчки - още съвсем малко и характерното недоверие към съвременното изкуство ще бъде преодоляно, у зрителите ще надделее непресторената радост от мекото и шареното... Но художникът \"обновява\" формите с някои неочаквани, контрастни намеси. Кураторка е Яра Бубнова.   \n", "date": "2018.02.22", "title": "ИСИ представя Мартин Пенев"}
{"url": "http://www.duma.bg/node/161407", "text": "Най-новият филм на режисьора Костадин Бонев \"Изкореняване\", който ще има премиера на 11 март в кино \"Люмиер\" в рамките на \"София филм фест\", отправя документален поглед към края на Османската империя и нейната агония, продължила 25 години. Конкретният фокус е върху геноцида срещу арменците, като според статистическите данни жертвите само през 1915 г. (убити и депортирани) са 1 милион и 400 хиляди души. В процеса на правене на филма най-трудното за режисьора се оказва преглеждането в детайли на огромните масиви от информация, съхранявани в десетина музея и архиви в Европа и Америка. Истинска находка се оказали документите в Държавния архив и Военния архив във Велико Търново. Един от най-важните детайли в \"Изкореняване\" е, че има съвременна гледна точка към събитията. Това е постигнато чрез участието на няколко фотографи-арменци от Ереван, Гюмри, Истанбул и Варна. Чрез техните разкази и снимки се създава особена емоционална връзка между събитията отпреди 100 години и днешното ни живеене. Важен е и приносът на трима композитори - Арто Тунчбояджиян, Серж Танкян и Андре Симонян, чиято музика е \"кръвоносната система\" на филма.   \n", "date": "2018.02.22", "title": "\"Изкореняване\" - съврменен поглед към Арменския геноцид"}
{"url": "http://www.duma.bg/node/161409", "text": "101 заглавия ще се борят за отличията от \"Бисерче вълшебно 2018\", единствената българска награда за детски книги, чието жури са самите деца. В шестото издание категориите са 5, а участие в гласуването ще могат да вземат млади читатели на възраст от 5 до 16 г., информира Александър Кръстев. \nКонкурсът бе открит официално на специално събитие вчера в Детския отдел на Столичната библиотека и бе дадено началото на гласуването на сайта biserche.com, което ще приключи в 23.59 ч. на 15 април. Броят на участващите деца всяка година бележи значителен ръст: през 2017 г. гласуваха общо 6152 деца, а тази година организаторите от фондация \"Детски книги\" си поставят амбициозната задача да бъде премината престижната граница от 10 000. На сайта на наградата е качено подробно описание на всяка от книгите, което допълнително да улесни избора на многобройните членове на журито. \n\"С всяка година виждаме как все повече изпълняваме заложената цел - да създадем здрава връзка между семейство, училище, библиотека, институции, медии и бизнес, за да отглеждаме истински читатели!\", казва Валентина Стоева, председател на Съвета на фондацията. \nКатегориите с художествена литература тази година са 4, а за да стимулират развитието на функционалната грамотност, организаторите въвеждат и категория за нехудожествена литература Нещотърсачи. Най-трудно ще бъде на читателите във възрастовата категория Изследователи (8-10 г.). Там са номинирани 26 книги, а от тях близо половината са от български автори. \nЕто и разпределението на номинираните издания по категории: Откриватели (5-7 г.) - 18 книги, от които 8 на български автори; Изследователи (8-10 г.) - 26 книги, от които 11 на български автори; Мечтатели (11-13 г.) - 19 книги, от които 3 на български автори; Майстори (14-16 г.) - 22 книги, от които 4 на български автори; Нещотърсачи (5-16 г.) - 16 нехудожествени книги, от които 6 на български автори. \nНосителите на отличията в петте категории ще станат ясни на церемония на 22 април. Организаторите планират традиционните \"Книжни пикници\" за най-малките и детски книжен празник през май. Посещения на петима детски писатели пък са традиционната награда за класовете, които са се представили най-добре в кампанията \"Активни бисерчета\". \nНаградата \"Бисерче вълшебно 2018\" се осъществява от фондация \"Детски книги\" по проект, финансиран от програма \"Култура\" на Столичната община, с подкрепата на МОН и под патронажа на МК. Реализира се в партньорство с Асоциация \"Българска книга\", Българската библиотечно-информационна асоциация, фондация \"Глобални библиотеки - България\", Читалище.то, читАлнЯта, Заедно в час. \n    \n", "date": "2018.02.22", "title": "\"Бисерче вълшебно\" за шести път  "}
{"url": "http://www.duma.bg/node/161450", "text": "Mapиaнa Koцeвa щe бъдe нoвият гeнepaлeн диpeктop нa eвpoпeйcкaтa cтaтиcтичecкa cлyжбa \"Eвpocтaт\". Toвa ce пocoчвa в oфициaлнo cъoбщeниe нa Eвpoпeйcкaтa кoмиcия (EK), cвъpзaнo c peдицa нaзнaчeния, oдoбpeни вчера. Koцeвa e чacт oт eкипa нa \"Eвpocтaт\" още oт юли 2012 гoдинa, кoгaтo e нaзнaчeнa зa зaм. гeнepaлeн диpeктop нa cлyжбaтa в Люкceмбypг. Oт кoмиcиятa пocoчвaт, чe тя e пъpвaтa жeнa, кoятo зacтaвa нa пocтa нa инcтитyциятa. Пpeди дa бъдe нaзнaчeнa в \"Eвpocтaт\", Mapиaнa Koцeвa pъкoвoди Haциoнaлния cтaтиcтичecки инcтитyт (HCИ) y нac, кaтo нa тaзи пoзиция e мeждy 2008 и 2012 гoдинa. \n\"C пoчти шecт гoдини тpyдoв cтaж в \"Eвpocтaт\" и дeceт гoдини кaтo гeнepaлeн ceкpeтap, a cлeд тoвa и пpeдceдaтeл нa Haциoнaлния cтaтиcтичecки инcтитyт нa Бългapия, г-жa Koцeвa пpитeжaвa вcички нeoбxoдими yмeния и oпит зa нoвaтa cи пoзиция\", пocoчвaт oт EK. \nB cъoбщeниeтo нa кoмиcиятa ce съобщава за oщe eднo нaзнaчeниe, cвъpзaнo c Бългapия. Cтaвa въпpoc зa тoвa нa Aндpиянa Cyкoвa, кoятo cтaвa зaм. гeнepaлeн диpeктop нa гeнepaлнa диpeкция \"Tpyдoвa зaeтocт, coциaлни въпpocи и пpиoбщaвaнетo\" в диpeкция \"Зaeтocт\". Пpeди тoвa Cyкoвa e бивш зaм.-миниcтъp нa зeмeдeлиeтo y нac, a пo-къcнo и члeн нa кaбинeтa нa бившия кoмиcap пo зaщитa нa пoтpeбитeлитe Meглeнa Kyнeвa.     \n", "date": "2018.02.22", "title": "Бългapкa застава начело на \"Евростат\""}
{"url": "http://www.duma.bg/node/161442", "text": "Полицията в САЩ съобщи, че е предотвратила изпълнението на заговор за масово убийство в училище в град Уитър в щата Калифорния, съобщи Асошиейтед прес, като се позова на шерифството на окръг Лос Анджелис. За изпълнител на стрелбата е заподозрян ученик от средното училище ДЕл каминоФ в Уитър. Охранител на училището дочул разговор, в който момчето заплашвало в петък да открие огън в сградата и съобщил в полицията. При обиск в дома на заподозрения били открити голямо количество огнестрелно оръжие и боеприпаси, съобщи говорителката на полицията в окръга Никол Нишида. \nБлизо две трети от американците обявяват, че биха приели по-стриктни закони върху огнестрелните оръжия след стрелбата в училище във Флорида. Те са повече отколкото през 2008 г. Това разкрива проучване на университета Куинипек. Според резултатите от социологическото проучване, проведено сред 1249 американци между 16 и 19 февруари, 66% от тях се изказват благосклонно за по-стриктни мерки за контрол върху оръжията, докато 31% се противопоставят на това. Изглежда, че в сравнение с 2017 привържениците на контрола са се увеличили. През декември те бяха 59% от запитаните (срещу 36%), а през декември 2015 ситуацията изглеждаше обърната с 47% за рестриктивни мерки и 50% срещу ограничения.  \nОцелели ученици, които са израснали като свидетели на масови убийства в американски училища, но са достатъчно млади, за да са оптимисти, че промяна е възможна, обещаха да превърнат трагедията от миналата седмица в повратна точка в намиращия се в задънена улица дебат в САЩ за контрола върху оръжията. В отговор холивудският актьор Джордж Клуни и съпругата му Амал обещаха да дарят 500 хиляди долара, за да помогнат за финансирането на поход на ученици във Вашингтон с искане за промени в оръжейния контрол.\"March for Our Lives\" (ДПоход за нашия животФ) е планиран за 24 март, а успоредно ще се състоят и масови прояви в цялата страна. Кинорежисьорът Стивън Спилбърг и съпругата му Кейт Капшоу, телевизионната водеща Опра Уинфри, кинопродуцентът Джефри Каценбърг и съпругата му Мерилин също последваха примера на семейство Клуни. \nМакар президентът Тръмп да даде сигнали, че ще подкрепи затягане на контрола над оръжията, местният парламент на Флорида отхвърли във вторник с голямо мнозинство проектозакон, с който в щата щяха да бъдат забранени полуавтоматичните винтовки като AR-15, с каквато бе извършен разстрелът миналата седмица, както и пълнителите с голям капацитет. От години и в Конгреса, и Сената на САЩ се правят опити за прокарване на подобни закони, но винаги досега биват блокирани. Основна заслуга за това има Националната асоциация за огнестрелно оръжие NRA (The National Rifle Association) Ц лобито на притежателите и производителите на оръжия, което се противопоставя на ограничаването на носенето на оръжие и харчи милиони долари годишно, за да си осигури подкрепата на законодателната власт.   \n", "date": "2018.02.22", "title": "В САЩ предотвратиха нова стрелба в училище  "}
{"url": "http://www.duma.bg/node/161429", "text": "Какъв неравен път! \nТревожни панахиди, плач и грижи. \nУж птици над мечтите ми летят, \nа сенките им дремят неподвижно... \nТози е финалният куплет от стихотворението \"Болка и утеха\". \nПрез декември 2017 г. се роди изданието Павел Матев \"Ръкописи. Бележникът. Книга първа\" на издателствата \"Лаген\" (Стара Загора) и \"Захарий Стоянов\" (София). Поводът е 83-тата годишнина от рождението на големия български поет. Осъществено е с труд и средства на общини, предприятия и почитатели на неговия талант. Съставители на сборника са Павел и Петър Деспотови - внук и зет на Павел Матев. Редактор на изданието е Иван Гранитски. Предпечатна подготовка и печат \"Литера принт\" АД - Стара Загора. Огромна е заслугата на поета Трифон Митев и изд. \"Лаген\" за реализацията в наши дни на лириката на Павел Матев, писана от 1972 до 1975 г. \nБолшинството от стихотворенията са публикувани в лирическите сборници \"Изповеди\" в два тома, \"Приближаване до красотата\", \"Преображение\", \"Обричане\", \"Внезапни паузи\", \"Натрупани мълчания\" и други. \nКнигата с поезия на Павел Матев е уникална. На левите страници са копията от ръкописния текст с почерка на поета в първата редакция. Къде с ръкописни поправки, къде без никакво пипане. На десните страници е окончателният авторски текст, публикуван приживе. Има и непубликувана прекрасна поезия. Под печатния текст са изследванията на Трифон Митев за разликите между ръкописите и печатните им варианти и в кои сборници са печатани. \nИдеята за подобно издание е на дъщерята на поета, именитата режисьорка Уляна Матева, която си отиде без време и не можа да види реализацията й. Това разбираме от предговора на Трифон Митев. Той слага в него специален акцент на този факт под заглавието \"Ръкописното богатство на Павел Матев\": \"Идеята за книга, която да представи ръкописи на Павел Матев, се роди в разговора с дъщеря му Уляна Матева при подготовката, посветена на 90-годишнината на поета.\" Сравнявайки ръкопис и печатен вариант, Трифон Митев обобщава, че в стиховете, в които има \"размисъл, светоусещане, които променят местата на препинателните знаци, някои думи, както и структурата на самите стихотворения - все със стремежа да се представи най-доброто от българското слово\". \nСтихът на Павел Матев е класически, в коловоза на славянската лирика от Пушкин и Лермонтов до Яворов и Дебелянов. Ритмика и рими, съвършен изказ на страст и размисъл, емоционално послание, съчетано с изповедно начало, с трогателна интимност, без натрапчиви идеологически щампи и преднамереност, разтърсват нашето възприятие. Възраждат и красивото в живота ни, драматическото му осмисляне с преклонение пред хубостите на българската природа и слово. \nИван Гранитски неслучайно назовава предговора си \"Реквием на болката и покрусата от българската съдба\". Неговите уводни думи за \"дълбочината и значимостта\" на тази поезия подготвят искрено читателя: \"Павел Матев продължава великата традиция на българската поезия да бъде кръвно свързана със своя народ, да не пее балдевски песни по стар маниер, когато Отечеството е в опасност. Ето защо той е един от най-драматично чувстващите и мислещи български лирици. Значителна част от неговите стихотворения, а и цели книги (особено стихосбирките \"Бдения\", \"Световъртеж\", \"Смълчано време\") съдържат такава кондензация на печал, тъга, болка, ярост, че понякога при прочит оставят впечатлението, че музицират един внушителен реквием.\" Тази лирическа интонация, много точно доловена от Иван Гранитски, превръща поезията на Павел Матев днес в силно опозиционна на днешната ни реалност. Но и тогава, по времето, когато са създавани, неговите творби в немалка степен са в противоречие с околната реалност. \nОсобена ценност на \"Ръкописи. Бележникът. Книга първа\" по данни на Трифон Митев са неиздавани до днес поетични произведения. Едно от тях - \"Българска наздравица\", е повече от впечатляващо: Да вдигнем чаши, другари! \nЗа милата наша страна, \nза нейните корени стари, \nза скъпите нам знамена; за нейните утрини ясни, \nза чистото Черно море; \nза къщите, дето сме расли, \nв които накрая ще спрем; за древните наши балкани, \nза партизански лес! \nТам още кипи младостта ни, \nкоято е с нас и до днес. Земята, що хляба ни ражда, \nзаводите, дето димят - \nПирин и Родопа ограждат, \nМарица и Струма поят. И нашите майки корави, \nи скритите сълзи по нас \nда спомним и кажем \"Наздраве\" \nс признателен български глас. Българио, твоето име \nще носим до сетния час! \nДа пием от твоето вино, \nкоето е мляко за нас! \n                 24.т.72 Вече никога няма да разберем какво би редактирал поетът в тази своя творба, но националната му гордост е съизмерима с възрожденския патриотизъм. \nИзданието Павел Матев \"Ръкописи. Бележникът. Книга първа\" е истински дар не само за литературната ни история, за изследователи и специалисти, но и за всеки искрен почитател на поета Павел Матев. \nПремиера още не е имало. Да си пожелаем ръкописното наследство на поета да стигне до българския читател. \n    \n", "date": "2018.02.22", "title": "Ценно издание с лирика на Павел Матев "}
{"url": "http://www.duma.bg/node/161434", "text": "Страните от НАТО ще се стремят към сътрудничество с Русия в Арктика. Това е едно от гледищата, изразени в интервюто на генералния секретар на НАТО Йенс Столтенберг в сп. \"Форин полиси\". Тази позиция бе изтъкната в отговори на въпроса \"трябва ли НАТО да противопостави срещу нарастването на руското военно присъствие в Арктика\". \"Виждаме, че на север напрежението се увеличи, но на нас ни е необходима и по-нататък да се стремим към намаляване на напрежението и подобряване на сътрудничеството, което сме развивали с Русия в продължение на десетилетия\", посочи той.  \nМеждувременно чешкият министър на отбраната Карла Шлехтова съобщи, че в страната й ще бъде създаден до 2020 година Център за военно-космическо разузнаване на НАТО. \"Новата система ще разполага с огромни възможности и ще предоставя необходимата информация само за минути\", каза министър Шлехтова. Центърът ще получава снимки както от държавни, така и от частни спътници и ще сглобява от тях реална картина на ставащото в определен район на света. \n    \n", "date": "2018.02.22", "title": "НАТО ще сътрудничи с Русия в Арктика"}
{"url": "http://www.duma.bg/node/161439", "text": "Рекорд по ниска раждаемост в Хърватия \nПрез изминалата 2017 година в Хърватия са се родили най-малко бебета за последните 100 години, съобщи Държавният статистически институт в Загреб. В страната са се родили 36 647 бебета, което е с 900 по-малко в сравнение с 2016 г. Това е и първата година от обявяването на независимостта на страната, в която са се родили под 37 000 бебета. Най-много бебета са се родили през 2008 и 2009 година - около 44 000. \n Русия и Сърбия против политиката \"с нас или срещу нас\" Русия и Сърбия се обявяват срещу порочната практика да се налага на страните избора \"с нас или срещу нас\", който вече доведе до нарастване на нестабилността в Европа. Това се казва в съвместна статия на външните министри на двете страни Сергей Лавров и Ивица Дачич за сръбския в. \"Политика\" и \"Российская газета\". Лавров започва днес посещение в Белград, където пристигна от Любляна. \nСАЩ предложи на Иран преки преговори \nИран е получил предложение от САЩ за директни преговори на неутрална територия, пише кувейтският вестник Al Jarida, като се позовава на източник от Върховния съвет за национална сигурност на Иран. Целта е да се нормализират отношенията. Вашингтон предлага обсъждане на целия спектър от спорни въпроси при условие на конфиденциалност. Иран обаче отхвърля всякакви директни преговори със САЩ. \n Изказване на Пенс провалило среща с делегация от Пхенян \nАмериканският вицепрезидент Макйр Пенс бил готов да се срещне с делегация от високопоставени севернокорейски служители по време на Зимната олимпиада в Южна Корея, но срещата била отменена от Пхенян в последния момент. Това съобщи Държавният департамент на САЩ. Пенс е трябвало да се срещне с родната сестра на севернокорейския лидер Ким Чен Ун и с формалния държавен глава на Северна Корея Ким Йон Нам в Сеул на 10 февруари. Но срещата бе отменена заради изказването на Пенс, че трябва да се въведат в най-скоро време \"най-твърдите и агресивни\" санкции срещу Пхенян. \n Откриха над 200 змии в къща в Буенос Айрес \nПолицията на Буенос Айрес откри в жилищен дом в района Балванера 219 змии от различни видове, подготвени за продажба на черния пазар. Сред тях има питони и боа удушвач. Влечугите са били поставени в специални контейнери. Стойността на всички на черния пазар надхвърля 400 000 песо (около 17 400 евро), отбелязва в. \"Екселсиор\"   \n", "date": "2018.02.22", "title": "Кратки новини"}
{"url": "http://www.duma.bg/node/161432", "text": "Испанският върховен съд потвърди присъдата от 3,5 години затвор за рапъра Хосе Белтран-Валтоник, изпълнил серия от песни в прослава на тероризма и обида на короната. Сред подсъдните тестове са строфи като: „Нека да ги накараме да се уплашат толкова, колкото е уплашен полицай в Страната на баските” и „кралят има среща на селския площад с примка на врата”. В Испания няколко души са били осъждани заради текстове на песни и текстове в туитър, възхваляващи тероризма. Въпреки това някои леви представители критикуваха присъдите като посегателство срещу свободата на изразяване. \n    \n", "date": "2018.02.22", "title": "Осъдиха рапър за възхвала на терора"}
{"url": "http://www.duma.bg/node/161433", "text": "Холандия започва да се превръща в наркодържава, защото полицията не може да се бори с паралелната престъпна икономика. Това гласи доклад на холандската полицейска асоциация, цитиран от \"Гардиън\". Документът се базира на интервюта с 400 следователи. \nОфициално престъпността намалява, но полицията алармира, че много жертви не сигнализират за инциденти, а и престъпни групи действат все по-свободно. Малки криминални групи се развиват до богати предприемачески субекти, които влизат на пазара на жилища, туристическите агенции, средната класа и други сектори, пише в доклада. Според критици толерантната политика на Холандия към продажбата на канабис и легалният статут на проституцията представят държавата като голям център за трафик на наркотици и хора. Значителна част от екстазито в Европа и САЩ идва от лаборатории в Южна Холандия, които се контролират от марокански банди. Според Европол половината от кокаина в Европа на стойност 5,7 млрд. евро на година е стоварван в Ротердам. \nСамо една от 9 престъпни групи може да бъде спряна с наличните ресурси, защото асоциацията иска още 2000 полицейски служители. \n    \n", "date": "2018.02.22", "title": "  Холандия се превръща в наркодържава"}
{"url": "http://www.duma.bg/node/161435", "text": "САЩ си сътрудничат с руските специални служби, за да гарантират безопасността на свои граждани, но смятат, че Русия \"остава враг в много области\". \nТова се посочва в писмо на директора на разузнаването на САЩ Даниел Коутс до лидера на демократите в Сената Чарлз Шумер, съобщи ТАСС. Шумер бе изразил загриженост от посещение в САЩ на шефа на Службата за външно разузнаване на Русия Сергей Наришкин, на шефа на Федералната служба за сигурност (ФСБ) Александър Бортников и и високопоставения военен Игор Корободов. \nКоутс подчерта, че \"американското е в контакт с руското разузнаване в области като борбата с тероризма, за да гарантира безопасността на американските граждани по света. Но бъдете сигурни, че аз и всички в американската разузнавателна общност напълно осъзнаваме, че Русия все още е врагът в много области, включително по отношение на кампании, целящи да сеят раздор и да подкопаят доверието в демократичните институции\", коментира Коутс. По думите му \"нашите и руските колеги са напълно наясно с нашите виждания за техните непристойни действия по време на изборите в САЩ през 2016 г.\" \n    \n", "date": "2018.02.22", "title": " Вашингтон защити шпионажа с Русия"}
{"url": "http://www.duma.bg/node/161436", "text": "Русия обновява системата за противоракетна защита на Москва с ракети 53Т6М \"Нудоли\", определяни като свръхскоростни и свръхманеврени, съобщи в. \"Известия\". \nТе са разположени в Подмосковието и са предназначени за противоракетна и противоспътникова отбрана както на Москва, така и на централния промишлен район на страната. По-рано през февруари военните съобщиха за успешни изпитания на 53Т6М на полигона Саръй Шаган в Казахстан. Според информация на руски медии това е двустепенната ракета с твърдо гориво. Противоракетният щит на Москва наброява около 100 ракетни единици, включва и системи със среден обсег.     \n", "date": "2018.02.22", "title": "Русия обновява противоракетния щит на Москва"}
{"url": "http://www.duma.bg/node/161437", "text": "При посещението си в Анкара македонският президент Георге Иванов поиска Турция да лобира за членството на страната му в НАТО.  \nСлед срещата си с Реджеп Ердоган в Анкара Иванов благодари за \"дългогодишната принципна и безрезервна подкрепа, която Турция дава на Македония, за нейното пълноправно членство в НАТО\". Той благодари и за турската подкрепа за Македония по отношение на спора за името между властите в Скопие и Атина. \"Много се радвам, че президентът Ердоган и при тази среща прояви пълно разбиране за нашите позиции по този въпрос /спора за името, бел.ред./ и застана на македонска страна\", изтъкна Георге Иванов. \n    \n", "date": "2018.02.22", "title": "Македония разчита на Турция за НАТО"}
{"url": "http://www.duma.bg/node/161451", "text": "Петима хирурзи от болницата в Добрич начело със завеждащия отделението д-р Мирослав Попов са подали оставки в администрацията на лечебното заведение. Не е изключено обаче да ги оттеглят, ако се споразумеят за по-високи заплати. \nСпоред изпълнителния директор д-р Трифон Йорданов причината е невъзможността лекарите да получат поисканото от тях увеличение на заплатите с 400-500 лв. Той обясни, че такъв ръст на възнагражденията не е по-възможностите на болничния бюджет. По думите му хирурзите в здравното заведение получават месечно по 800-900 плюс допълнително материално стимулиране. \n\"Искаме нормални възнаграждения. Заплатите ни са подигравка с отговорностите, които имаме, и труда, който влагаме. Не ни удовлетворява минималното увеличение от под 100 лв., което получихме от 1 януари\", заяви д-р Попов. По думите му отделението е с отлична организация на работа. Няма обаче средства за капиталови ремонти, а апаратурата е стара. Д-р Попов е началник на отделението от 18 г. и има 32-годишен стаж в болницата в Добрич. Колегите му са с още по-голям стаж. \n    \n", "date": "2018.02.22", "title": " Хирурзи хвърлиха оставки в добричката болница"}
{"url": "http://www.duma.bg/node/161453", "text": "От Младежкото обединение на БСП в Перник предупредихa, че облигационният заем, който ще тегли общинската управа, е \"празен чек\". Те отправиха питане до кмета Вяра Церовска за мотивите по искания 6-милионен кредит, който ще се използва за разплащане на стари задължения. Младите социалисти твърдят, че това е в разрез със Закона за общинския дълг. \"Ще бъде ли използвана поне част от тези средства за инвестиции с възвращаемост, каквато е логиката на един облигационен заем? Ако да, за какви инвестиции? Нарастването на един дълг предполага и нарастване на данъците. Ще се увеличават ли данъците на перничани, за да се изплати кредитът? Къде ще се предлагат облигациите и кой ще ги купи?\", са въпросите към пернишкия градоначалник. \n\"Г-жо кмет, облигационен заем се взима с цел инвестиционни проекти и то такива, които след реализацията си гарантират доходи. Тези доходи следва да са в размер, достатъчен да покрие лихвата и главницата по тях. В публично оповестената информация за облигационния заем, който вие и вашият екип се готвите да изтеглите, стана ясно, че той ще бъде ползван за покриване на стари задължения. Това е нелогично, нерентабилно и в разрез със Закона за общинския дълг\", категорични са от МО.  \n    \n", "date": "2018.02.22", "title": "МО на БСП в Перник обяви общинския заем за \"празен чек\""}
{"url": "http://www.duma.bg/node/161452", "text": "Осиновителите на дете до 5-годишна възраст ще получават една година платен отпуск. Това решиха депутатите вчера с приемането на първо четене на промени в Кодекса на труда. Измененията предвиждат още изплащане в еднакъв размер на парично обезщетение от Държавното обществено осигуряване в размер на 90% сто от среднодневния осигурителен доход на осиновителя за предходните 24 месеца. В мотивите на законопроекта е записано, че основните цели на промените са гарантиране равни права на хората, които осиновяват деца до 5-годишна възраст. \nВ сега действащата нормативна уредба са уредени три вида отпуски при осиновяване на дете. Това са отпуск поради осиновяване в размер на разликата от възрастта на детето в деня на предаването му за осиновяване до изтичане на срока за полагащия се отпуск за раждане, отпуск за отглеждане на дете до 2-годишна възраст и отпуск при осиновяване на дете от 2- до 5-годишна възраст. \nПлатеният отпуск за осиновители на деца до 5-годишна възраст влиза в сила от 1 юли. \n    \n", "date": "2018.02.22", "title": "Oсиновителите на дете до 5-годишна възраст ще ползват година отпуск"}
{"url": "http://www.duma.bg/node/161454", "text": "Лечебните заведения да не са търговски дружества, да се промени механизмът на плащане по клиничните пътеки, както и да бъде регламентирано доплащането, щом го има, а не както е сега, без регламент. Болниците да бъдат пререгистрирани по нарочен закон или по Закона за здравето. Публичните средства да се използват за публично здравеопазване, а частните средства - за частни лечебни заведения. Това са част от предложенията на учените, заяви акад. Дамян Дамянов, зам.-председател на БАН, при откриването на дискусията: \"Финансиране на болничната помощ в България\", организирана от отделение \"Медицински науки\" на БАН, секция \"Медицински науки\" на Съюза на учените в България и  Националната инициатива \"Единение\". Учените настояват и за дългосрочен, поне 10-годишен, консенсус в здравеопазването. В момента лекарите до 35 г. са 11,6%, а над 65 г. са 15,2%. Във Видин и Кърджали няма нито един уролог.  \nДокато в ЕС 70% от средствата за здраве идват от обществените фондове, то у нас за медицинска помощ пациентите доплащат 46 до 48%, подчерта д-р Мими Виткова. Тя е категорична, че е необходимо да се подходи отговорно и към безконтролната смяна на болнични директори. Според нея не е нормално да се оптимизират държавни болници само със съкращаване на легла, персонал и разходи.    \nНЗОК да сключва договори със стратегически лечебни заведения, предлага експертът д-р Страшимир Генев. \nВ България частните болници са 131 - 38% от лечебните заведения в страната, докато в развитите държави частните болници са 7-8%. Акад. Дамянов припомни, че университетските болници у нас вече са 37, а би трябвало да са не повече от 6-8. През 1989 г. болниците, в това число санаториуми, диспансери и др., са 262 и по препоръка на Световната банка трябвало да бъдат намалени до 80-100, но в момента са 345.     \n", "date": "2018.02.22", "title": "И учените са против болниците да са търговски дружества"}
{"url": "http://www.duma.bg/node/161455", "text": "Към 31 януари България дължи само нa германските здравни фондове 128 138 188 лева, на Франция - над 38,6 млн. лв., на Испания - повече от 23,1 млн. лв. Към 31 януари дълговете на НЗОК към чужди фондове са 271,2 млн. лв., от които за безлихвено плащане са 133 млн. лв. Около 72% от исковете са за болнична помощ, 12% за извънболнична. Това стана ясно от документите, които от НЗОК раздадоха на депутатите от здравната комисия в парламента вчера при изслушването на управителя на НЗОК проф. Камен Плочев. Изслушването бе по повод писмото му до парламентарните групи, което Плочев не бе съгласувал с Надзорния съвет на НЗОК и в което искаше актуализация на бюджета й. Само на Германия дължим 100 млн. лв., а в бюджета на НЗОК за цялата година са предвидени 70 млн. лв. за плащане към чужди каси. Просрочените задължения според Плочев са 7,6 млн. лв., каза Жени Начева, зам.-здравен министър и председател на Надзора на касата. Плочев твърди, че вече имало напомняния от чужди обществени фондове България да им плаща, а през 2016 г. били върнати 334 български граждани, потърсили лечение в страни от ЕС, с мотива, че страната не плаща. За 2017 г. върнатите са 332 души. \nОт името на ГЕРБ председателката на здравната комисия Даниела Дариткова заяви, че не е необходима актуализация на бюджета на НЗОК. Тя недоумява защо оперативен проблем се превърнал в политически и обвини депутатите от БСП Жельо Бойчев, Георги Свиленски и Славчо Велков, че политизирали дискусията. Дариткова припомни, че през т.г. в бюджета на НЗОК са предвидени 73 млн. лв. за плащане на лечението на българи в чужбина, което е с 13 млн. лв. повече от 2017 г.     \nНигяр Джафер от ДПС директно попита Плочев дали е получавал заплахи и дали НЗОК се източва от лекари в чуждестранни болници. Плочев отказа да назове човека, който му казал за заплахата, но самият той толкова се притеснил, че в момента бил в болнични. \"Няма от какво да се притеснявате, те ще ви вземат главата. Вие сте достоен човек\", обърна се към управителя на НЗОК Георги Гьоков. Нищо добро не ни чака, в крайна сметка целта на писмото е изпълнена, обобщи проф. Плочев \n   \n", "date": "2018.02.22", "title": "Дълговете на НЗОК към чужди каси нараствали непрекъснато "}
{"url": "http://www.duma.bg/node/161456", "text": "По данни на просветното министерство 1221 проблемни ученици, които държавата успя миналата есен да върне в час, са отпаднали отново от образователната система. Това съобщи вчера зам.-министърът на образованието Деница Сачева. Инспектори от МОН започват нови обиколки по адреси, за да опитат пак да върнат децата в клас и да установят причините, довели до поредния отказ от образование. \nОт повторно напусналите ученици 154 са деца в риск, като 44 от тях са от разведени семейства, уточни Сачева. Тя припомни, че при констатирани нарушения общините трябва да налагат финансови санкции на родителите, а за събирането им им отговаря Държавната агенция за приходите. Социални работници пък правят оценка дали има риск за децата и дали се налага да се предприемат мерки за закрилата им. \nТочният брой на децата, върнати в образователната система след кампанията на МОН, ще бъде съобщен на 1 март, каза зам.-министърът. Припомняме, че миналата есен от министерството се похвалиха, че са върнали в клас 17 297 прекъснали ученици. По време на кампанията инспекторите са посетили 185 хиляди адреса.   \n", "date": "2018.02.22", "title": " 1221 ученици повторно отпаднаха от училище"}
{"url": "http://www.duma.bg/node/161457", "text": "Министерският съвет даде съгласие генерал-майор Данчо Дяков да бъде назначен за началник на Националната служба за охрана (НСО). Досега той бе съветник на президента Румен Радев по военната сигурност. Очаква се новото му назначение да бъде подписано от Радев в близките дни. \nДяков е роден на 9 февруари 1965 г. в хасковското с. Скобелево. Започва военна служба като щабен офицер в 49 мотострелкови полк в Симеоновград. През 1992 г. преминава на служба в служба \"Военна полиция\", а през 2009 г. оглавява военното разузнаване. През 2011 г. получава генералски пагони от президента Росен Плевнелиев. До август 2016 г. е зачислен в Съвместното командване на силите на НАТО в Брунсум, Холандия. \nПредишният шеф на НСО Ангел Антонов подаде оставка в края на януари. Напускането му съвпадна с проверка от Военноокръжната прокуратура за злоупотреби в службата. Антонов обаче обезпечи напускането си с дипломатически пост - заминава за Санкт Петербург въпреки подозренията за недобросъвестно изпълняване на служебните задължения. Според непотвърдена информация Антонов ловувал в ловното стопанство \"Кричим\", а излетите му там били маскирани като командировки. Имало и нарушения в автопарка - роднина на Антонов карал автомобил, предоставен на НСО за тест драйв. \nМеждувременно стана ясно, че днес президентът ще издаде указ за назначаването на Венцислав Мутафчийски за началник на ВМА и главен лекар на Въоръжените сили. С назначението полковникът ще получи и звание \"бригаден генерал\".    \n", "date": "2018.02.22", "title": " Правителството одобри Данчо Дяков за шеф на НСО"}
{"url": "http://www.duma.bg/node/161464", "text": "БСП ще сезира КС и Европейския съд по правата на човека в Страсбург за освобождаването на Валери Жаблянов от зам.-председател на НС, обяви вчера Корнелия Нинова. По думите й ГЕРБ е абревиатура, зад която стои диктатура, унищожаване и репресия към инакомислещите. Нинова припомни, че оставката противоречи на правилника на НС и на Конституцията. \"Зад изкривения разговор за миналото управляващите крият невъзможността си да решат проблемите в демографската криза, в здравеопазването, в образованието, в нарастващите неравенства. Искането е елементарно отмъщение за оставката на Димитър Главчев\", подчерта лидерът на БСП. Това е модел \"Цветановщина\", в който се издават присъди без съд - срещу лекари, срещу опозиция и политически опоненти, възмути се Нинова.   \n    \n", "date": "2018.02.22", "title": "Свалянето на Жаблянов отива в КС и Страсбург  "}
{"url": "http://www.duma.bg/node/161458", "text": "Два лева ще струва картата за пътуване с бъдещия нощен транспорт на София. Тя ще важи от полунощ до 4 ч. сутринта за всички линии. Все още не е ясен точният им брой, но те вероятно ще са между 2 и 4. Ще има една обща спирка в центъра, на която автобусите ще престояват по 5 минути, за да може пътниците да направят връзката си. Това е записано в новата наредба за реда и условията за пътуване с обществения градски транспорт. Тя ще бъде качена на сайта на Столичната община за обсъждане и предложения.  \nСпоред наредбата нощният транспорт вероятно ще бъде въведен през пролетта. Автобуси през нощта бяха пуснати преди време като експеримент, но от общината не го отчетоха като успешен, тъй като пътниците били много малко. Още преди три години от неправителствената организация \"Спаси София\" внесоха предложение за нощен транспорт, а преди 3 седмици те представиха и подписка с над 30 000 имена в подкрепа на идеята им. От организацията предложиха цялостната концепция, финансовия анализ и разписанията на линиите. \nНовата наредба за пътуване намалява глобата при съставяне на акт за нередовен пътник от 200 на 50 лева, както е записано и в закона. Вече няма да се купува билет за допълнителен багаж. Документът урежда още използването на зелен билет и въвеждането на дългоочакваната тикет система, което трябва да стане до няколко години. За пореден път обаче процедурата по избор на изпълнител се обжалва.   \n", "date": "2018.02.22", "title": " 2 лв. ще струва карта за нощен транспорт в София"}
{"url": "http://www.duma.bg/node/161421", "text": "\"Мъчното е не да станеш някакъв, а да останеш такъв.\" Who is Putin? (Кой е Путин?) Това беше въпросът, който на Запад си задаваха, когато Владимир Путин беше назначен на 9 август 1999 г. за председател на правителството на Руската федерация. Още по-актуален стана този въпрос на 31 декември същата година, когато след оставката на Борис Елцин, Владимир Путин зае поста \"изпълняващ длъжността\" президент на Руската федерация. На 26 март 2000 г. той вече беше избран като държавен глава на Русия. \nНе след дълго на Запад повече не задаваха въпроса \"Кой е Путин?\" През 2007 г. американското списание \"Тайм\" дори го обяви начело в класацията си за \"човек на годината\". Каква ситуация завари Владимир Путин      поемайки държавното кормило? \nСлед разпада на Съюза на съветските социалистически републики (СССР) Русия се оказа в дълбока криза и упадък. След заемането, вече като титуляр, на президентския пост, Владимир Путин отстрани от Кремъл прозападните политици. \nНай-важният проблем, трагичен със своята актуалност, който Борис Елцин оставя от периода на своето президентстване, е опасността за териториалната цялост на Руската федерация. \nРазпадът на СССР, резултат и от дейността на самия Борис Елцин, предизвика своего рода парад на суверенитета на бившите автономни образувания в състава на Руската съветска федеративна социалистическа република (РСФСР), а ръководителите на някои региони предлагали нейното държавно устройство да бъде преобразувано в конфедерация. \nКъм есента на 1991 г. всички автономни републики се самопровъзгласиха за суверенни държави, автономните области (освен Еврейската автономна област) заявиха своето преобразуване в републики, а отделните административни краища и области започнаха борба за равноправие спрямо централната власт по отношение на прерогативите им за самоуправление. Имаше опити да бъдат провъзгласени Република Карачай, Република Черкесия, Република Абаза, Баталпашинската казашка република, Зеленчукско-урупската казашка република, Конфедерацията на Кабрада и Балкирия. Към лятото на 1992 г. Татарстан, Башкортостан, Якутия, Удмуртия, Новосибирската и Тюменската област прекратиха отчисляването на дължимите данъци към федералния бюджет. \nКато цяло към 2000 г., когато Владимир Путин заема поста \"изпълняващ длъжността\" президент на Руската федерация, страната представлява \"парцалива територия\" според видния руски анализатор Сергей Михайлович Имярсков, автор на задълбочената монография \"Стратегия Владимира Путина: модернизация российского государства и экономики (Москва, \"Академический проект\", 2017). В повечето региони действали закони, които били в противоречие с конституцията на Руската федерация.  Някои примери са просто вопиющи  Например статутът на Татарстан бил определен от местните власти като \"суверенна държава, асоциирана с Руската федерация\". Постепенно се създавала основа за териториални претенции на едни субекти в Руската федерация към други нейни субекти. За отбелязване е, че едва в периода април-юни 2009 г. конституцията на Якутия, а през месец февруари 2010 г. конституцията на Тива, били приведени в пълно съответствие с конституцията на Русия и федералното законодателство. \nНо идеята за национално разграничаване устойчиво се вкоренява в умовете на националните малцинства и започва да избуява винаги, когато в Северокавказките региони се влошава социално-икономическата ситуация. \nЕто защо на Владимир Путин се налага непрекъснато да следи за появата на сепаратистки тенденции в този регион. След избирането му за президент на Руската федерация той провежда многобройни срещи с губернатора на Орловска област Е. С. Строев и с президента на Татарстан М. Ш. Шаймиев, на които централният разискван проблем е запазването на целостта на Русия. Именно тежката ситуация в региона на Северен Кавказ е една от причините, подтикнали Борис Елцин да подаде оставка от президентския пост. Наясно с голямата опасност - създадена и поради неговото бездействие в редица напрегнати вътрешнополитически моменти - от разпадането на Матушка Русь, в политическото си завещание Борис Елцин е пределно категоричен: \"Пазете Русия!\" \nНе по-малко през 2000 г. е напрежението и в Чечня. Наистина тогава завършва войната, но не минава и ден без терористичен акт. Между отделните субекти на Руската федерация е имало и понастоящем още тлеят около 2000 териториални спорове. Поради противоречието, например, между Ингушетия и Северна Осетия заради Пригородния район и Моздокския коридор, за овладяване на напрегнатата ситуация през 1992 г., се налага да бъдат разположени части на Вътрешните войски в селищата Чермен, Дачное, Октябърское. Налице е напрежение между Ставрополския край и Чечня заради Наурския, Каргалинския и Шьолковския район. Териториален спор има и между Калмикия и Астраханската област заради Черните земи. Карпският и Моздокският район в Северна Осетия си оспорват Кабардино-Балкирия. Няма административна граница между Чечня и Ингушетия, а държавата граница между Дагестан и Азербайджан раздели лезгинския народ на две части. Осетинците понастоящем населяват две различни страни - Русия (Северна Осетия) и Южна Осетия, която е била формално територия на Грузия. Това са реалните резултатите от провежданата от болшевиките национална политика в СССР. Всичко това е пълно  с вътрешно напрежение   една потенциална кутия на Пандора  и никой не би могъл дори приблизително да прогнозира как биха се развили събитията, ако бъде стартиран механизмът за удовлетворяване на териториалните претенции. \nСамият Владимир Путин квалифицира разпадането на Съветския съюз като \"... най-голямата геополитическа катастрофа на ХХ век\". Именно с оглед на разочарованието от сгромолясването на съветската държавност сред населението на Руската федерация все по-широки симпатии предизвиква и позицията на Йосиф Висарионович Джугашвили (Сталин) в спора му с Владимир Илич Улянов (Ленин) за това как да бъде устроен СССР. Позицията на Владимир Путин е, че Ленин е поставил атомна бомба, като е изградил Съветския съюз като субект от съюзни републики, които имат право на отделяне, вместо да приеме предложението на Сталин и на други болшевики съюзните републики да са автономни области в РСФСР. Въпреки че мнението на Владимир Путин беше критикувано от Комунистическата партия на Руската федерация, то, формално погледнато, шансът да бъде избегната трагедията от 1991 г. с разпадането на СССР щеше да бъде по-голям, ако е бил приет проектът на Сталин. \nИзграждането на апостериорна критика към позицията на Владимир Ленин не почива върху демонстрираната у вожда на Октомврийската революция концепция \"Вся власт Советам!\", тоест върху използването на гражданския потенциял в нарастваща степен при управлението на държавата, а върху възгледа за контролирано от елита държавно управление, в условията на доминиращ вертикален компонент на властта. Дори самата победа на Октомврийската революция, както и всички последващи неуспешни опити за реставрация на дореволюционното статукво, са допълнителен аргумент за прозорливия исторически възглед на Ленин, че устойчивите социални промени, за да останат стабилни във времето, а и да бъдат доразвивани по-нататък, е невъзможно да бъдат извършени без широкото, и то съзнателно участие, на народните маси. Както заявява Ленин пред ІІ Всеруски конгрес на съветите. \"Държавата е силна, когато масите са съзнателни\". Докато елитарното упражняване на властта, в условията на дефицит от страна на суверена за ефективен контрол върху лицата, на които той е делегирал властови пълномощия, нарушава както информационния обмен по отношение на желанията и готовността на гражданите да участват в конкретиката на социалния инженеринг, така и създават благоприятни предпоставки за доминиране на самозадоволяващия се интерес на (псевдо)елита. \nНо историята, с голямо \"И\",  не може да бъде върната обратно  в даден изходен момент и разиграна в друг вариант. Затова и на Владимир Путин се налага да действа в настоящата обстановка, такава, каквато е, която е само един етап от многовековната история на Русия. На 4 ноември ежегодно се отбелязва Денят на народното единство в памет на освобождението през 1612 г. на Кремъл от поляците, извършено от нижегородското опълчение. От 1613 г. страната изживява повече от 300-годишното управление на династията на Романови, 74 години съветска власт (по време на която са извършени Сталиновите репресии, Великата отечествена война, волунтаризма на Никита Хрушчов, застоя по времето на Леонид Брежнев, перестройката на Михаил Горбачов), както и тежкия следперестроечен период на президентството на Борис Елцин. \nНа 14 февруари 2008 г., на една от ежегодните негови пресконференции, Владимир Путин сподели пред аудиторията: \"Всичките тези осем години работих като роб на галера, от сутрин до вечер\". Затова и само той си знае какво му е струвало в личен план запазването на териториалната цялост на Русия. Оценката на мнозинството от руските граждани е, че Владимир Путин не само е развил качества на държавник, но и умее да ги запазва. \n    \n", "date": "2018.02.22", "title": " Като роб на галера "}
{"url": "http://www.duma.bg/node/161424", "text": "И така, разбрахме вече в детайли какви опасни капани съдържа Истанбулската конвенция. Предлагам да забравим за нея и да я заврем в някой прашен ъгъл. И тъй като сме с претенции за най-старата нация, но с тенденции за най-бързо отмиращата, предлагам да създадем БЪЛГАРСКА КОНВЕНЦИЯ, която да пуснем за ратифициране по света. \n    Явно ние не можем сами да се справим! Нито можем да се справим с помощта на досегашните ни партньори и приятели. Нашият кораб с български трикольор плава в грешно направление. Там на хоризонта  пред него са коварните айсберги които навремето потопиха \"Титаник\". Крайно време е да закрещим масово: \"SOS ПО-ТЪ-ВА-МЕЕ!\" Викайте, хора, обединявайте се, трябва да бъдем чути! Трябва светът да затрепери от нашия глас! Но, както сочи Библията: \"Господ дава, но в кошара не вкарва!\" Борете се срещу всичко, което трябва да се промени! Борете се, че изпуснахме облагите на \"Южен поток\" и че ще изпуснем Китайския път на коприната. Борете се, че дишаме прахта в градовете си, заради калните междублокови улици и тротоари, които никой не се сеща да асфалтира. Борете се срещу тъпите закони, които ни вкарват в безизходни лабиринти, какъвто е например Законът за управление на етажната собственост. Ако някой от вас страда от некачествени съседи и търси помощ от закона, ще разбере, че той се гаври с хората. Защото, за да разрешим каквото и да е, трябва да се отнесем до...познайте къде? До онова място, което всички наричаме корумпирано! Познахте ли? Хайде, ще ви пусна джокер - онова място, до което, ако се отнесем, не се знае дали ще доживеем да видим намесата му, а какъв ще е резултатът от нея, само Дяволът знае. Да, това е съдът! И ако някой те наводнява системно - съди го! Ако не си плаща членския внос - също го съди. Всичко друго в закона са само празни приказки. А колко лесно може да се поправи! В районните общини е пълно с бездействащи държавни служители. Само 4 са в  деловодството! Районните полицейски инспектори безпомощно вдигат рамене - нямат права. А точно тези две ведомства трябва да проверяват и санкционират провинилите се на тяхна територия. Трябва да им се делегират права и задължения, които да са в помощ на обществото! Проста работа, но кой ще я свърши? Ето, аз съм се заел сега с това. Всеки от нас, ако се заеме нещо да оправя, а не да си гледа егоистично спокойствието, вярвам, че ще има резултат.  Борба трябва, борба А борбата е безмилостно жестока... \n    Но, можем да се поучим  и от успехите на другите. Например: как се справят  с циганите си, та не бият техните полицаи, лекари и учители. Как се справят с престъпниците си, та като се провинят веднъж, да забравят за второ нарушение. Как подбират учителите си, на които поверяват живота и здравето на децата си? Как създават законите си, та на всеки му е ясно, че щом ги наруши, веднага ще бъде санкциониран? А както поговорката гласи: \"Кучето скача според тоягата\". Ето, помня в моето детство чистотата в София. Но имаше глоби, ако хвърлиш дори люспа от семка. По същото време бяхме във Виена и ми направи впечатление мръсотията - летящите от вятъра хартии, изпражненията на кучета, фасовете... Но, през годините нещата се промениха - Виена стана чиста, защото въвели страшни глоби, а София се замърси, поради липсата на пазачи. Неотдавна бях в Румъния. И още от границата ти мирише на култура и ред. Ниви - изорани от шосето до хоризонта и нито плевел, нито разхвърляни храсталаци и тръни. Красота! Любуваш се на ситния чернозем и ти става топло на душата. Зеленеещите се площи, оставени за пасища - пълни със стада. Разбираш, че тук животът ври и кипи. В Букурещ на площада ни предупреждава екскурзоводът: \"Тук извадите ли цигари, ще дойдат да ви глобят. И са много силни по глобите\". Помня масовите им демонстрации, излъчвани по нашите новини, с които бранеха правовата си държава, недопускайки опасността от корупция. Румънците и икономически избягаха далеч напред. Браво!  Хора с достойнство и искат да живеят в достойна държава Как да не искат нашите от Северозапада да се присъединят към Румъния? Та ние сме затънали в проблеми. Край нямат!  \n    Пресни впечатления имам и от крайгранична  Република Македония. Е, там панорамата е съвсем по български буренясала. Но ето, в едно малко провинциално селище Крива паланка ме впечатли поречието на Крива река. То е превърнато от хора с въображение в красив парк за отмора с цветя, скамейки, екзотични кътчета. А реката край тях си тече ли, тече... И още...ами там нямало престъпност! Е, как са постигнали това? Нима не е интересно да се проучи и приложи наученото у нас? И действително, никъде по сградите не видях железни решетки. Тихо и спокойно съществуване...  Да не говорим за красивите и чисти туристически дестинации Турция и Гърция. С една дума - ние сме заобиколени от съседи, от които можем само да копираме. Дори това да направим, ни стига, за да се качим няколко стъпала по-нагоре. \n    Освен тези съседски примери, можем да черпим опит и твърдо да отстояваме нашите национални интереси, така както го правят смелите мъже от Вишеградската четворка (Унгария, Словакия, Чехия, Полша), към която, по въпросите за защита на границите си от мигранти и запазването на европейската идентичност, се присъединяват и Австрия, и Хърватска. Защо да не бъдем и ние следващите? Това го иска и нашият народ, защото и без това си имаме достатъчно вътрешни проблеми с необузданата циганска престъпност. Всъщност това са насилията, срещу които трябва да се борим. \n    Колкото до \"основната теза\" в Истанбулската конвенция за насилие над жените, ние трябва категорично да заявим, че в България по принцип такова не съществува. Жените и мъжете са равнопоставени. Но съществува  насилие над целия ни народ  от вихреща се криминалност над българите. Съществува всекидневна покосяваща смърт по пътищата поради несъобразена скорост, пиянство, кормуване от неправоспособни лица, но и често по вина на турски тирове. И тук трябва да изкажа поздравленията си към онези упорити и умни български мъже, сред които е и проф. Йордан Мирчев, който след дългогодишна борба наложи превозването на тези тирове през следващите години да става чрез влакови платформи. Таксите за движение по магистралите и пътищата ще бъдат многократно увеличени, тъй като тировете не само предизвикват чести катастрофи, но унищожават и асфалта ни. Не бива да се отминава \"дребното\" насилие, което изживява всеки от нас от мотористи с първосигнална система, които трябва да се превъзпитават чрез санкции от полицейските органи. Но трябва да има  \nработещи закони и недосегаема полиция     Редицата на проблемите в България се попълва непрестанно. Говори се за липса на кадри, а нашите хора търсят препитание в чужбина. Търсят се приемни семейства за изоставени деца, които са главно от цигански произход. Циганите яко са ни яхнали. Бият ни, трепят ни, раждат деца, които често сме длъжни да отглеждаме, с риск дори да затриваме българската си народност. Край тях ние се чувстваме притеснени. Гърчим се в транспорта, където те дерибействат по седалките, пътувайки почти винаги гратис, но с модерни джиесеми,  псуват, а по селата обират реколтата на хората... Ние, българите, искаме да ни брани световната общественост от тази напаст. Искаме защита от наркоманите и от кучетата, домашни или улични - все едно и едните и другите нападат, разкъсват хора. Колко хора бяха убити, осакатени?  \nИскаме си работещата икономика и селскостопанските кооперативи, които да ни хранят и обличат с наши продукти, вкусни и качествени. Искаме...искаме... искаме да се опазят нашите християнски ценности и граждански права. А на когото не му харесва, прав му път! Светът е голям...А България е за хората с българско  гражданско и патриотично самосъзнание. \nП.П. Ако някой все още се съмнява как да постъпи с Истанбулската конвенция, нека да прочете в интернет книгата \"Благословение или проклятие: изборът е Ваш\" на американския автор Дерек Принс.                     \n                     \n    \n", "date": "2018.02.22", "title": "Вместо Истанбулска ни трябва Българска конвенция! "}
{"url": "http://www.duma.bg/node/161459", "text": "Премиерът Бойко Борисов посъветва столичния кмет Йорданка Фандъкова да увеличи цената на паркирането в центъра на София. Така според него било в цяла Европа. \"Който иска да се разхожда с колата из града, трябва да си плаща повече, защото замърсява и въздуха повече\", каза още премиерът. Поскъпването на синята зона, макар и непопулярно, било нужно заради огромните инвестиции в градския транспорт. Премиерът смята, че допълнителните средства да отидат за изграждане на места за отдих.  \nФандъкова обаче заяви, че на този етап общината не мисли за по-скъпи зони за паркиране. Според нея наред със стимулите, трябва да има и рестрикции, за да се върви към подобряване на качеството на въздуха.  \nДУМА припомня, че преди около месец се лансира идеята за двойно поскъпване на синята зона в дни със замърсен въздух, но мярката отпадна. Тя отново можела да излезе обаче на дневен ред според общински съветници от ГЕРБ. Всяка тема за качеството на въздуха е отворена, коментира Зафир Зарков, член на комисията по транспорт в СОС. \nМеждувременно вчера МРРБ сключи със Столичната община договори за четири проекта за облагородяване на града. Те се финансират по ОП \"Региони в растеж\" 2014-2020г. и са за 173,5 млн. лв. От тях 151 млн. лв. е безвъзмездна финансова помощ, останалата част е съфинансиране от общината. Единият проект е за 46 млн. лв. и е за дългоочакваното обновяване на ул. \"Граф Игнатиев\" и част от центъра на София.      \n", "date": "2018.02.22", "title": " Премиерът иска по-скъпа синя зона, Фандъкова не дава"}
{"url": "http://www.duma.bg/node/161423", "text": "Навършват се 75 години от изтреблението в Треблинка на 11 343 евреи, включително и на пеленачета, от Македония и Беломорска Тракия и неуспешните опити на монархофашистката власт у нас да \"командирова\" в лагерите на смъртта в Полша и десетки хиляди български евреи от стара България - срещу \"масрафа\" от 250 германски марки на глава, които нашите джамбази плащали и им се стрували много. А фюрерът ни Борис ІІІ днес е широко рекламиран като спасител на евреите, което не е нищо повече от синьо-черно балонче, надуто до спукване от устатите внучета на някогашните български фашисти. Ако той - по всеобщо мнение всемогъщ властелин на българската политика по време на Втората световна война, е спасил евреите ни, от кого ги е спасил? Може би от самия себе си? \nДнес ви предлагаме почти непознати документи, които разрушават мита за Царя-спасител (да не говорим за потъналото му в кръв до лактите монархофашистко правителство.) Защото декемврийската декларация от 1942 г. на трите велики сили САЩ, СССР и Великобритания и нотите на американското до българското правителство по еврейския въпрос у нас в началото на 1943 г. (които то отказва да приеме!) говорят и за това, че съюзниците са напълно наясно с ролята, която играе българската власт в Холокоста над евреите ни. И с още нещо са красноречиви американските телеграми, които днес естествено дори не се споменават - те са очевидно една съществена причина за спасяването на българските евреи от старите предели през съдбоносната пролет на 1943 г. Българските евреи оцеляват не само заради българския народ, Светия синод, БКП и въоръжената съпротива, но и поради съюзническия натиск на САЩ, Великобритания и СССР, върху пронацистките български управници. Така че Мария Захарова ще се окаже права с напомнянето за ролята на Съветския съюз в спасението им. За САЩ и Великобритания също никой не продумва днес. А САЩ са имали сензационната идея да спасят над 30 хиляди български евреи чрез прехвърлянето им в лагери в Турция, ресурсно осигурени от американското и английското правителства. \nИ трите съюзни държави предупреждават недвусмислено по различни поводи, че след края на войната всички, които са \"затънали\" в Холокоста, ще бъдат наказани сурово от трибунали и народни съдилища. Кой и защо премълчава тези факти сега не е въпрос с кой знае каква сложност. Такава е тактиката на нашите неофашистчета - когато не им изнася нещо, изпадат в гробно мълчание. Изхвърлят истината и от училищните програми, за да лишат поколенията от памет и да представят наказанието на виновните като \"престъпление на комунизма\". Странно е, че и знаещи историци премълчават тази неудобна за властта тема. Премълчават, че още през септември 1941 г. в Обръщение към българските граждани ЦК на БКП предупреждава полицията, съдилищата и администрацията, че \"ще бъдат изправени пред народен съд и тоя съд ще бъде безпощаден.\" Още на 14 октомври 1942 г. правителството на СССР публикува своето заявление с недвусмисленото заглавие \"За отговорността на хитлеристките завоеватели и техните съучастници за злодеянията, извършени в окупираните страни на Европа\". А в Манифеста на Отечествения фронт от 28 август 1944 г. е включена т.9: \"Народен съд над виновниците за досега водената катастрофална политика и за всички провинени в изстъпления над народните борци и мирното население в България и окупираните земи.\" \nБуко Пити става известен, когато през 1937 г. издава в тираж 3000 броя сборник с красноречивото заглавие \"Българската общественост за расизма и антисемитизма\". В него той дава думата на 23-ма видни български общественици и на 39 учени, писатели и културни дейци, които разкриват ролята на евреите у нас в изграждането и защитата на България. Не че някой се вслушва в гласа им три години по-късно. \nБуко Пити съставя и публикува през 1969 г. в Израел и сборника с документи \"Те, спасителите\", няколко от които ви предлагаме със съкращения днес, както и част от малко известно интервю на патриарх Кирил, дадено при посещението му в Израел през 1962 г., с което той \"заковава\" на стената на позора не само цар Борис ІІІ, но и царица Йоана. КАМАРА НА ОБЩИНИТЕ \nПротокол, [от] заседание на 17 декември 1942 г. \nДЕКЛАРАЦИЯ НА ОБЕДИНЕНИТЕ НАРОДИ Г. СИЛВЕРМАН, постави на държавния секретар на външните работи въпроса дали е в състояние да направи някакво изявление относно плана на германското правителство за депортиране на всички евреи в Източна Европа, както и за избиването им до края на текущата година. \nГ. ИДЪН, държавен секретар на външните работи: Да, господине, със съжаление трябва да уведомя Камарата на общините, че напоследък достоверни сведения достигнаха до правителството на Негово величество относно варварския и нечовешки начин, по който биват третирани евреите в окупираната от нацистите част от Европа. \nПравителството на Негово величество в обединеното кралство, след получаването на тази нота проведе съвещание с правителствата на Съединените американски щати, Съветския съюз и с други преко засегнати съюзнически правителства. Бих желал да използвам случая, за да доведа до знанието на Камарата текста на следната декларация, която в момента се обнародва едновременно в Лондон, Москва и Вашингтон: \n\"Вниманието на правителствата на Белгия, Чехословакия, Гърция, Люксембург, Холандия, Норвегия, Полша, САЩ, Обединеното кралство на Великобритания и Северна Ирландия, Съюзът на съветските социалистически републики, Югославия и на Френския национален комитет бе привлечено към многобройните доклади, получени от Европа, според които германските власти, незадоволяващи се само с лишаването на лицата от еврейски произход във всички територии, над които се е разпрострело тяхното варварско владичество, от най-елементарни човешки права, сега се провежда в изпълнение често повтаряната заплаха на Хитлер да унищожи евреите в Европа. Евреите от всичките окупирани страни биват прехвърляни при условията на неописуем ужас и бруталност в Източна Европа. В Полша, която се е превърнала в главна фашистка кланица, гетата устроени от германските нашественици биват систематично опразвани от всички евреи с изключение на малък брой високо квалифицирани работници, необходими за военната индустрия. \nЗадигнатите от германците евреи изчезват безследно. Никой не слуша нищо вече за тях. Физически способните биват умъртвявани чрез тежък труд в трудови лагери. Недъгавите биват оставяни да измират от глад и студ, или пък биват умишлено избивани в масови екзекуции. Броят на жертвите в тези кървави жестокости предполага се да възлиза на стотици хиляди невинни мъже, жени и деца. \nГореспоменатите правителства и Френският национален комитет порицават остро таз зверска политика на хладнокръвно физическо отмъщение. Те заявяват, че подобни събития са в състояние да подкрепят решението на всички свободолюбиви народи да смажат варварската хитлеристка тирания. Те предупреждават тържествено решението си всички онези, които са отговорни за тези престъпления, че не ще избегнат наказанието. Също ще продължат да предприемат необходимите мерки за практическо постигане на тази цел.\" \nГ. СИЛВЕРМАН: Изразявайки своята благодарност на уважаемия г. Идън за тази декларация, в която той даде красноречив израз на онова, което съвестта на човечеството има да каже по този въпрос, бих желал да го помоля да разясни два въпроса: първо, дали под фразата \"всички онези, които са отговорни за тези престъпления\" трябва да се разбира, че се отнася само за онези, които са издавали заповедите, нарежданията, или пък следва да се разбира и за включването на всички онези, които са били дейно свързани с провеждането на тези нареждания? \nГ. ИДЪН: Уважаемия господин и уважаемата Камара наверно си дават сметка, че току що прочетената от мен декларация е една международна декларация, одобрена от всички правителства, поменати в увода. Що се касае до отговорността за извършените престъпления, ще кажа с положителност, че намерението е щото всички лица, които могат с право да бъдат държани отговорни за тези престъпления, били те главатарите, или непосредствените виновници за тези издевателства, да бъдат третирани еднакво и да бъдат изправени да отговарят за деянията си. ТЕЛЕГРАМА \nМинистъра на външните работи, Вашингтон, 318, София 20 юли 1941 г. на пладне \nГласуван е закон, облагащ всички еврейски имущества с 20 на сто данък, освен другите данъци. \nТова е чисто дискриминационна конфискация. \nЪРЛ ТЕЛЕГРАМА \nМинистерство на външните работи, Вашингтон, 8 август 1941 г. 18.00 часа \nДо американската легация, София \nС настоящето ви се нарежда да връчите на българското министерство на външните работи нота, която да привлече вниманието на Негово величество върху дискриминационните последици от закона, в случай, че той бъде приложен по отношение на американски поданици от еврейски произход. Американското правителство, следователно, верва, че постановленията на закона не ще бъдат проведени в изпълнение по отношение имоти и други облагаеми имущества, притежания на американски поданици… \nСъставяйки нотата, която ще връчите, трябва също да изтъкнете, че един от основните принципи на нашето правителство е да не прави разлика на базата на расов произход или вероизповедание между американски поданици или между чужденци, живущи в нашата страна, включително и българи, и че в отношенията си с чужди държави то винаги категорично е отказвало да признае правото на тези държави да провеждат подобна дискриминация между американски поданици, независимо от мерките, прилагани от други държави спрямо техните собствени поданици. \nВ отговор на молба за съвет, вие трябва да обясните становището на нашето правителство така, както е изложено по-горе и да изтъкнете, че то ще поддържа тази позиция във всеки протест, който ще направи в индивидуални случаи от името на американски поданици… \nХъл  ТЕЛЕГРАМА \nМинистерство на външните работи, ВАШИНГТОН, 27 март 1943 г. \nДо американската легация БЕРН (Швейцария), 765 \nС настоящето ви се нарежда да помолите швейцарското правителство да предаде на българското правителство, чрез своя пълномощен министър в София, който е натоварен да се грижи за американските интереси, че българското правителство е понастоящем заето с гонения против еврейското си малцинство и че то е докарало тези гонения до степента на изпращане евреите извън обсега на своята власт, в Полша, където те ще бъдат подложени на различни форми на жестокост, продиктувани от нацистката дегенерация. \nПри тези обстоятелства, правителството на САЩ привлича вниманието на българското правителство към гореизложеното и най-тържествено, в името на човечността и универсалните понятия на порядъчност, моли правителството на България да обсъди повторно линията на действие, която му се приписва, да прояви съжаление към страданията, които предизвикват прилагането в изпълнение на тази линия на действие на хиляди невинни хора и да разреши на тези евреи да отпътуват спокойно за онези неутрални страни, където биха били приети като постоянни или временни жители. ТЕЛЕГРАМА \nМинистъра на външните работи, Вашингтон, 2046, Берн, 1 април 1943 г., 18 часа \nШвейцарското правителство смята, че не ще може да помоли швейцарския пълномощен представител в София да предаде на българското правителство съдържанието на Вашата телеграма номер 765 от 27 март, тъй като напоследък българското правителство отказа да приеме онази част от едно послание на английското правителство, посветена на същия въпрос. Вместо това господин Пиле-Голаз ще покани българския пълномощен министър в Берн и ще му предаде съдържанието на Вашата телеграма. \nХарисон ТЕЛЕГРАМА \nМинистерство на външните работи, ВАШИНГТОН, 29 март 1943 г. \nДо американската легация АНКАРА, 288 \nПо повод телеграмите, получени от консула в Истанбул, въпроса за евентуалното оказване на помощ на евреите от България и в териториите, окупирани от български войски, бе разгледан съвместно с г. Идън. \nПостигнато бе съгласие за предприемането на две мерки: \n1. Съвместен протест от американското и английското правителства, посредством швейцарското правителство, до българските власти срещу гоненията на еврейското малцинство в България и по-специално срещу изпращането на евреите вън от пределите на България, в Полша. 2. Спешен апел до турското правителство да приеме тридесет хиляди или повече евреи, които биха напуснали евентуално България, ако им се разреши да сторят това. \n    Съответни нареждания са изпратени на американския и английския пълномощни министри в Берн досежно първата мерка. Що се касае до втората мерка, в предложението се предвижда строежа на един или няколко малки лагера някъде в Турция, които да приютят тези бежанци. Американското и английското правителства ще дадат уверения на правителството на Турция, че разходите по евакуирането и подържането на бежанците ще бъдат заплатени от тях, и че двете правителства ще доставят на Турция необходимите или допълнителни припаси за изхранването на бежанците. Двете правителства ще репатрират бежанците след войната. \nГ. Идън е дал вече нареждане на вашия английски колега да се присъедини към вас при сондирането на турското правителство, ако английското министерство на външните работи е съгласно. В случай, че не получите никакво възражение (противопоставяне), умолявате се да направите незабавно поменатото предложение на турските власти. \"Българския народ е спасителят на българското еврейство и това определение е точен резултат от верен разбор на историческите факти. Истината е, че цар Борис се страхуваше от нас, от Синода, но той се страхуваше много повече от други, които по-смело и с оръжие отстояваха народните правдини. Той се страхуваше от самия народ и ако ние нямахме тази опора на народа, нашето влияние нямаше да окаже никакъв резултат. \nНие знаехме, че не правителството, а царят решаваше въпросите, а правителството провеждаше неговата воля. И в тази среща с нас, със синодалната делегация, в която влизахме митрополит Паисий Врачански, който е тук с нас, митрополит Михаил Русенски и аз, царят отново се опита да се скрие зад гърба на правителството, когато поставихме въпроса за слуховете, които се разпространяват относно евреите и добавихме мнението ни, че намеренията спрямо евреите са нечовешки, царя нетърпеливо ме прекъсна: \"Евреите са шпиони. Правителството докладва, че евреи са хванати в шпионски афери.\" \nВ разговора се намеси митрополит Паисий, който възрази на царя: \"Затова има държавна сигурност и полиция, за да залови и наказва нарушителите на закона. Но заради някои единици да се накаже цял един народ!? Та нали и сред българите има заловени шпиони, нима за това трябваше да се унищожи целия български народ?\" \nЕто това беше мнението на цар Бориса за евреите: шпиони, които трябва да се обезвредят. Ние казахме, че огромното болшинство от българските евреи са лоялни граждани. Те са участвали във всичките войни на България, отличили са се със своето примерно държание, спомогнали да издигането на нашето стопанство. Тогавашния министър-председател Богдан Филов се намеси гневно и каза: \"Така ли ще ни дадат Тракия, така ли ще ни дадат Македония?\" Ние продължихме и добавихме, че няма никакво оправдание за действията срещу евреите. Българският народ е чужд на такива настроения и действия, той се противопоставя на всекакви мерки от този род. \nОтношенията ми с двореца винаги са били лоши и на мене се е гледало недружелюбно от страна на царските хора. От една страна поради отношенията ми със самата царица, която виждаше в мое лице, човек, който се бореше активно срещу нейните опити да въведе католическото влияние в България. От друга страна, дворецът не ми гласуваше доверие заради моето далечно минало. \nНастъпи края на варварската война. Хитлер и верните му слуги в България, както и навсякъде по света, получиха заслужено възмездие. Но остатъците от нацизма и антисемитизма продължават да виждат около себе си злокобната сянка на нацисткия звяр. \n    \n", "date": "2018.02.22", "title": " САЩ искали да спасят българските евреи чрез изпращането им в Турция "}
{"url": "http://www.duma.bg/node/161425", "text": "Уважаеми госпожи и господа, другарки и другари, социалисти и антифашисти! Със съжаление отбелязвам, че 28 години от демократичното управление на България е един проспан, пропуснат период за българската десница - един период, в който тя е готова във всеки момент да се фашизира, но никога да се демократизира; един период за българската десница, в който тя така и не разбра какво представлява демокрацията.  \nЩе изразя дълбокото си съжаление от факта, че десетки и стотици посещения на народни представители, на ръководители на парламентарната група в храма на световната демокрация - Съединените щати, не помогнаха да разберете какво представлява това конституционно управление на народа. Нито проумяхте принципите, нито разбрахте защо сте ходили дотам. Съединените щати, освен страна на капитализма, са страна на свободата, където индивидуалните права на изказване, на религиозно вероизповедание, на защита на гражданите от страна на институциите, включително и с лично оръжие, е възведена в култ.  \nВие, уважаеми колеги, за десетки години вече демократични обучения в килийните училища на либералните институти не достигнахте до сърцето на демокрацията. За съжаление това трябваше да Ви бъде напомнено и от нашите колеги преди малко. Няма да говоря по-нататък за Вашите когнитивни дефицити. Ще кажа няколко думи и по конкретния казус, и по правата, които си присвоявате от закона, въпреки закона. Мотивите, които представи господин Кирилов, подписани от господин Цветан Цветанов, са  образец на политически произвол фактологическо слабоумие и политическа безпомощност.  \nЗа първи път виждам мотиви, в които няма посочен нито един член от Правилника на Народното събрание, който да касае и да третира отстраняването на председателя и заместник-председателите от длъжност. Нито един член! Посочен е само чл. 155, който няма никаква връзка с днешната дискусия и с проекта за решение. Юридическа, политическа и друга безпомощност, уважаеми госпожи и господа от десницата!  \nНяколко въпроса за мотивите един по един.  \nПървият мотив - всеки народен представител и всеки български гражданин може да има мнение и да се изкаже по договорите, които подписва българската държава и българското правителство. Вие не разбирате демокрацията и в частност нейната институционална уредба, защото схващате колективното ръководство на Народното събрание като единен политически орган. Това отзад не е Политбюро! (Сочи банката на председателството.) Това отзад не е Централният комитет! Това отзад не е върховният орган на Национал-социалистическата партия, където всички трябва да козируваме, защото една госпожа носи някакви символи по себе си. Това е демократичен орган. Ние сме представители на нашите партии, ако още не го знаете. Аз съм представител на Българската социалистическа партия и с нейната платформа и програма съм застанал там, а не с Вашата. Това ясно ли Ви е? И не можете да ми търсите сметка за това. Няма как да ми търсите сметка!  \nОсновни принципи. Въпросът за 1 февруари - намирам го за смешен. Смешен! Призовах  \nда се почетат всички жертви на политическото насилие в България които са факт, който не може да бъде отречен дори и от хора, които са се запознали с историята от увода в учебника за шести клас. Не може да бъде отречен!  \nТретият мотив - смехотворен! Искате ли да Ви кажа, че с подобни мотиви дори Народният съд не е работил! Обърнете внимание на изречението, не знам кой може да го роди, какъв е този човешки интелект: \"Декларация, казва, която се свързва с господин Жаблянов\". Как се свързва, бе, уважаеми юристи? Как се свързва? По жицата? Трагедия, уважаеми колеги.  \nНяколко думи за Народния съд и дали е имало фашизъм в България.  \nБогдан Филов, 13 декември 1941 г.: \"В моята последна реч пред Вас на 19 ноември аз заявих, че България, след като се присъедини към Тристранния пакт, стои днес здраво и непоколебимо на страната на силите от Оста, на техните съюзници, изповядвайки нацизма.\"   \nОтново Богдан Филов: \"Господа народни представители, на всички е известна голямата реч, която водачът на Германия Адолф Хитлер произнесе на 11-и този месец в Райхстага в Берлин. Известна е също и речта на водача на фашистка Италия Бенито Мусолини, произнесена същия ден в Рим. В тези речи се установява, че Североамериканските щати са нападнали силите на Оста. При тези условия - казва Богдан Филов - ние решихме да скъсаме дипломатическите отношения със Съединените щати и да обявим положение на война с тази държава, както и с Англия.\"   \nТова е по повод политическата отговорност на правителството на Богдан Филов и какъв прекрасен археолог е бил. По-нататък. Председателят на Народното събрание, който казва: \"След толкова жертви и усилия, благодарение на високия жест на великия водач на великия Райх и гениалния вожд на италианския народ, както и на техните войски и народи, нашият народен блян е осъществен.\".  \nКакво имате да кажете срещу това? Това са протоколите на нашето Народно събрание! На коя страна е била България, уважаеми колеги? На страната на демокрацията? Това е Вашата представа за демокрацията.  \nА сега ще Ви кажа и другата представа, която продължавате да развявате и сте си я записали в името на партията.  \n\"Господа народни представители, в случая обаче само не се касае за едно договорно задължение - казва Богдан Филов - но така също и за една проява на онази солидарност, която трябва да бъде поставена в основата на отношенията между държавите в нова Европа\".  \nНищо повече не може да се добави, уважаеми колеги. Нищо повече. \nПо повод на това  \nкои са онези, които са застанали пред Народния съд тъй като ставаше въпрос за тази институция, няма да изброявам международните документи, с които тя е създадена. Тя е създадена с Наредба-закон от 30 септември 1944 г., но тя е създадена... \nТома БИКОВ (ГЕРБ, от място): Против Конституцията. \nВалери ЖАБЛЯНОВ: Във връзка с чл. 37 от Търновската конституция. Понеже много знаете. По повод на няколко изречения, които циркулират из публичното пространство и които се превърнаха в повод за една недемократична, ужасяваща дискусия с опити за медийни и други ексцесии през последните седмици. Лични клевети, безобразно поведение, нарушаване на всяка политическа и обществена етика, която се пише на Вашата сметка, уважаеми господа народни представители от ГЕРБ, на Вашата дебела сметка. И фактурата ще Ви бъде изпратена.  \n(Цитира): \"В тези условия не остава съмнение, че след падането на германската балканска крепост (става въпрос за България) Русия ще играе важна роля в усилията на обединените народи за намиране на приемливо решение на българския проблем. Това не означава, че България ще бъде болшевизирана, или че пък ще й бъде позволено да избегне възмездието, което поведението й в тази война прави неизбежно и необходимо. Но ако тя и в бъдеще ще живее в мир със съседите си, онези елементи, които години наред диктуваха безразсъдната политика на сговор с германския империализъм, трябва да бъдат отстранени веднъж завинаги\". Кои са тези елементи, старателно изброени? \"Немският царски двор, военната клика и корумпираната шайка политикани, които оформят неговия антураж.\"  Публикацията е на вестник \"Таймс\" от 3 март 1944 г.  Уважаеми народни представители от десницата, политическото образование е задължително поне за народните представители. В случая не става въпрос за нищо друго, освен за цитат от вестник \"Таймс\". Може да бъде проверен цитатът.  \nСъжалявам за тази ярост, която беше излята през тази седмица, и искам да премина към същността на нашата работа и на нашата дискусия. Въпросът за историческата истина няма да бъде решен и ние не храним илюзии в това отношение. Не бива да бъдат хранени илюзии. Позициите са ясни, истината - също. Жертвите са факт. Паметниците, полуразрушени в забравата на времето, събират отново на 2 юни бойците срещу фашизма в България. Това го знае цялата наша партия. Не заради друго, а защото под тези паметници има кости на избити без закон хора - обезглавени, горени, рязани от фашистките палачи на България. \nИ именно срещу тези палачи е произнесена тази присъда, която е в съзвучие с десетките, стотици и хиляди присъди, произнесени в Европа от съдилищата във Франция - над 10 хиляди присъди; от съдилищата, организирани от Великобритания; дори в Италия, в Триест срещу върховното командване на германската армия, срещу военните престъпници, срещу политическите главорези, срещу онези, които се опитаха да обезглавят свободата и демокрацията в Европа, която Вие днес се правите, че защитавате. Нищо не защитавате! Нарушавате Конституцията, нарушавате законите, управлявате пряко волята на народа и ще платите за това!  \nНие, като народни представители на съвременна България, приключваме дотук с историята. Историята е основание за това нашето днешно съзнание да ни направи такива, каквито сме, но тя не може да бъде отправна точка за действията ни днес в ежедневието и в бъдещето. И тук се солидаризираме, струва ми се, всички.  \nИскам да кажа, че оценката за Луковмарш за първи път е оценка и на правителството, макар и страхливо изразена от заместник-министъра на външните работи Георг Георгиев; страхливо изразена, за да не се налага да я изразява премиерът, безличието на кмета на София и, разбира се, гръмогласното отсъствие на госпожа председателя на Народното събрание, която не може да намери сили и да каже, че Луковмарш е нацистка проява, както каза посланикът на Съединените щати в София.  \nНе можете да намерите сили, защото до вчера го подкрепяхте, защото продължавате да го подкрепяте и защото имате лицемерно отношение към демократичните и антифашистки сили в Европа, включително и към партньорите Ви, защото не сте дясно центристка партия, а се колебаете между демокрацията и авторитаризма. И докато се колебаете, ще разберете къде Ви е историческото място.  \nВ България наистина се нуждаем от общи оценки за историята, нуждаем се от демократичен консенсус,  \nнуждаем се от перспектива за бъдещето Съжалявам, че този повод беше даден днес с нескопосаното искане за оставка. В случая не става въпрос за заместник-председателското място. За това въобще не става въпрос. Тук е големият въпрос - за българската демокрация, уважаеми колеги, защото Народният съд не е създаден в България след Втората световна война, това е автентична идея на земеделското правителство на Александър Стамболийски, което внася Проект на закон за Народния съд веднага след Първата световна война.  \nОбърнете внимание - след двете войни са внесени два проекта от съвършено различни партии, но с едни и същи мотиви. С едни и същи мотиви! Мотивите са поставянето в заплаха на българската държава, материалните разрушения и лишения, които търпи българският народ, присъединяването на българската държава към режими, които са довели до нещастия за огромни маси от хора на европейския континент. По този закон на Александър Стамболийски са отнети имотите на Фердинанд, който абдикира и напуска България. \nДемократичният консенсус, за който Вие обичате да говорите - тук някой го спомена в някаква декларация, която носи същите белези, каквито имат и мотивите, но нямам време да се занимавам с нея - демократичният консенсус се основава върху плурализма на мненията, уважаеми колеги. Няма друг консенсус! Плурализмът на мненията е в основата на демокрацията. Другото е маршировка с факли. Това са две различни неща. \nМаршировката с факли не е просто проява на опит да се осветят софийските улици, ако не знаете. Това е външна изява на идеите на нацизма и фашизма, за които София се превръща в притегателен център. И отговорността Ви като управляваща партия, която се кичи с понятието \"демократична\" незаслужено, трябва да бъде именно в тази посока -  \nда спрете този позор - позор за България! И ако Вие смятате, че този позор няма връзка с онзи позор и с онези събития, това означава, че не познавате историческата диалектика. Това са едни и същи събития. Това е същият марш като на онези в Нюрнберг, същият марш, със същите идеи, със същите хора, и това нещо Вие трябваше да го заклеймите, за да бъдете демократи. Вие се страхувате! Вие се страхувате да излезете срещу нацистите и срещу съвременните нацисти и фашисти. \nИ знаете ли защо се страхувате? Заради гузната Ви историческа съвест, защото подправяте историята. Гузната Ви историческа съвест - защото Вие не сте партия на 10 години, а Вие сте носители на едни от най-реакционните идеи на европейския континент. \nИ понеже някой спомена, че е бил избит елитът на България, със сигурност, със сигурност във всяко правосъдие има грешки, има и грешки, които граничат с престъпления, има недобросъвестни свидетели, има всички онези неща, които дават основания днес да се говори за памет на жертвите, незаслужено осъдени от Народния съд. Със сигурност има такива съдебни случаи. Със сигурност има подадени жалби за ревизия на присъдите, аз съм се запознал с такива. Запознал съм се с мотивите на съда, когато са потвърдили или отхвърлили тези жалби, така че в това отношение няма какво да дискутирам. Тук не може да има идеологически оценки. Тук има политическа и юридическа оценка. \nИ понеже ние искаме да живеем в мир, ние искаме да живеем в цивилизовано общество, ние искаме да изповядваме демокрацията, ние искаме да изповядваме мирните алтернативи, при смяната на управлението в България ние се водим от разбирането, че да си опозиция не е недостатък, защото опозицията може да коригира управлението. Ние се водим от разбирането, че ние никога при никакви условия не трябва да се връщаме към тези години, към тези времена и затова още в началото на 90-те години БСП постави като основна задача пред българското общество националното помирение. Защото и днес ние споделяме възгледите за \nнеобходимостта от национално помирение и от общо отношение, обърнете внимание, към жертвите на политическото насилие, а не разделно отношение към неговите жертви. Защото така няма да може да бъде постигната онази заветна цел, която беше записана в нашата декларация - демократичният консенсус. Няма как да бъде постигната! \nИ накрая няколко думи, понеже споменахме за елита. Няма съмнение, професори, доктори, хора с интелектуален капацитет, със заслуги към различни сфери и области на българската държава, на нашата държавност, на правото, на теорията, на археологията - кой може да отрече това, всеки предубеден човек би го отрекъл, но аз не откривам и следа в тази посока, дори не откривам и следа на оценка в това, което ми се приписва под някаква форма. Но искам да Ви обясня и, струва ми се, това е най-важното: в основата на тези оценки трябва да стои хладната дистанция на времето, стремежът към историческата истина, индивидуалната почтеност и човешката обективност. Това е в основата. Всичко останало са нашите предубеждения, страсти и амбиции може би, ежедневни политически амбиции, моите уважения към аудиторията. \nПо повод на убитите и на загиналите. В тези събития никога никой не е отчитал ценността на човешкия живот от гледна точка на неговите индивидуални качества - дали е учен или неграмотен, дали е богат или беден, човешкият живот е ценен сам по себе си. Човешкият живот е природно или божествено творение, или даденост, така както смятат и религиите, и атеистите. Той е извън нас и затова нямаме право да го отнемаме - това е основен постулат на християнската цивилизация. И ние върху него трябва да стъпим, за да постигнем консенсуса между нас. Политическите различия ще си останат, аз нямам никакви илюзии, колегите ми, България няма илюзии - политическите различия са моторът на демокрацията. Но консенсусът върху ценността на човешкия живот, на съграденото от хората върху цивилизацията,  \nконсенсусът срещу войната, срещу мракобесието срещу унищожаването на институциите, на съграденото от хората - този консенсус трябва да ни крепи. Това е консенсусът, който трябва да ни циментира като върховен демократичен орган на нашата република, която, както констатира за съжаление президентът, все още не е чиста и свята. \nИ искам да кажа няколко думи за Теньо Стоилов - секретар на Областния комитет на партията в Стара Загора, разстрелян пред 150 души арестувани комунисти в партийния клуб. След убийството на Теньо Стоилов - годината е 23-та, не говоря за по-късно - 23-та, след убийството на Теньо Стоилов, командирът на военното съединение, извинете - на ротата убийци, е заявил на другите палачи: \"Вие знаете ли, че ние тази вечер убихме един от най-умните хора на България?!\"  \nДа, убили са Теньо Стоилов - доктор по право, доктор по философия, доктор по педагогика, полиглот, познавач на пет чужди езика, лично познат на Владимир Ленин, на Плеханов, на Вера Засулич, на Аксел Рот и на цялата политическа емиграция в Швейцария. \nТова е по повод... понеже чухме за мен абсурдни антидемократични съждения: че някой има право да бъде съден или да не бъде съден и бил елит, или не бил елит. Това е българският народ и престъпленията към него  не могат да имат давност, независимо от кого и кога са извършени И към тази оценка, дадена от БСП в началото на промените, в наши официални документи, в официални документи на партията - аз не знам друга партия в България, която е управлявала, да се е извинила затова, че е причинила нещо на българския народ. Тридесет години демократично управление! Безгрешни ли сте, бе, уважаеми госпожи и господа?! Безгрешни ли сте?! Десет години управлявате, как едно извинение по най-дребен повод не беше поднесено. Да кажете: \"Уважаеми български граждани, наши съграждани, сгрешихме. Това управленско решение беше грешно. Не трябваше да се подхожда по този начин, извинете.\" - от името на партията, пък и от лично име. \nИскам накрая, преди гласуването, да се обърна към другите политически партии в Народното събрание, казвам другите без колегите от Движението за права и свободи, чиито аргументи за отсъствие уважавам, но не може да се отсъства, когато трябва да се защити демокрацията, а след това да се твърди, че много я обичаш.  \nПриключвайки, Конституцията на нашата държава от 1991 г. ми дава правото, Конституцията ми го дава, не господин Председателя, не госпожа Председателката, не който и да било от нас - Конституцията ми дава правото да кажа какво мисля за един или друг международен договор. Конституцията ми дава правото да кажа моето лично мнение за това как би следвало да изглежда българската политика, да изразявам мнението на десетките ни, стотици хиляди и милион избиратели на Българската социалистическа партия, които имат свои собствени политически възгледи, което Вие трябва да го допуснете, колкото и да не го желаете. Имат - ще ги отстояват: на избори, с демонстрации, с манифестации и с всичко онова, което нашата партия прави и ще продължава да прави, за да я има свободата в България. \nПризовавам колегите от другите групи, ако искат да запазят собствената си свобода - собствената си свобода, защото утре ще бъдат принудени да рецитират думичките на фелдфебелите и на фюрера, ако той се появи!   \n", "date": "2018.02.22", "title": "Вие се страхувате да излезете срещу днешните фашисти и да отстоите собствената си свобода "}
{"url": "http://www.duma.bg/node/161462", "text": "ГЕРБ и \"Обедините патриоти\" са постигнали консенсус за законодателната програма и \"да бъдат по-отговорни при изразяване на лично мнение, за да не се създава впечатление, че има противоречия и напрежение в коалицията\". Това съобщи във вторник след срещата на коалиционните ръководства зам.-председателят на ГЕРБ Цветан Цветанов. Имало обаче два въпроса, по които продължавало да има разнобой, но Цветанов не ги обяви. Те щели да бъдат обсъждани на предстоящото заседание на Политическия съвет. \nВалери Симеонов от НФСБ се оплака, че работата на управляващата коалиция била блокирана от европредседателството. Той нямал представа кога ще се събере Политическият съвет, защото всеки имал някакви ангажименти. \nДУМА припомня, че напрежението в патриотичната коалиция продължава да расте. Най-сериозно изострени са отношенията между Валери Симеонов и Красимир Каракачанов. През медиите те неколкократно си разменяха остри нападки, от които стана ясно, че дори не си говорят. Симеонов обвини Каракачанов, че е окупирал всички медии и че изкарвал успехите на \"Обединени патриоти\" като успехи на ВМРО. Каракачанов упрекна Симеонов, че се правел на обиден и не си вдигал телефона. Сидеров атакува и двамата, че не се занимавали с важните теми за България, а с лифтове и самолети.  \nПреди дни Симеонов дори прогнозира, че на следващите избори вероятно партията му НФСБ ще се яви самостоятелно. Той обяви, че на последния коалиционен съвет патриотите не са успели да изгладят отношенията си. Според Каракачанов пък нямало никакви проблеми, а само \"разминавания\".   \n", "date": "2018.02.22", "title": "ГЕРБ наредиха на патриотите да не се карат по медиите"}
{"url": "http://www.duma.bg/node/161461", "text": "Уважаеми български народе, \nСъжалявам, че днес ставате свидетели на това, което показва, че българската политическа класа е незряла да оцени обективно и мъдро историята си и да ви даде перспектива, да отговори на реалните ви проблеми, да ви помогне да ги решите и да ви даде надежди. Съжалявам, че управляващите дадоха този тон и ви причинихме днес това. Заради това ще се опитам от името на \"БСП за България\" да върна разговора към съвременните принципи на правовата държава, на свободата на словото, на свободата на мнението, каквото всеки един от българските граждани има. Повод за този разговор е исканата оставка на зам.-председателя Валери Жаблянов от депутатите на ГЕРБ и ОП. \nЩе започна с юридическата страна. Правилникът на НС, който е закон в България, изчерпателно е определил при какви случаи може да бъде прекратен предсрочно мандатът на зам.-председателя. Първо - по негово заявление, а такова няма. Второ - по писмено предложение на най-малко 1/3 от всички народни представители, когато е налице обективна невъзможност за изпълнение на задълженията му - няма такава. Валери Жаблянов обективно изпълнява задълженията си. Или системно превишава правата си, или системно неизпълнява задълженията си - нито едното, нито другото. Искането за предсрочно прекратяване на мандата е незаконно, защото не отговаря на условията на правилника, провъзгласен от КС за закон. \nЩе се спра на мотивите един по един. Г-н Жаблянов според управляващите е превишил правата си, като се е изказал в лично качество против договора с Македония и с това е накърнил интересите на страната. В Конституцията на България пише: чл. 39 - Всеки има право да изразява мнение и да го разпространява чрез слово, писмено или устно, чрез звук, изображение или по друг начин. Чл. 67 - Народните представители действат въз основа на Конституцията и законите, в съответствие със своята съвест и убеждения. Искането за предсрочно освобождаване на Валери Жаблянов е противоконституционно. Но нещо повече - в мотивите се казва, че с изказването, което е лично, Валери Жаблянов е накърнил интересите на страната. В ГЕРБ има достойни хора, които публично изразяват несъгласие с Истанбулската конвенция. Да сравним двата договора. Договорът за добросъседство е двустранен международен договор, а Истанбулската конвенция е многостранен. Валери Жаблянов в лично качество казва, че не би подкрепил двустранния договор с Македония, а Георги Марков в лично качество казва: \"Аз съм против неолибералните измишльотини и идиотщини. Сега у нас ще дойде едно комитетче, което ще ходи по училища и детски градини и ще проповядва джендър идеологията. Уважение към Георги Марков за тази позиция, но тук има двойни стандарти. Един депутат от \"БСП за България\" изразява лично несъгласие с международен договор, един депутат от управляващото мнозинство изразява лично несъгласие с международен договор. В първия случай това е основание за оставка, във втория - не. Не само, че управляващите проявяват двойни стандарти, а по този начин нарушават основни конституционни права. \nВторият мотив - Валери Жаблянов възпрепятствал реда в залата и отдаването на почит към жертвите на комунистическия режим и възродителния процес. Вносителите на мотивите лъжат. Жаблянов стоя прав и спази тишината, която се изискваше в рамките на тази една минута мълчание. Единственото, което направи, е да предложи към това уважение на жертвите на комунизма, да прибавим и жертвите на фашизма. Имало ли е фашизъм в България? Имало ли е жертви на фашизма? Вероятно ГЕРБ не смятат така, защото вчера по улиците на София шестваше Луковмарш. И видяхме как наши български деца, тук и сега, изповядват опасни идеи и не чухме от българските депутати от управляващото мнозинство порицание, недоволство или възмущение. Не чухме премиера, председателя на НС, а само половинчато изказване на зам.-министър на външните работи и да осъдите тези фашистки прояви. Обърнаха цялата дискусия върху това изречение за Народния съд. \nТретият мотив - определението, което е дадено в декларацията, засяга не само политическата оценка на демократичното ни общество, но и дискредитира институцията на българския парламент и засяга пряко неговия авторитет. Това беше декларация от името на партия, с която Валери Жаблянов не ангажира НС. Можем дълго да спорим за историческите факти, но има няколко, които са необорими. Чл. 5 на Парижкия мирен договор, на което основание е създадена наредбата за създаване на Народния съд, Споразумението на четирите велики сили - САЩ, Великобритания, Франция и СССР, декларацията на Общото събрание на ООН от 11.12.1946 г., Женевската конвенция от 49-та година - все международни актове, които няма как да не бъдат признати. \nПрез 1991 г. БСП е единствената, която казва следното на своя висш форум: Като приема политическата отговорност на своята предшественичка за допуснатите от нея грешки и деформации, БСП се извинява на всички граждани на страната, включително и на партийните членове, които през този период бяха незаконно, необосновано или несправедливо репресирани и унижавани. Коя друга партия в България е направила това? Само достойна партия на силни хора може да поема такава отговорност, да търси помирение и единение, на база на обективната оценка на историята, но с поглед в бъдещето. \nТези мотиви са наистина смешни. Но защо, всъщност, искат оставката на Жаблянов. Първо, защото бягат от реалните проблеми и защото зад този изкривен разговор за миналото, зад тази агресия и език на омразата се крие невъзможността да решат днес демографската криза, проблемите в здравеопазването, проблемите в образованието, нарастващите неравенства. Това е бягство от действителността, за която управляващите нямат решение. Второ - това е отмъщение. Елементарно отмъщение за оставката на г-н Главчев. Още тогава разбрахме- ГЕРБ не са осъзнали грешката, която направиха. Тогава той подаде оставка, за да не стои залата празна при посещението на г-н Таяни, а не защото наруши основно демократично право на свобода на словото, на различното мнение, плурализъм и правовата държава. И още тогава знаехме, че този акт ще се повтори, и ето той се повтаря днес. Това е отмъщение за онази оставка, която беше заслужена. Трето - причината за тези действия е моделът на управление, който налагат управляващите от години. Вчера г-н Цветанов в едно предаване каза, че зам.-председателите на парламента трябва да споделят общото мнение на председателството. Така ли? И понеже Валери Жаблянов имал различно мнение, това било основание за оставка. Имам въпрос - кое общо мнение изрази председателят на парламента Цвета Караянчева, когато ангажира институцията НС и изрази мнението на всички ни, без да ни пита, че ниският авторитет на НС се дължи на нападките на президента Радев към институциите. Кой нормален човек вярва, че ниският авторитет на парламента е такъв, защото президентът Радев ни е дал слаба оценка. Кой упълномощи председателя на парламента да ангажира цялата институция - ГЕРБ и Цветан Цветанов. А защо тогава тя е председател? Нали председателството трябва да има общо мнение по всички въпроси?  Когато Жаблянов има лично мнение, партийно, това е основание за оставката му, когато най-висшият, макар и пръв между равни - председателят на НС, ангажира институцията парламент с позиция, без да ни е питал, тя си стои тук. Това двойни стандарти ли са? Това е модел \"Цветановщина\", в който от тази трибуна се издават присъди, без съд - срещу лекари, срещу опозиция и политически опоненти. Заради този модел сме осъждани 7 пъти в Страсбург и българската държава, всеки един българин, с малкото пари, които имат, плащат за недъзите на този модел, който отстранява, обижда, мачка и плаши всеки инакомислещ. Това е днешният модел на управление в ГЕРБ. Всеки, който има различно мнение, който е свободен човек и има воля да изразява това мнение, ще бъде подложен на най-тежкия натиск. \nНе само заради Валери Жаблянов, не заради поста, не заради БСП дори, а заради стотиците български граждани, които в цялата страна се намират в това състояние, в една овладяна държава, но не от външни хора. Овладяна и превзета от управляващото мнозинство, което държи в страх и репресии народа си, заради тези хора - ако днес гласуват оставката на Валери Жаблянов, управляващите отиват в Конституционен съд. Ако днес гласуват оставката на Валери Жаблянов, отиват в съда по правата на човека в Страсбург и ще получите осмата присъда, европейска вече, която ще покаже, че Граждани за Европейско Развитие на България е заглавие, зад което стои диктатура, унищожаване на всяко инакомислие, репресия към всеки различен. На това \"БСП за България\" ще се противопостави категорично, с всички правови и политически мерки. Наша основна задача става да пазим парламентарната република, разделението на властите, правовата държава, свободата на гражданите, да бъдат свободни хора, да мислят различно и да говорят различно, без да се страхуват от това. Днес парламентарната република не само атрофира, днес управляващите дават нов принос в тази атрофия. Превръщат българския парламент в извънреден съд. Днес това тук е трибунал, извънредно съдилище срещу инакомислещите. Ние няма да бъдем част от извънредни съдилища в България. Няма да участваме в тази дискусия. Няма да предложим друг зам.-председател на НС. Нашият зам.-председател е Валери Жаблянов. Чакаме справедливото му възстановяване на този пост от българския и европейския съд и справедливия урок към управляващите, че над тях, над всички, стои Конституцията на държавата, правовата държава, разделението на властите и свободата на човека.     \n", "date": "2018.02.22", "title": "Това е моделът \"Цветановщина\""}
{"url": "http://www.duma.bg/node/161466", "text": "Президентът Румен Радев наложи вето на промените в Закона за банковата несъстоятелност, предложени от депутатите от ДПС Делян Пеевски, Йордан Цонев и Хамид Хамид. Измененията станаха известни като Закона на Пеевски за КТБ. \nДържавният глава се мотивира, че при въвеждането на предвидените в закона крайни мерки Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона. Само по този начин защитата на обществения интерес, изтъквана като основна цел на промените, ще придобие конкретни измерения, смята Радев. Той се обявява против три алинеи в Преходните и заключителните разпоредби, приети на 9 февруари 2018 г. Според него с тях се преуреждат с обратно действие в нарушение на правовата държава настъпили правни последици, придобити права и погасени задължения. \nХамид Хамид от ДПС изрази несъгласие с наложеното вето. Според движението имало неразбиране от страна на президента на определени параграфи от законопроекта. Даваме само правен способ на синдиците да запазят активите, докато се произнесе съдът, коментира Хамид. В момента, по думите му, над 800 дела висят в съда. Само съдът можел да каже дали една сделка е нищожна. \nОт ГЕРБ пък заподозряха, че президентското вето било свързано с Елена Йончева. Делян Добрев се оплака, че народната представителка от \"БСП за България\" не му била отговорила на въпроси за евентуалната си обвързаност с КТБ. В същото време президентът се изказва много ласкаво по отношение на нея и затова у нас остава горчивина дали това вето не е свързано евентуално и с нещо такова, добави той. \n    \n", "date": "2018.02.22", "title": "Президентско вето и върху закона на Пеевски за КТБ"}
{"url": "http://www.duma.bg/node/161438", "text": "Военната операция на Турция в сирийския кюрдски анклав Африн е агресия срещу Сирия. Това подчерта посланикът на Сирия в Русия, цитиран от руските медии. \"Смятаме, че това, което стори Турция, е агресия и ние ще се борим срещу нея с всички средства. Това е агресия срещу сирийския народ и нейната териториална цялост\", изтъкна Риад Хадад. По-рано сирийски проправителствени сили навлязоха в Африн, където обаче турските войски ги посрещнаха с обстрел, принуждавайки ги да отстъпят. \nКоментирайки ситуацията, руският външен министър Сергей Лавров заяви, че Турция наистина има легитимни цели в Сирия, но те трябва и могат да бъдат постигнати по пътя на диалога, с което призова двете страни да избягват директни сблъсъци помежду си и да решат конфликтните въпроси чрез преговори. Преди това операцията бе обсъдена и на най-високо ниво от президентите на Русия и Турция Владимир Путин и Реджеп Ердоган. \nВ сряда сутринта турският президентски говорител Ибрахим Калън заяви на пресконференция в Анкара, че сирийски проправителствен конвой от 40-50 коли е опитал да навлезе в Африн във вторник, след което е бил отблъснат от турски артилерийски обстрел. Калън уточни, че проправителствените сили са отстъпили на изток от Алепо. Той добави, че опитът за навлизане в Африн ще има сериозни последици. Президентският говорител съобщи и че Турция е изградила шест наблюдателни пунктове в Идлиб, като планира да изгради общо 12 наблюдателни пункта. Турция не води преки преговори със сирийското правителство, но посланията й се предават индиректно на Дамаск, посочи още Калън, цитиран от Ройтерс. Анадолската информационна агенция предаде, че според Калън турското разузнаване ще има контакти със сирийските си колеги при \"извънредни обстоятелства с цел разрешаване на определени проблеми\". \nМеждувременно продължават и военните действия в Дамаск и предградието му Източна Гута, което е под владение на бунтовниците. Не спира и размяната на взаимни обвинения. Сирийските власти обявиха, че само във вторник от Източна Гута са изстреляни над 100 ракети в посока квартали на Дамаск, докато различни хуманитарни организации обвиниха сирийската армия в убийството на стотици цивилни от Гута. Сирийско-американското медицинско дружество заклейми сирийските правителствени сили, които според тях били обстреляли шест болници в Източна Гута. Служители на ООН също размахаха пръст на Асад и призоваха за спирането на бойните действия.  \nРуският Център за помирение на враждуващите страни в Сирия бе подложен на масиран обстрел от бойци от Източна Гута. Има загинали цивилни, няма пострадали от руския контингент, предава ТАСС. Има значителни разрушения. Руски източници съобщават за ранени девет цивилни в Дамаск за денонощие.  \nПо повод хуманитарната ситуация в Източна Гута заместник външният министър на Русия Сергей Рябков заяви, че в момента в Ню Йорк се работи над проект за съответстваща резолюция, която да бъде гласувана от Съвета за сигурност и добави, че хуманитарните въпроси, включително хуманитарната помощ и хуманитарният достъп за съжаление са се превърнали в най-очевидните примери за двойните стандарти на САЩ и техните съмишленици в подхода към всички въпроси, свързани със Сирия.      \n", "date": "2018.02.22", "title": " Силите на Асад отстъпиха от Африн  "}
{"url": "http://www.duma.bg/node/161440", "text": "Албанският премиер  Еди Рама се опита да оправдае скандалното си изказване в неделя пред косовския парламент. \nТам той каза, че двете съседни държави, в които преобладават етническите албанци, вече имат общи дипломатически мисии по света и добави: \"А защо да нямаме един президент като символ на националното единство?\", попита пожелателно той. \nПоследва вълна от остри протести срещу неговото изказване, включително от Евросъюза. Брюксел предупреди Албания да не се „меси” в съседните държави. Говорителката на ЕС Катрин Рей каза, че Тирана трябва да се съсредоточи върху собствените си реформи, които трябва да извърши, за да се присъедини към общността и посочи, че \"не са полезни коментарите\", които може да бъдат изтълкувани като намеса в други държави. \nВ интервю за базираната в албанската столица медия Top Channel Еди Рама каза, че коментарът му бе изваден от контекста. \"Ако говорим за контекста, бих искал да отбележа, че преди това изречение имаше друго, според което в този момент Албания и Сърбия ще са членки на ЕС, трудният диалог между Косово и Сърбия ще е приключил успешно, албанците и сърбите ще живеят в мир като добри съседи, ще работят заедно и така нататък. Надявам се никой да не ми забранява да си мечтая\", каза Рама.     \n", "date": "2018.02.22", "title": " Еди Рама оправдава скандалното си изказване"}
{"url": "http://www.duma.bg/node/161460", "text": "Регионалното управление по образованието (РУО) в Пазарджик извършва проверка дали ученици и учители от Септември са участвали в митинга в подкрепа на подсъдимия кмет Марин Рачев на 2 февруари. Тя е разпоредена от Министерството на образованието след репортаж на БНР. \nСигналът за нарушен учебен процес на 2 февруари обаче е подаден от майка на десетокласник. В ефира на БНР в началото на месеца жената се оплака, че синът й изненадващо се прибрал вкъщи още в 10,30 ч. Той я информирал, че е приключил с учебните дейности за деня, а всички - и деца, и учители, и директорът, са протестирали в подкрепа на гербаджийския кмет. Проверка на БНР тогава потвърди сигнала. \"Ние дойдохме да подкрепим кмета. Не бяхме на училище, защото кметът ни е по-важен. Отсъствия няма. Учителите и те са тук\", потвърждават децата пред радиото. \nПроверката на РУО в Пазарджик ще обхване Професионалната гимназия по селско стопанство и средното училище в Септември. Резултатите ще станат известни до месец, съобщиха от образователното управление. \nПрипомняме, че Марин Рачев и служител на общината бяха отстранени от длъжност в началото на февруари. Кметът е обвинен за злоупотреби с общински средства и неправомерен контрол над фирми, които са били под негово пряко ръководство и са печелили обществени поръчки. Съдът го отстрани от кметския пост, защото има подозрения, че той може да окаже влияние на разпитваните свидетели, които са в пряка професионална зависимост от него, да подправи документи или да създаде неистински. \nМалко след показната акция на спецслужбите срещу общинския кмет в подкрепа на Рачев бяха организирани митинги. \"Предвид констатираните данни и доказателства някои обществени реакции в община Септември са лесно обясними и предвидими. В нощното шкафче на кмета се намериха справки от ДАНС, според мен няма законово обяснение защо се намират там. Тези справки касаят местните избори от 2015 г. за кметове и общински съветници\", коментира протестите тогава шефът на спецпрокуратурата Иван Гешев. Той уточни, че в намерените документи има информация за проверки на ДАНС за купуване на гласове. Явно с чисто научна цел бъдещият тогава кмет на община Септември е събирал информация, за да повиши общата си култура, ироничен бе Гешев.   \n", "date": "2018.02.22", "title": "МОН инспектира дали ученици са строявани на протест в подкрепа на гербаджията Марин Рачев"}
{"url": "http://www.duma.bg/node/161463", "text": "БСП ще сезира Конституционния съд и Европейския съд по правата на човека в Страсбург за освобождаването на Валери Жаблянов от поста зам.-председател на НС. Това обяви вчера Корнелия Нинова в парламента. Тя се възмути, че ГЕРБ е абривиатура, зад която стои диктатура, унищожаване на всяко инакомислие, репресия към всеки различен. Според нея исканата оставка е отмъщение за отстраняването на бившия председател на парламента Димитър Главчев от ГЕРБ, който се прости с поста в средата на ноември м.г. по настояване на БСП. Нинова беше категорична, че левицата няма да предлага друг заместник и ще изчака справедливото възстановяване на Жаблянов от двете съдебни инстанции.  \nДУМА припомня, че на 15 февруари ГЕРБ призоваха социалиста да си подаде оставката заради фразата, че \"Народният съд е необходимо и неизбежно правосъдие\", написана в декларацията на БСП против Луковмарш. Жаблянов заяви, че няма причина да си подаде оставката. По-късно зам.-председателят на БСП Кирил Добрев обяви, че партията го подкрепя. Ден след това ГЕРБ и ОП направиха подписка за отстраняването и я внесоха в деловодството на парламента. \nМотивите за отстраняването бяха представени от Данаил Кирилов от ГЕРБ. Заеквайки, той се позова на изказванията на Жаблянов срещу Договора за добросъседство с Македония. По думите му социалистът възпрепятствал отдаването на почит към паметта на жертвите на комунистическия режим на 1 февруари. \nДори Народният съд не е работил с подобни мотиви като тези, с които от ГЕРБ и Патриотите ми искат оставката, защити се Жаблянов. \"Мотивите, които представи господин Кирилов, подписани от господин Цветан Цветанов, са образец на политически произвол, фактологическо слабоумие и политическа безпомощност. Това отзад не е Политбюро. Аз съм представител на БСП и с нейната платформа и програма съм застанал там, а не с вашата. Не можете да ми търсите сметка затова и няма как да ми търсите сметка\", предупреди Жаблянов. Той отбеляза, че 28 години от демократичното управление на България са проспан и пропуснат период за българската десница. Според него тя е готова във всеки момент да се фашизира, но не и демократизира. \"Десетки посещения в храма на световната демокрация САЩ не помогнаха да проумеете това. САЩ, освен страна на капитализма, е страна на свободата, където индивидуалните права за изказване, са изведени в култ. За десетки години демократично обучение в килийните училище на либералните институти не достигнахте до сърцето на демокрацията\", обърна се Жаблянов към мнозинството. (Цялата му реч на стр. 10) \nСлед като точката за оставката беше гласувана като първа в дневния ред на НС, социалистите предложиха тя да отпадне. \n\"Предложението на ГЕРБ за предсрочното освобождаването на Валери Жаблянов от поста зам.-председател на НС е в остро противоречие с правилника на НС, който има силата на закон\", предупреди секретарят на ПГ \"БСП за България\" Филип Попов. Според него в мотивите няма нито едно от основанията, описани в закона. Попов цитира текстовете, според които се иска оставка. \"Това са обективна невъзможност за изпълнение на задълженията. Алтернативите са или системно превишаване на правата, или системно неизпълнение на задълженията, в рамките на тяхната компетентност. За да е налице системност, са необходими поне три случая на превишаване на правата на зам.-председателя на НС, а такива липсват\", коментира Попов. Той подчерта, че правата на зам.-председателя на НС са изчерпателно описани в правилника на парламента в чл. 8. Никъде не е описано като задължение на който и да е депутат, било то и зам.-председател, да няма право на различно мнение и възгледи от тези на председателя на НС и на управляващата коалиция, припомни Попов на мнозинството. По думите му мотивите на ГЕРБ противоречат и на Конституцията, в която в чл.11, ал.1 и 2 ясно и категорично е записано, че политическият живот в България се основава върху принципите на политическия плурализъм. \"Нито една партия или идеология не може да се обявява и утвърждава за държавна. А именно това правят управляващите в мотивите си\", възмути се Попов.  \nНезависимо от аргументите му предложението на БСП гласуването да отпадне от дневния ред беше отхвърлено с 92 гласа \"за\", 89 \"против\" и 12 \"въздържал се\". \nОт ДПС посочиха, че няма правни основания за исканата оставка на Жалбянов, въпреки че не приемат личната оценка на Жаблянов за Народния съд. \"Почитаеми колеги, обръщам се особено към юристите. Нима забравяте, че народният представител има функционален имунитет? Този имунитет е затова, за да може да изказва своите становища, независимо от това дали другите са съгласни с тях или не\", коментира Йордан Цонев. След думите му депутатите от ДПС напуснаха пленарната зала и не участваха в гласуването. \nГербаджията Спас Гърневски обвини Жаблянов, че обслужвал руски интереси. Бившият син кмет на Пловдив излезе и с предложение да се криминализира прославянето на комунистическия режим. \n\"Беше много обидно, че Валери Жаблянов се държа все едно е номиниран за председател на БСП. Недопустимо е такава реч да бъде произнесена в парламента\", опита се да създаде интрига в левицата зам.-председателят на ГЕРБ Цветан Цветанов. Той обвини президента Румен Радев, че се е доказал като \"реален говорител на БСП\". \"Тази комбинация на взаимни действия уронва престижа на президентската институция и създава възможност за противопоставяне в обществото. Нека да не обръщаме внимание на провокативните действия. Да бъдем с ясното съзнание, че България е над всичко\", призова Цветанов, подражавайки в побългарен вариант на популисткия лозунг на Тръмп \"Америка над всичко\". Той сравни исканата оставка на Жаблянов с тази на Димитър Главчев, който \"достойно\" бил сдал поста.   \nЦветанов се впусна да уверява, че ГЕРБ \"винаги са осъждали Луковмарш, а местната власт ограничавала възможността за провеждането му. Накрая той призова БСП да се възползва от правото си и да предложи друг зам.-председател на парламента, но си позволи да укаже, че това не трябва да е Иво Христов. \nДумите на Цветанов обаче не бяха чути от БСП, тъй като социалистите напуснаха залата, малко след като Корнелия Нинова защити Жаблянов. \nМнозинството в парламента освободи Валери Жаблянов от поста зам.-председател на НС. Решението беше взето със 110 гласа \"за\" с гласовете на ГЕРБ, ОП, \"Воля\" и един независим, а 71 депутати бяха против. Депутатите от \"БСП за България\" напуснаха възмутени залата по време на изказването на Цветан Цветанов, но се върнаха, за да гласуват против оставката на Валери Жаблянов Ако това, което чухме тук, не е комунистическа тирада и болшевизация на БСП и Валери Жаблянов не е дървена комунистическа глава, аз се извинявам. Аз не псувам, но ако \"дървена комунистическа глава\" е псувня, се извинявам. Моят баща е лежал 22 месеца в Белене, осъден от дядото, бащата или чичото на Жаблянов. 6 вола, 4 коня и 62 овци е продал дядо ми, за да откупи баща ми от Белене, за да излезе баща ми жив и да ме има мен на този свят \nГ-жо Нинова, имайте малко срам! Как може да се сравнявате вие - отстранената от зала по правилника на парламента, с незаконно издадени 9155 присъди? Много на висок пиедестал се поставяте. Придобихте самочувствие, когато групата ви застана зад вас, което означава, че цялата партия е зад всичко, което направихте - нарушихте правилника.  Имаше един герой от Лайпцигския процес преди малко. Остава да попитаме на какъв език вие от БСП говорите на конете си, всички можем да се сетим какъв е. Б \nПразната зала ще ме разбере много по-добре, отколкото, ако господата от БСП бяха тук. Усетихте ли как въздухът в залата стана по-чист? В тази зала въздухът ще бъде чист, когато няма пукнат комунист \nНе искам да си представя какво щеше да ми се случи, ако аз бях направил това, което направи Жаблянов... Категорични сме, че позицията \"за\" оставката е точната и ще подкрепим това искане. Днешната оставка, която ще гласуваме, е за доброто на демокрацията. Благодаря на \"Воля\" и Патриотите за подкрепата и специално на Марешки, че не се поддаде на заплахите на социалистите, че ще поискат и неговата оставка, ако гласува срещу Жаблянов ЕР     \n", "date": "2018.02.22", "title": "БСП сезира Кoнституционния съд за отстраняването на Жаблянов  "}
{"url": "http://www.duma.bg/node/161441", "text": "Правителството на Еманюел Макрон предлага по-строги закони за миграцията и убежище във Франция.  \nЗаконопроектът удвоява до 90 дни времето, през което могат да бъдат задържани нелегални имигранти. Той съкращава крайните срокове, за да кандидатстват за убежище, това ще направи незаконното преминаване на границите престъпление, което ще бъде наказуемо с една година затвор и глоби. \nПравителството заявява, че иска да бъде непоколебимо и справедливо по отношение на имиграцията. В същото време законопроектът ще улесни предоставянето на убежище на непълнолетните и ще се стреми да намали наполовина времето, необходимо на органите да обработват всяко искане за убежище. \nПроучване на общественото мнение, направено от BVA по-рано този месец показа, че 63% от френските гласоподаватели смятат, че във Франция има твърде много имигранти. Броят на подалите молби за убежище във Франция е рекорден през 2017 г., достигайки 100 000 души. \nВ същото време законопроектът се посреща с критики. Лявото списание Obs показва черно-бяла снимка на лицето на Макрон, обвито с бодлива тел, върху корицата си с думите: \"Добре дошли в страната на правата на човека\". Депутатка от президентската партията Соня Крими, обвини правителството, че си \"играе със страховете на хората\" посредством миграционната реформа. \"Не всички чужденци във Франция са терористи, не всички чужденци мамят със социални помощи\", коментираше тя пред вътрешния министър Жерар Колумб в парламента през декември. \n    \n", "date": "2018.02.22", "title": "Макрон предлага по-строг закон за мигрантите"}
