{"url": "https://duma.bg/usvoyavashtata-miliardi-avtomagistrali-shte-se-prestrukturira-n206079", "text": "Държавната фирма \"Автомагистрали\" ЕАД, която в рамките на година получи държавни поръчки за над 3 млрд. лева, минава през преструктуриране, съобщиха от Министерството на регионалното развитие и благоустройството, което е изцяло собственик на капитала. След него ще се обособят три направления на работата. Първото ще е свързано с текущите ремонти и поддръжка на магистралите.  Второто направление ще се занимава с изграждане на новите участъци на \"Хемус\". През миналата година правителството възложи на \"Автомагистрали\" ЕАД изграждането на частта на магистралата от пътен възел \"Боаза\" до връзката с пътя Русе - Велико Търново (134 км) срещу 1,3 млрд. лева. В началото на месеца кабинетът гарантира 1,38 млрд. лева на фирмата и за построяването на последните почти 90 километра на \"Хемус\" от връзката с пътя Русе - Велико Търново до строящия се в момента участък Белокопитово - Буховци. Третото направление на \"Автомагистрали\" ще се занимава с укрепване на свлачища, срутища и пропадания по републиканската пътна мрежа. В края на ноември дружеството си гарантира почти половин милиард лева от Агенция \"Пътна инфраструктура\" за подобни дейности за следващите две години. В съобщението на МРРБ се посочва, че през тази година \"Автомагистрали\" е удвоило персонала си и обновило машинния си парк. При възлагането на големите поръчки за \"Хемус\" критиката беше, че държавната компания няма капацитет да се справи с тях, което пък налага ползване на подизпълнители. При тази схема на плащане за строителството това означава непрозрачно да се похарчат немалката сума бюджетни средства с аргумента, че това се прави, за да се избегнат обжалванията, които обичайно спират и бавят изпълнението на такива проекти. Сред покупките, осъществени от \"Автомагистрали\" през тази година, са 40-тонен булдозер, челни товарачи и 43 товарни автомобила. Компанията разполагала и с модерна апаратура, поставена върху дрон, която може да прави геодезическо заснемане от въздуха.", "date": "2019.12.31", "title": "Усвояващата милиарди \"Автомагистрали\" ще се преструктурира"}
{"url": "https://duma.bg/darzhavata-e-vazlozhila-porachki-za-dvoyno-poveche-pari-n206080", "text": "Почти са се удвоили възложените от държавни структури обществени поръчки през 2019 г., показва справка към 30 декември в Агенцията за обществени поръчки. Сключените договори надхвърлят 15,7 млрд. лв. без ДДС при 9,4 млрд. лв. за същия период на миналата година. В същото време броят на споразуменията остава почти без промяна - около 23 хиляди, съобщава capital.bg. Високата стойност в голяма степен се дължи на проекта \"Турски поток\" през България, за което \"Булгартрансгаз\" се договори със саудитския консорциум \"Аркад\" срещу 2,15 млрд. лева. Принос за високия резултат при сключените договори имат още Агенция \"Пътна инфраструктура\" и Националната компания \"Железопътна инфраструктура\". В класацията не влиза покупката на бойни самолети за над 2 млрд. лв., тъй като тя стана по специална процедура, както и предоставените директно от държавния бюджет стотици милиони на държавната компания \"Автомагистрали\" за строителството на магистрала \"Хемус\". Общо 6 ведомства формират по-голямата част от общата сума - \"Булгартрансгаз\", пътната агенция, Национална компания \"Железопътна инфраструктура\", Електроенергийният системен оператор, Министерството на отбраната и проектната компания за газовата връзка с Гърция - Ай Си Джи Би. Договорите, които са подписали тези структури през 2019 г., са за почти 7,7 млрд. лева. Пътната агенция е сключила общо 154 контракта за над 1,9 млрд. лв., което е над три пъти повече от резултата за 2018 г., който беше 534 млн. лева. Най-големият единичен търг за годината е на здравното министерство. По него предстои да бъдат разпределени над 1 млрд. лв. за доставката на противотуморни лекарства в следващите две години. В топ 3 на възложителите влиза и Столичната община с конкурса си за сметопочистване в следващите 5 г. Предвидените за него 363 млн. лв. предстои да бъдат дадени на фирми на братя Домусчиеви и Румен Гайтански-Вълка.", "date": "2019.12.31", "title": "Държавата е възложила поръчки за двойно повече пари"}
{"url": "https://duma.bg/botevgrad-e-zaplashen-ot-bezvodie-zaradi-chastna-vets-na-zlatevi-n206087", "text": "След 6 седмици воден режим заплашва и Ботевград заради малка ВЕЦ на фамилия Златеви, която нерегламентирано източва язовир \"Бебреш\". За това алармира кметът на общината Иван Гавалюгов в радиоинтервю. \"Наличните водни количества от полезния обем на язовира са за около 6 седмици при сегашното съотношение на притока и оттока. Надяваме се на благоприятни климатични условия - снегове и дъждове, но не можем да разчитаме на това. Положението е потенциално кризисно, надявам се, не като в Перник, но не бива да подценяваме обстановката\", заяви кметът. Ако свършат водните ресурси на язовира, градът разполага и с други водоизточници, които обаче не могат да задоволят напълно питейно-битовите нужди на населението. Стигне ли се до такава ситуация, последствията няма да са по-различни от тези в Перник, предупреди Гавалюгов. Две са основните причини за изчерпването на водата в яз. \"Бебреш\", смята кметът. Първата са амортизираните ВиК инфраструктури на \"Напоителни системи\" и на общинската собственост, стопанисвана от държавното \"ВиК-София\". Втората сериозна причина според него е работата на малката ВЕЦ \"Бебреш\", пусната в експлоатация през 2014 г. Официално е констатирано с доклад, че тази ВЕЦ работи дори извън обхвата на своето разрешително. През тази година това се е случило за 14 дни, през които са източени около 1,2 млн. кубика вода от язовира - нерегламентирано и в разрез с разрешителното от \"Басейнова дирекция\", заяви Гавалюгов. По думите му тази ВЕЦ е на фирма - 100% собственост на \"Агрохолд\" с управител Васил Златев, който е бивш кмет на Правец и баща на ексшефа на \"ЛУКойл\" Валентин Златев. Освен това \"Напоителни системи\" не можело да контролира работата на ВЕЦ \"Бебреш\". \"Те не могат принудително да спират водата към ВЕЦ-а, защото крановете се намират на територията й. Т.е. от ВЕЦ-а сами си регулират, отчитат и декларират водните количества пред \"Напоителни системи\", допълни Гавалюгов и определи това като \"абсолютен абсурд\".", "date": "2019.12.31", "title": "Ботевград е заплашен от безводие заради частна ВЕЦ на Златеви"}
{"url": "https://duma.bg/ot-yanuari-shte-poluchavame-ruskiya-gaz-prez-turski-potok-n206081", "text": "Държавното дружество \"Булгаргаз\" се е договорило с руската компания \"Газпром експорт\" входната точка на руския газ за страната ни да се промени от 1 януари 2020 г. през станция \"Странджа 2\". Това стана ясно от думите на министъра на енергетиката Теменужка Петкова. В момента природният газ влиза у нас през Трансбалканския маршрут през Украйна и Румъния. \"От началото на годината всички количества по договора ни с руската компания ще влизат от този входен пункт като договорът е за 2,9 млрд. кубични метра\", каза изпълнителният директор на \"Булгартрансгаз\" Владимир Малинов. Става въпрос за първите 11 км от разширението на газопровода \"Турски поток\" през България, открити на 21 октомври, като те се свързват с вече готова газова инфраструктура. Чрез тях Русия може да заобиколи Украйна в доставките си на газ за България и транзита за съседните ни страни. Маршрутът от турската граница до компресорна станция \"Странджа\" не е част от големия договор със саудитската \"Аркад\". Става въпрос за разклонение на \"Турски поток\", което бе възложено за изграждане през 2018 г. на консорциум \"Главболгарстрой\". Като причини за промяна на входната точна Петкова посочи по-добрите икономически условия за българските потребители на природен газ. По думите на министър Петкова така страната ни ще спести над 70 млн. лв. от таксите за пренос през Трансбалканския маршрут и като цяло икономията на годишна база ще е 5%. По думите й решението е взето след анализ от техническа и финансова гледна точка. Малинов обясни, че клиентът сам ще избира през кой от двата маршрута да внася или пренася газ за страната ни. \"Булгартрансгаз\" има сключен договор за пренос на природен газ в сила до 2030 г. и ние сме готови на база резервирани капацитети да пренасяме количествата за нашите съседни държави - Гърция и Северна Македония\", обясниха от \"Булгатрансгаз\". \"В резултат от постигнатите договорености между \"Булгаргаз\" и \"Газпром експорт\" доставните цени за българските битови и индустриални потребители на природен газ ще намалеят с близо 5% на годишна база\", обяви Петкова. През месец май 2020 г. се очаква \"Аркад\" да изгради останалите 308 км от разширението на газопровода \"Балкански поток\" до сръбската граница. Останалите 166 км ще бъдат изградени на по-късен етап. Инвестицията на страната ни за целия проект за разширение на газопреносна мрежа обаче ще надвиши 3 млрд. лв. в следващите години, които страната ни ще изплаща в следващите поне 10 години. На този фон България доброволно се отказа от 1,4 млрд. лв. гарантирани приходи от транзитни такси през Трансбалканския маршрут по договора с руската компания.  Промяната на входната точка за транзитиране на руски газ ще доведе до големи загуби за държавното дружество \"Булгартрансгаз\", пише economic.bg. Основна част от приходите на компанията идват от транзита за Турция, която вече ще получава руския си газ през \"Турски поток\", а не през Трансбалканския маршрут, преминаващ през страната ни. \"Приходите, които \"Булгартрансгаз\" реализира, са около 207 млн. лева на година, като малко над 125 млн. лева са приходите от транзит на природен газ за Турция. С реализацията на проекта \"Турски поток\", \"Булгартрансгаз\" ще загуби една съществена част от приходите си\", обясни още през 2018 г. министърът на енергетиката. От 17 млрд. куб. метра газ, които транзитира българският оператор, 14 млрд. куб. метра са за Турция, около 2 млрд. куб. метра за Гърция и малко под 1 млрд. куб. метра - за Северна Македония.", "date": "2019.12.31", "title": "От януари ще получаваме руския газ през \"Турски поток\""}
{"url": "https://duma.bg/danachna-survachka-vmesto-po-niska-taksa-smet-v-sofiya-n206086", "text": "Вместо да намалят такса смет за столичани, управляващите от ГЕРБ в Столичната община вдигнаха данъците за автомобили и за покупка на имоти. Това стана на последната сесия на Столичния общински съвет, на която бяха гласувани предложенията на властта за по-високи налози и план сметката за чистота. Над четири часа съветниците обсъждаха двата доклада, които в крайна сметка бяха прокарани от ГЕРБ с подкрепата на ВМРО. Те не гласуваха за предложението на БСП за намаляване на такса смет в София от 1,6 на 1,52 промила върху данъчната оценка. Социалистите вече трета година се опитват да наложат по-ниски ставки за боклука с мотива, че общината събира по 20 млн. лева средно на година повече от този налог над планираното. Като данъчна сурвачка определи лидерът на столичните социалисти Калоян Паргов гласувания от мнозинството доклад за вдигане на данъците за коли и покупка на имоти. Социалистите бяха категорични, че няма аргументи за искането, липсва икономическа обосновка и затова няма да го подкрепят. Дължите ясен разчет на столичани за какво ще бъдат използвани конкретно допълнително събраните 38 млн. лева, категорични бяха от левицата. След приемането на доклада собствениците на коли с евростандарт от 0 до 4 ще плащат между 7 и 40 лева повече, като сумата ще зависи и от мощността на автомобила. Съветниците от БСП официално вкараха и доклад управлението на почистването в града да се даде на общинско предприятие, вместо милиони да се наливат в частни фирми. Социалистите отново разкритикуваха модела на управление на сметопочистването в града и настояха миенето на улиците да е по-често, а метенето да е механизирано вместо ръчно. Те поискаха за пореден път кметът Йорданка Фандъкова да разкрие какво се случва в общинското дружество \"Чистота Искър\"и договора му с фирмата на Румен Гайтански-Вълка, който продължава да го източва чрез фиктивни договори за наем на техника. Въпреки възраженията мнозинството гласува през следващата година за чистота да бъдат похарчени над 217 млн. лева, или с 5,4 процента повече, отколкото през тази година.", "date": "2019.12.31", "title": "Данъчна сурвачка вместо по-ниска такса смет в София"}
{"url": "https://duma.bg/pochina-prof-dragomir-draganov-n206083", "text": "На 71-годишна възраст почина левият политик, дългогодишен преподавател по история в Софийския университет \"Св. Климент Охридски\", проф. д-р Драгомир Драганов. Той е роден през 1948 г. в Плевен. През 1972 г. завършва история в Историческия факултет на СУ. От 1974 г. е асистент, от 1984 г. - доцент, а от 1996 г. - професор в Катедрата по нова и съвременна история. През 1980-1983 г. преподава история на славянските народи в Мадридския автономен университет в Испания. Депутат в 7 Велико народно събрание от БСП и в 38 Народно събрание от Евролевицата. Съосновател и активен деец на Атлантическия клуб. В началото на кариерата си е кореспондент на в. \"Работническо дело\" в Испания, а по-късно и автор на редица публикации в ДУМА. Проф. Драганов написа десетки полемични, интелигентни и проникновени статии. Острото му перо следеше пулса на най-актуалните политически сюжети и ги анализираше проницателно, разказваше увлекателно за историческите събития от близкото и по-далечно минало, открояваше важните тенденции зад фактите. Като изследовател на модели на преходи и в частност на българския преход той остави богат материал от задълбочени анализи на последните 30 години от историята ни.", "date": "2019.12.31", "title": "Почина проф. Драгомир Драганов"}
{"url": "https://duma.bg/korneliya-ninova-restart-na-darzhavata-e-vazmozhen-n206064", "text": "- Защото целите, които си поставихме като общество, още не са постигнати. Очакванията бяха огромни и не се оправдаха. В някои отношения се върнахме в изходна точка. В началото на прехода беше протестът в Русе против замърсения въздух. Днес, 30 години по-късно, децата на протестиращите тогава са на улицата отново, борещи се за чист въздух за своите деца. Но с една голяма разлика - тогава замърсяването идваше от Румъния, днес българското правителство разрешава горенето на боклук от цял свят и трови въздуха. В началото на прехода се търсеше свобода на словото. Днес, 30 години по-късно, сме на 111 място по този показател. Искахме разделение на властите. Но днес изпълнителната обезсмисля парламентарната и се меси на съдебната. Ето от това идва въпросът - свърши ли преходът и как да се фокусираме върху следващия етап на развитие на страната. - Причините са комплексни, но най-голяма е отговорността на политиците. Те определят посоката, те правят реформите. - Смелост у всеки - да има мнение и открито да го отстоява. 10-годишното управление на Борисов насади страх за работното място, за бизнеса ти, страх от проверки, уволнения и натиск. Правителството се крепи на страха, а не на развитието. Смелост трябва и за непопулярни решения, за модерни реформи. Страхлив човек не може да се изправи срещу корупцията. За истинска здравна реформа се иска смелост, защото срещу теб стоят интереси за милиарди. Затова ми се иска 2020 година да е година на смели решения за бъдещето. - Връщането на доверието в политическата система зависи от системните партии. Те трябва да проумеят, че не може да продължават както си знаят, по старому. Те трябва да започнат промени вътре в себе си, както ние започнахме преди три години. Това е спасителен пояс не за партиите, а за държавността. Заради ниското доверие все по-малко българи гласуват на избори. Все повече смятат, че нищо не зависи от тях. Това ни прави нас, политиците, все по-малко представителни. Тук виждам опасност за демокрацията, парламентаризма и доверието в институциите. - Разбира се, че е възможен. - Горивото на тази промяна се нарича политическа воля. Трябва да намерим такава за съгласие по няколко въпроса. След като го постигнем, всеки, който управлява, да не се отклонява от това съгласие. За мен това са: демография, здравеопазване и образование. Здрав и образован народ може да прави високотехнологична икономика, която да осигурява високи доходи и стандарт на живот. На второ място за рестарт е необходимо управление с правилните хора, които да са подготвени, отдадени на кауза, безкористни, модерни и екипни. Ключът е в човешкия капитал. Виждам в последните години закономерност - където се преместят учените, висококвалифицираните специалисти, в тази страна започва икономически растеж... Най-успешни са държавите, които инвестират в човешкия си капитал. Те са с най-развита икономика и най-добри социални системи. - Има различни причини. Част от тях са вътре при нас. Друга част са в начина, по който ГЕРБ упражняват властта - силово, с натиск, с купен вот, с подправяне на резултати. Правя всичко по силите си, за да донеса промяна и да дам надежда за развитие. Съпротивата понякога е голяма. На моменти това прилича на удряне на глава в стена, но съм се захванала с него. Имам съмишленици и добър екип. Сигурна съм, че нещата ще се случат. - Не. Още повече, че това твърдение е изречено от човек, който е бил близо до всяка власт в рамките на изминалия преход. За успешно управление трябват три неща. Първо, да имаш идеи и да знаеш какво искаш да направиш. Ние сме единствената партия, която събра широк кръг от специалисти и изготви Визия за България. В нея предлагаме ново цялостно развитие на страната в следващите 10-15 години. На второ място е да знаеш с какви хора ще го изпълниш. Предизвикателство е да се сформира успешен екип, ориентиран към резултати. Работя по този въпрос. Третото е - хората да ти дадат доверие. В опозиция можеш само да предлагаш алтернатива.  - Да, усещам го. Даже ми изглежда целенасочена политика на ГЕРБ. Винаги, когато предложим нещо различно, по-добро, се намира някой от техните депутати, който скача и започва агресивно да крещи за миналото. Когато нямат аргументи за настоящето и идеи за бъдещето, замазват своето безсилие с разговор за миналото. А още по-безочливо е, че това го правят бивши членове на БКП; партийни секретари на Окръжни комитети и Комсомола; внуци на партизани; премиер, който е напуснал работата си, за да спаси членството си в партията. Прави чест на БСП, че сме единствената партия, която си е направила тежка самокритика за участието си в прехода. Никоя друга партия няма мъжеството да го направи. - Разговорът за миналото е полезен, когато го оценяваш обективно - и с плюсовете, и с минусите му. У нас той не се води така, а понякога се използва, за да измести разговора за настоящето и бъдещето - за неравенства, ниски доходи, кражби на властта, водна криза, мръсен въздух, катастрофа в здравеопазването и ниско качество в образованието. - Зависи какво се разбира под по-консенсусна. Ако означава съгласие как да спрем демографската смърт на България - да. Веднага сядам с всички на разговор. Или как от търговия да превърнем здравеопазването в достъпна и качествена услуга за всеки българин, където и да живее той. Ако обаче под консенсус се разбира съгласие с корупцията, мълчание срещу пари, задкулисни договорки на политическия елит за облаги и постове, не ме търсете! - Не бях изненадана. Членувах в нея вече 13 години, познавах вътрешнопартийните процеси. По-късно се изненадах от агресивната съпротива срещу реформите в партията, както и от това, че бивши председатели на партията излязоха да говорят срещу нея. За мен това е недопустимо. - О, тя е лесна. Просто не правиш нищо. Седиш си в кабинета, титулуваш се председател, удовлетворяваш исканията им. Партията губи доверие, но ти си най-добрият лидер, никой не те хули и не ти иска оставката. Другият път е - загърбваш личното си спокойствие и поемаш риска да промениш нещата вътре, за да има партията авторитет навън. Аз избрах второто. Понесох много лични удари, от много неща взех поука. - Имаме различия в политиката и оценъчни различия. В политиката той е един от най-големите привърженици на Истанбулската конвенция, която се опита да наложи на сила и на БСП. Аз се противопоставих. Партията ме подкрепи. Имаме оценъчни различия за управлението на България. Той смята, че Борисов е израснал от политик до държавник и се държи държавнически. БСП оценяваме това управление като вредно, рушащо институциите и държавността, еднолично, некомпетентно, наредило България на последни места по доходи, свобода на словото, здравеопазване и образование. Ако мога да обобщя - имаме ценностни различия. - В желанието ми промяната да бъде бърза и радикална - и в партията, и в България. Очевидно няма да стане така, а стъпка по стъпка. Грешила съм и спрямо хора вътре в партията. Едни надцених и се предоверих, други подцених и ги пренебрегвах. Старая се да коригирам тези грешки в процеса на работа. - Промените, които правя, нарушиха спокойствието на много хора. Атаките са нестихващи, защото не могат да ме подчинят. Ако не съм лидер, ще се успокои статуквото. А какво ще се случи, ако не съм аз, е въпрос с много отговори. Те са в ръцете на партийните членове. За три години имаше толкова кандидати за мястото ми, ето сега им дойде времето. Заповядайте пред партията и когото тя избере. За пръв път ще правим избор на председател от всички членове - модерна европейска практика, която дава тежест на всеки член на БСП. На 26 април 2020 ще стане ясно кого те смятат за най-добър да ги води. - Някои неща бих направила по различен начин, други бих повторила едно към едно, но бих следвала същата посока. Според мен пътят е верен и резултатите ни го доказват.  със съкращения", "date": "2019.12.31", "title": "Корнелия Нинова:    Рестарт на държавата е възможен"}
{"url": "https://duma.bg/parite-v-zdraveopazvaneto-u-nas-sa-tri-pati-po-malko-ot-evropa-n206085", "text": "Парите, които се дават на човек у нас, са около три пъти по-малко, отколкото средното за Европа. Това заяви д-р Стефан Константинов, изпълнителен директор на Университетската специализирана болница за активно лечение по онкология и министър на здравеопазването в първия мандат на ГЕРБ. По думите му последните 10 години темпът на ръст на парите в здравеопазването в България е около 5.3%. Ние сме на второ място след Румъния в Европа по ръст на парите в здравеопазване, казва лекарят, според когото, за да достигнем европейско ниво, ръстът на средствата трябва продължи не в следващите години, а в следващите десетилетия. Д-р Константинов подчерта, че когато станал директор на Онкологията, тя имала 8 млн. просрочени задължения, които за две години били стопени, без да спират инвестициите и ръста на доходите на персонала. В момента Онкологията е една от болниците с най-много пациенти, с най-добра апаратура, както и с изключително модерен лъчетерапевтичен комплекс.", "date": "2019.12.31", "title": " Парите в здравеопазването у нас са три пъти по-малко от Европа"}
{"url": "https://duma.bg/i-pri-ombudsmana-nay-mnogo-sa-zhalbite-za-voda-n206084", "text": "Най-много хора се оплакали на обществения защитник за нарушени права във ВиК сектора - 10,54%. Веднага след това са гражданите, сезирали омбудсмана за проблеми, свързани със социално осигуряване и обезщетения, в това число и пенсии - близо 9%. На трето място по брой са жалбите срещу енергийни дружества, частни съдебни изпълнители, банки, фирми за бързи кредити и др. Общо 48 928 души потърсиха съдействието на омбудсмана през 2019 г., съобщават от институцията. През 2019 г. омбудсманът е сезирал пет пъти Конституционния съд, а законодателните му инициативи са четири: Закон за несъстоятелност на физическите лица, Закон за търговския регистър и регистъра на юридически лица с нестопанска цел, Граждански процесуален кодекс и Законопроект за съсловните организации на медицинските специалисти.", "date": "2019.12.31", "title": "И при омбудсмана най-много са жалбите за вода"}
{"url": "https://duma.bg/chestiti-novi-svinshtini-n206089", "text": "Предстои да изпратим годината на Земната Свиня и да посрещнем годината на Металния Плъх. Но това е по китайския календар. По българския календар, който не знае милост, както си бяхме в годината на свинята, така си и останахме в нея, и ще продължим да сме в кочината й и през новата 2020 г.  Свинщините може и да са земна работа, но глупостите, които бяха сътворени през 2019 г., са неземни. Като започнем от \"Апартаментгейт\", в който имаше наказани, но нямаше виновни, та се стигне до \"Студенагейт\", където нито има наказани, нито има виновни.  Впрочем не, виновни има. Виновни са потърпевшите. Виновни са за това, че десет години се оставят неграмотници и некадърници да се упражняват на гърба им. Българинът имаше възможност тази година да промени нещата и отказа да го направи. Като резултат, покрай кризата с водата, ГЕРБ пробваха докъде ще стигнат с наглостта си и вероятно с голямо изумление установиха, че вече пишат нови страници в \"Бит и душевност на нашия народ\". Каквото ще да пишат, само да не завършат като последните редове на \"Животинската ферма\" на Оруел: \"Животните отвън се взираха от прасе към човек, от човек към прасе и отново от прасе към човек; но вече беше невъзможно да се каже кой какъв е.\" Опази ни, Боже от такива свинщини.", "date": "2019.12.31", "title": "Честити нови свинщини"}
{"url": "https://duma.bg/sportat-po-televiziyata-dnes-n206100", "text": "по Евроспорт 1 Ски-бягане 13.20 СК в Тоблах Ски-скокове 15.00 \"Четирите шанци\" в Гармиш по Макс спорт 2 22.45 \"В окатагона - годината на Багата\" ", "date": "2019.12.31", "title": "Спортът по телевизията днес"}
{"url": "https://duma.bg/proizveli-sme-s-25-na-sto-po-malko-domati-n206078", "text": "Производството на домати е с 25% по-ниско тази година, отколкото миналата. Това сочи оперативният анализ на основните земеделски култури, публикуван от Министерството на земеделието, храните и горите (МЗХГ). От ведомството припомнят, че данните са оперативни и служат по-скоро за ориентация за текущото състояние на пазара. Лек ръст отчита реколтата на пипер с 2,3% и на картофи - с 5,3%. Доматите, пиперът и краставиците основно задвижват надолу и вноса на пресни зеленчуци за периода януари-септември 2019 г., сравнен със същите месеци на 2018 г., по данни на НСИ. Общият спад на импорта е с 1,7% до 202 хил.т. Най-много относително намаляват внесените от чужбина краставици и корнишони (15,3%, или 2,9 хил.т), след тях е пиперът с 14%, или 3,3 хил.т и накрая са доматите, със 7% относителен, но най-голям абсолютен спад в импорта от 4,7 хил.т.  Значително по-нисък е износът на пресни зеленчуци от страната. Той достига 30,5 хил. т, което е с 27% надолу от миналата година. Това се дължи най-вече на спадналия експорт на бобови зеленчуци - с 9,7 хил. тона (62,7%) и сладка царевица - с 3,6 хил. тона (94,7%). Изкупната цена на оранжерийните домати към момента е с 19,8% по-висока от същото време на миналата година, като на 13 декември 2019 г. е била 2,24 лв. за кг. Картофите са поевтинели с 13,3% за периода до 0,65 лв. за кг.", "date": "2019.12.31", "title": "Произвели сме с 25 на сто по-малко домати"}
{"url": "https://duma.bg/proval-n206067", "text": "Дойде ли зима и Борисов треска започва да го тресе. Още му държат страх протестите от зимата на 2013 г., когато сметките за ток изкараха хората на улицата. И сега е така. Но този път на улицата са перничани - чешмите им пресъхнаха. А както върви - и други градове и населени места ще ги последват. Какво обаче е общото между 2013-а и сега? Недоволството на хората е напълно основателно. Но и вината на властта е очевидна. Независимо, че се опитват да ни баламосват и разиграват театър на абсурда. Уплаши се от собствените си грешки, та сумати висши чиновници изсипа по празниците насред гневния Перник с надеждата да тушира хорското недоволство. Оправдава се, че от 50 години ремонти не се били правели. А къде беше Той с подопечната Му гарнитура. Нали от 10 г. е премиер? Как не Му омръзна да лъже? Къде бяха и Краниколов, и Аврамова, и другите от свитата Му преди изборите, а? Същият този, който работи министър на икономиката, пелтечи, че водният басейн (яз. Студена) вече удрял мъртвата точка и бил недовършен. А къде е сега дясната ръка на Борисов Лилето Павлова, която през 2016-а обещаваше на перничани приказен ремонт на язовира. И че с \"ремонтните дейности ще отпадне всякакъв риск за населението в околните населени места\". Но всичко се оказа пълен провал. Караниколов (явно ошашавен) пък призна: \"В момента правим безумни неща, за да се разреши проблемът в Перник.\" Вярно е, че това, дето правите и предлагате, е безумно. Като \"великата\" премиерска идея всички ВиК дружества да се обединят в една държавна компания. Жална ни майка тогава.  Водата е благо и всеки има право на достъп до нея. Това е национално богатство, което пилеете (над 60% са средните загуби). И пробивите в държавата са големи. Лош управленец си, Бойко, колкото и да се опитваш да ни баламосваш.", "date": "2019.12.31", "title": "Провал"}
{"url": "https://duma.bg/datata-n206063", "text": "1719 - УМИРА ДЖОН ФЛАМСТИЙД, ПЪРВИЯТ АНГЛИЙСКИ КРАЛСКИ АСТРОНОМ (Р. 1646 Г.). Създател и първи директор на Кралската астрономическа обсерватория (1675 г.) в Гринуич, Лондон, Великобритания (на снимката). Автор е на каталог на звездите (1725 г.), съдържащ разположението на над 3000 звезди. 1939 - УМИРА ЧИЧО СТОЯН, БЪЛГАРСКИ ПОЕТ (Р. 1866 Г.). Стоян Михайлов Попов, известен с псевдонима Чичо Стоян, е един от големите поети в българската детска литература от началото на ХХ в. Сред най-известните му стихотворения са \"При мама и при татко\", \"Сърдитко\", \"Майчина отмяна\". Стиховете му са включвани в множество антологии с българска детска поезия. 1964 - СОФРОНИЙ ВРАЧАНСКИ Е КАНОНИЗИРАН ЗА СВЕТЕЦ с едноличен акт на патриарх Кирил. Софроний Врачански, известен и със светското си име поп Стойко Владиславов, а по-късно Врачански епископ, е народен будител, духовник и пръв последовател на делото на Паисий Хилендарски. През 1765 г. прави първи препис на Паисиевата \"История славяноболгарская\", известен като Софрониев препис. Канонизиран е за светец заради големите си заслуги към народа и БПЦ. В църковния календар паметта му се чества на 11 март. 1991 - ОФИЦИАЛНО СЕ ОБЯВЯВА РАЗПАДАНЕТО НА СЪВЕТСКИЯ СЪЮЗ. Процесът започва през 1985 г., когато Михаил Горбачов и негови съмишленици започват политика на реформи, придобила по-късно названието перестройка. На 8 декември 1991 г. ръководителите на Беларус, Русия и Украйна обявяват прекратяването на Съюзния договор на СССР след тайна среща в Беловежката гора на бъдещите си президенти Борис Елцин, Станислав Шушкевич и Леонид Кравчук. С разпадането на СССР се подписва Споразумение за създаване на ОНД (8 декември 1991 г., Минск). Азербайджан, Армения, Беларус, Казахстан, Киргизстан, Молдова, Русия, Таджикистан, Туркменистан, Узбекистан, Украйна се присъединяват към общността с декларация (21 декември 1991 г.), в която заявяват съпричастност към целите и принципите от Споразумението за създаване на ОНД. На тази дата през 1999 г. Борис Елцин подава оставка и предава поста на Владимир Путин. 1999 - ПАНАМСКИЯТ КАНАЛ ОФИЦИАЛНО МИНАВА ПОД ЮРИСДИКЦИЯТА НА ПАНАМА. Панамският канал е изкуствено прокопан канал, който пресича Панамския провлак в най-ниската му част на територията на Панама, свързва Тихия океан с Атлантическия океан и разделя Северна от Южна Америка. Обявен е за едно от Седемте чудеса на модерния свят. Каналът е с размери: дължина 81,6 км, дълбочина 12,5 м, широчина 150 м, и е съоръжен с 3 системи от шлюзове. Завършен е на 15 август 1914 г., като по време на изграждането му загиват над 27 000 души.", "date": "2019.12.31", "title": "Датата"}
{"url": "https://duma.bg/rabotnite-atelieta-na-prof-velimir-velev-n206062", "text": "Поредицата от работни ателиета, провеждани от проф. д-р Велимир Велев, в които студенти от НАТФИЗ и незрящи актьори от \"Невиждан театър\" се интегрират в учебния процес, е към своя край. Студентите от IV курс театър движение - пантомима, се срещнаха с незрящите актьори и обмениха опит в техниките на играта с маска. Незрящите от почти година се обучават в нов модул по Театър на маските, който се явява подготвителен за предстояща постановка, работата по която е подкрепена от Националния фонд \"Култура\", Телус интернешънъл и Столичната програма \"Култура\". Студентите от театър на движението - пантомима, пък изучават в задължителната си програма Театър на маските, като едно най-древните сценични невербални изкуства, наред с пантомимата. След загрявката, в която незрящите водеха студентите в импровизираната тъмнина на \"затворените очи\", ролите се размениха, когато, слагайки маските на телата си, студентите се превърнаха в \"очи\" на своите колеги от \"Невиждан театър\", в пътя им на проучване, изследване и усвояване на езика на маската. В проведената след това дискусия и анкета студентите отбелязаха голямата крачка, която са направили в осъзнаването на собствените си актьорски процеси в Театъра на маската, поради факта, че са се озовали в ролята на \"учители\" на незрящите. Има вероятност това сътрудничество да продължи и занапред, като е възможно да стане традиция. Актьорите от \"Невиждан театър\" изказаха и нескритата си надежда, че някои от студентите в бъдеще могат да проявят интерес и да си сътрудничат или да асистират на незрящата трупа и в професионалната им работа на сцената. Както ДУМА писа, миналата година известният актьор, режисьор и педагог проф. д-р Велимир Велев получи световно признание за работата си с незрящи. Школата \"Училище за зрение\" в неговия \"Невиждан театър\" бе почетен финалист на Youth Democracy Award 2018 към Bundeszentrale fur politische Bildung - Правителствената федерална агенция за гражданско образование на Германия. Проектът му е бил избран между 90 предложения от цял свят с висока социална значимост. Школата \"Училище за зрение\" е и един от 25-те проекта, подкрепени от Обществения борд на Телус интернешънъл, в чийто конкурс тогава са участвали 277 предложения. ", "date": "2019.12.31", "title": "Работните ателиета  на проф. Велимир Велев"}
{"url": "https://duma.bg/za-posmeshishte-n206066", "text": "Дълго време премислях с какви думи да подхвана разсъжденията си в настоящата реплика. Приех, че  е достатъчно убедително да зачета авторитета на личността, която ме провокира да хвана перото и да не премълча възмущението си от това, което ми предлага един всекидневник от 24 декември 2019 г. на четвърта страница. Цитирам: \"Премиерът Бойко Борисов след инспекция в Смолянско: От Папата до Белия дом дадоха оценка за България\".  В подтекста на направеното изявление иска да каже, че това е неговата България. Тази България, на която следва да се възхищаваме. Това е държавата, на която премиер е не кой да е, а Бойко Борисов, който припомня на събеседник от село Михалково: \"И аз съм селянин от Банкя - като тебе\". \"Работниците трябва да ги пазим като зеницата на очите си - каза министър председателят. Изпращаме успешна година с голям ръст на икономиката, стабилни финанси, с тройно повишение на доходите. От Папата до Белия дом най-важните хора в света дадоха оценка за  България. Имаме етнически мир, а регионите са в растеж.\" Това заяви премиерът при инспекцията на ремонтираните над 36 км от третокласния път Кричим - Михалково - Смолян.  Изживяващ се като познавач на трудовия процес, Борисов вземаше отношение с безспорна \"компетентност\" по реализацията на строителната площадка. Пред кметове и жители той бе категоричен, че шефката на ПГ на ГЕРБ Даниела Дариткова има голям принос за новия разширен път. По време на инспекцията с него беше и заместник-министърът на регионалното развитие Николай Нанков, който през май ще вдига сватба, по повод на което \"ще ходим до Асеновград за рокля\", усмихнато съобщи Борисов. От публикацията не става ясно дали от екипите на Папата и Белия дом ще има сватбари през май, но няма и податка дали Борисов ще е сватбар, или ще има ангажименти в Белия дом или при Папата.  Деликатността при отричане на грозното ни отпраща в древността, чрез която по аналогия приземяваме летописа в днешния изказ. Затова отварям страницата, в която чета позицията на историка академик Василий Осипович Кючевски, който обобщава: \"Който обича твърде много себе си, не го обичат другите, защото от деликатност не искат да му бъдат съперници.\" Според легендарния древногръцки баснописец Езоп, \"който се хвали пред тези, които го познават, заслужено прави сам себе си за смях\". Читателят е в правото си да класифицира съдържанието на репликата, но като че ли най-близко сме до Квинт Хораций, според когото \"пристрастието към себе си е срамно и глупаво\". А френският писател-моралист Л. Вовнарг е още по-краен, като определя самохвалството като нашия най-голям враг.  Свидетели сме на безпардонно честолюбие, самохвалство и самонадеяност, които през присъщата суета се превръщат в славолюбие и цинизъм.  Разбира се, субективизмът е неизбежен. Но тъкмо за това е нужен респект за предпазване от посмешище.", "date": "2019.12.31", "title": "За посмешище"}
{"url": "https://duma.bg/inzh-yasen-ishev-zheleznitsata-umira-n206065", "text": "- Точно по тази тема НТСТ направи работна срещата с медиите. Идеята дойде от колегите от железниците, които се включиха в нашия традиционен железопътен форум в края на ноември, на който стана ясно, че в сектора \"Транспорт\" най-тежко е състоянието на БДЖ. Напоследък започнах често да пътувам с влак, за да проверя вярно ли е това, от което се оплакват пътниците. Чака се по половин час и повече на гарата, защото не може да тръгне бърз международен влак, за който няма локомотив. Пристига една композиция и локомотивът от нея се откача, за да се закачи на друг влак, който тръгва с 40 мин. закъснение. Друг проблем - отивам на гарата за билет и искам за първа класа, но ми отговарят, че няма вагони за първа класа. Купувам билет за втора, но във влака се оказва, че все пак има вагон първа класа. Звената нямат връзка помежду си. Не можеш да си купиш и билет онлайн от едно бюро, защото другото бюро не знае какви билети са продадени. Едните не знаят какво става при другите. Касиерките по гарите се оплакват, че става от лошо по-лошо. - Качеството на услугата пада. Всичко това ни предизвика да направим конференция, на която приехме пет точки за преодоляване на кризата в жп сектора. Сега четем, че МС е взел решение, покрил е, или ще покрие всички задължения на БДЖ. - Покриха ги сега, а преди това прехвърляха собственост на НКЖИ, за да изглежда на книга финансовият резултат по-добър. Е добре, платиха им дълговете, но това е каца без дъно. Ако не затворят дупките, през които изтича, колкото и да се налива, кацата отново ще е празна. Заради това поискахме да има краткосрочна аварийна програма за спасяването на БДЖ. Тя трябва да включва конкретни мерки. Например до март или до края на следващата година да се купят 10 нови локомотива, да се постигнат определени показатели. Може и втора употреба, каквито идеи имаше. Като за това се осигурят средства, но и се посочат срокове и отговорници. Да има план докога какви показатели трябва да бъдат постигнати. Най-важното в краткосрочната програма е да бъдат заложени показатели. Примерно с колко да се увеличат пътниците и товарите. Ако не се увеличават пътниците и товарите и не печелят от тази дейност, ще продължат да се трупат нови загуби и утре ще кажат - пак сме със 100 млн. лв. загуби. Искаме държавата чрез регулаторни механизми да помогне на БДЖ. Какво виждаме, че прави държавата в момента? Ние разчитахме, а и така беше обещано, че ако тол системата заработи както трябва, 30% от товарите естествено ще се прехвърлят към железницата. Но държавата, вместо да направи тол системата на 16 хил. км, в крайна сметка определи 6 хил. км. А какво става на другите 14 хил. км? За тях тежките автомобили няма да плащат дори и винетки. Тогава ще видите какво ще стане с тези 14 хил. км втори и трети клас пътища. Ще ги съсипят, защото шофьорите няма да искат да минават по магистралите. Затова държавата трябва да се намеси, стига е помагала само на автомобилния транспорт. Но ако наистина иска да съживи железницата, трябват спешни мерки. В Германия например между два големи града има ли железопътна връзка, няма автобусни превози. Автобусите са само до гарите. - Вече сключиха договор за ремонт на мотрисите \"Сименс\" за 137 млн. лв. Но изпълнителят шест месеца ще се подготвя за ремонтите. Помните ли, че две години се мота един конкурс за избор на влакове. Имаше работни групи от професори, писаха анализи кои са най-добрите и какво трябва да купим. Вместо да се обяви веднага търг, дори за по-малък брой влакове, но нещо да се купи аварийно. Не - мислят се едни грандомански неща и накрая нищо. А времето минава, качеството на услугата отива все по-надолу. Последният доклад на жп форума през ноември показа, че пак има намаление на пътниците и на товарите с 1-2%. Но на никого не му прави впечатление, че все повече хора и товари слизат от железния път. А този вид транспорт трябва да се развива, защото всички знаем, че е по-безопасен, по-екологичен. И неговото развитие ще помогне за намаляване на произшествията по пътищата и магистралите. Пари за транспорт се дават много от Европейската комисия. И ние питаме защо досега не се кандидатства за закупуването на подвижен състав за БДЖ с европейски средства. Отговорят - ние нямаме право. А как метрото си купи влакове? Обяснението е - защото имахме задължения, нямахме право. Ако това е така, трябваше в тази държава да се намери някой по-трезво мислещ, да се покрият тези задължения и веднага да се кандидатства за купуване на нови влакове. После се оправдаха с липсата на капацитет за апликационните форми и т.н. Въобще всеки си измива ръцете с нещо. Това е много притеснително, защото положението се влошава. Железниците отиват все по-надолу и по-надолу. Железницата умира. Или фалира. Непрекъснато дотации. Разбира се, че на железниците трябва да се помага, но те трябва да осигурят една по-добра услуга. Не виждаме обаче БДЖ да го прави. - Няма нищо лошо в това пазарът да се либерализира, ако се подобри услугата и се привлекат повече пътници. А може би това е целта - да влезнат у нас частни превозвачи. Неслучайно попитах, като направихме жп линията Пловдив-Свиленград, за 160 км/час колко влака и с каква скорост минават по нея. Истината е, че минават 6 или 8 влака, а скоростта им е 40-50 км в час. Когато бях студент преди повече от 40 г. между София и Пловдив имаше експрес, който за час и 55 мин. вземаше разстоянието. Сега това не може да се постигне. Независимо, че влаковете са по-модерни, правят се ремонти по жп линията, а се оказва, че не могат да постигнат това, което е било преди повече от 40 г. И твърдят, че правят нещо. - И още падат. От превоза на всички пътници и товари 90% се осъществяват от автомобилния транспорт. От останалите 10% жп превозите са 6% и вървят надолу. - Питам защо сега, когато има възможност част от товарите да бъдат отклонени от магистралите и пътната мрежа, тол системата вместо на 16 хил. километра ще бъде на 6 хил. За останалите пътища тежкотоварните автомобили няма да плащат дори винетка. Леките автомобили ще плащат, а тези, дето разбиват пътищата - няма нищо да плащат. Така пътищата ни ще бъдат съсипани. - Затова казвам, че трябва да има регулаторни механизми. Швейцарците решиха - ТИР-ове на наша територия няма да има, качвате ги на влаковете. - Но не се случи. А сега с този обхват на тол-а ще съсипят второкласната и третокласна републиканската пътна мрежа. - Смените в ръководството на железницата са много чести. Както и в пътищата. Там вече няма специалисти или се броят на пръстите на едната ръка. Политиките, които се водят, са в ущърб на развитието на транспортната система. Положението се влошава все повече. Заради това ние искаме да има цифри, срокове, показатели, отговорници. Да започне стъпка по стъпка да се прави нещо по различно. Професорите в областта говорят за стратегии, за европейско развитие, а на нас ни е необходимо влакът от София да стига до Пловдив за час и 55 мин., както беше преди 45 г. Трябва, когато имаш нужда от допълнителни локомотиви, да разполагаш с такива. Машинист ни разказа как карал локомотив, ремонтиран за 300 хил. лв., който е аварирал още на първата гара. Толкова са качествени и ремонтите, които правят. Прави се ремонт на ремонта веднага след приключване на първия. Заради всички тези проблеми нашият съюз бие камбаната за проблемите. Да помогнем на държавните структури и да спасим БДЖ.", "date": "2019.12.31", "title": "Инж. Ясен Ишев:    Железницата умира"}
{"url": "https://duma.bg/turtsiya-zadarzha-124-ot-islyamska-darzhava-n206074", "text": "Полицията в Турция задържа най-малко 124 души, заподозрени за връзки с ДАЕШ (\"Ислямска държава\"), информира АП, позовавайки се на Анадолската агенция. Най-малко 33 чужденци са арестувани в столицата Анкара при съвместна операция на отдела за борба с тероризма към полицията и националната разузнавателна служба. В Истанбул полицията е нахлула в 31 жилища и е задържала 24 заподозрени, включително четирима чужденци. Полицията е провела акции в цялата страна. Задържаните в Анкара са от Ирак, Сирия и Мароко. Полицията издирва още 17 души. В отделна операция турските сили за сигурност заловиха 29 нелегални мигранти, които смятали, че са в България, когато всъщност контрабандисти на хора ги измамили и вместо това ги зарязали в западната турска провинция Текирдаг, съобщи вестник \"Саббах\". Екипи от жандармерията заловили мигрантите, всички граждани на Пакистан, докато вървели по магистрала. ", "date": "2019.12.31", "title": "Турция задържа 124 от \"Ислямска държава\""}
{"url": "https://duma.bg/novata-godina-zapochva-s-praznichen-kontsert-v-zala-1-na-ndk-n206061", "text": "\"Вдъхновени от зимата\" е темата на Празничния новогодишен концерт, който по традиция се провежда в първия ден от Новата година - 1 януари от 18.30 ч. в зала 1 на НДК. С него ще бъде поставен завършекът на разнообразната и стилна програма на Новогодишния музикален фестивал. Ще звучат произведения, вдъхновени от зимата, като валсовете \"Кънкьорите\" от Емил Валдтойфел и \"Снежинки\" от Жак Офенбах, Романс от \"Виелицата\" на Свиридов, \"Ледената девойка\" на Григ, бърза полка \"Зимно настроение\" от Йозеф Щраус и др. Солисти на вечерта ще бъдат 28-годишните музиканти с успешна кариера на престижните концертни подиуми извън България - цигуларката Лия Петрова, която ще изпълни \"Цигански напеви\" от Сарасате, и виолончелистът Михаил Петров, когото ще чуем с \"Унгарска рапсодия\" на Попер. Тези страстни творби заедно с музика от Глинка, Елгар, Сен-Санс, Карл Дженкинс и други, са в контраст на зимното настроение в новогодишната програма на Празничния концерт.  В първите часове на новата година по традиция ще бъдем и с най-добрите музиканти от столични оркестри в лицето на Фестивалния симфоничен оркестър с диригент маестро Емил Табаков.", "date": "2019.12.31", "title": "Новата година започва с Празничен концерт в зала 1 на НДК"}
{"url": "https://duma.bg/2019-g-naddelyaha-trevozhnite-predchuvstviya-n206071", "text": "Глобалното затопляне се превърна в най-съдбоносната тема на световния дневен ред - \"по-пареща\" от състоянието на глобалната търговия, изострената конфликтност на международните отношения или разпада на механизмите за сдържане на ядрената заплаха. И макар ножът вече да опира в кокала, годината, която изпращаме, оставя тежки предчувствия за задаващата се климатична катастрофа. На снимката този филипинец събира празни пластмасови бутилки, найлонови торбички, хартии, салфетки и други отпадъци в река, вливаща се в океана. Това обаче са \"невинни боклуци\" в сравнение с 400-те милиона тона тежки метали и токсични отпадъци, изхвърляни в Световния океан. А те пък не са най-разрушителната част от заплахата - тази част са изхвърляните парникови газове, които водят до затоплянето с пагубни последици към края на века. От началото на индустриалните скокове на цивилизацията ни преди близо три века въглеродният диоксид на планетата се е увеличил с 46 на сто - никога досега Земята не е била тровена с този елемент в такова количество. Отделно през 2019 г. обемът от ресурси, който природата бе отпуснала на човечеството, е свършил в края на юли - сиреч почти половин година сме \"консумирали\" невъзобновяеми източници на природата и така сме я изтощавали.  И въпреки това климатичният форум на ООН в Мадрид, събрал през декември представители от над 200 държави, се провали да изработи формулата за преразглеждане на поетите вече задължения за намаляване на вредните емисии съгласно Парижкото споразумение. Срокът за изработването на тази формула изтича догодина. Но САЩ излязоха от Парижкото споразумение, а големите добивни корпорации си пасуват за преразглеждане на квотите. Готови за преразглеждането са само 1/3 от държавите (по-точно 68 страни), на които обаче се падат едва 8% от изхвърлените вредни емисии. При това положение дали догодина ще видим въпросната формула? Ако обаче това не стане, температурата ще \"скочи\" с над водоразделните 1,5 градуса към средата на века, а към края с 3 градуса. И тогава цели части от планетата ни ще станат пустиня, както вещаят учените.  Евросъюзът застана в строя на проклиматичната политика, макар в Мадрид да не разкри с колко ще намали вредните си емисии. Общността си постави за цел да изгради зелена икономика до 2050 г. с помощта на финансов ресурс от $1 трлн., плюс още $100 млрд, които новата Еврокомисия смята да отпусне за сегашния бюджетен цикъл (2021-2027 г). Но я чакат раздори с Полша, която държи на въгледобива, осигуряващ 80% от енергетиката й, ще се сблъсква и със скептицизма, че тъкмо \"зелената икономика\" ще засегне развитието на редица страни-членки. Като цяло 2019 г. донесе още повече главоболия на ЕС. Състоянието на двуликост вече му носи сериозни имиджови щети. От една страна, продължава васалността му спрямо САЩ заради отношението й към Русия, която висши негови представители дамгосваха като враг, заради проамериканския проект Триморие или заради негативизма на Брюксел към Китай. От друга страна обаче, явно има признаци за \"геополитическо еманципиране\" от Вашингтон. За това говорят проклиматичната позиция на ЕС, реакциите срещу американските санкции против \"Северен поток-2\", отказът на Париж от конфронтация с Москва (подкрепян впрочем от мнозинство европейци, съдейки по допитванията), отношението към украинския и палестинския конфликт, пък дори и към Китай, с когото 16 страни от ЕС искат бизнес. В същото време засилването на политическата разноликост в общността след изборите за Европарламент през май най-вероятно ще направи общността още по-тромава при реагирането на едни или други проблеми. 2019-а най-после сложи точка на Брекзит. Очевидно е, че по-губещият от напускането е Лондон, но предизвикателства ще се паднат и на ЕС. За едно от тях още не се говори, но то ще се стовари върху Брюксел - Шотландия. Желанието й да бъде в ЕС не е само британски проблем. Ако Брюксел не подкрепи искането й за втори референдум за независимост, за да остане в ЕС, ще потвърди съмненията, че демокрацията и свободното волеизлияние не са висши ценности, а само парцали, с който се обират пречките пред други и нерядко нечестиви цели.  2019-а ще запомним и със социалните протести в Южна Америка. Масовото негодувание и ожесточеността на сблъсъците в Чили, Колумбия, Еквадор, Боливия нагледно показват  болезнените гърчове на неолиберализма. В Южна Америка ляво управление остана само в Аржентина, но ето, че лява политика и социални мерки може да се налагат и чрез вълни от граждански протести. Поучителен урок за българското общество.   2019-а ще остане разрушителна година за контрола върху оръжейната надпревара. САЩ излязоха от споразумението на ядрената петорка с Иран и в резултат Техеран възобнови ядрената си програма, чрез която може да получи ядрено оръжие. Поради праволинейния подход на Вашингтон се провалиха преговорите с КНДР за ядрено разоръжаване на Корейския полуостров, въпреки безпрецедентната среща на Доналд Тръмп и Ким Чен Ир в демилитаризираната зона. Пак по вина на САЩ бе погребан договорът с Русия за ликвидиране на ракетите със среден и малък обсег в Европа. Остава изтичащият през 2021 г. договор за ограничаване на стратегическите ядрени оръжия, за който Вашингтон вече намеква, че може да не го продължи, въпреки руските настоявания за обратното. Изтичащата година остави тревожното усещане, че светът остава обезоръжен пред оръжейната надпревара.   ", "date": "2019.12.31", "title": "2019 г. - надделяха тревожните предчувствия"}
{"url": "https://duma.bg/zaev-shte-reshim-istoricheskite-vaprosi-s-balgariya-n206075", "text": "Вярвам, че ще разрешим историческите въпроси с България. Това заяви македонският министър-председател Зоран Заев в обширно интервю за „Дойче Веле“, в което прави анализ на своето управление от юни 2017 г. до днес.  Очаква се македонският премиер да подаде оставка и на 3 януари да бъде съставено служебно правителство, което да управлява страната до провеждането на предсрочни избори на 12 април 2020 г. Заев коментира предстоящата си среща с българския премиер Бойко Борисов, която ще се състои, след като той вече се е оттегли от своя пост. Макар тя да е в неговата частна програма, македонският държавник обещава да предложи креативни решения на Борисов, за да продължим да вървим заедно напред. „Вярвам, че ще разрешим историческите въпроси и ще помогнем на двете комисии, както беше първоначалната идея: да се изгради приятелство чрез споразумението, а не да се създава враждебност. Вярвам, че ще намерим решение, аз и съветниците имаме креативно мислене“, подчерта Заев, имайки предвид работата на Смесената историческа комисия. Македонският премиер подчерта, че изборите ще се проведат на 12 април и това е въпрос, който не подлежи на обсъждане от нито една партия. „Служебното правителство трябва да се състави на 3 януари и от това не трябва да се отстъпва. Трябва да гледаме на изборите на 12 април като на приключен въпрос“, каза той. ", "date": "2019.12.31", "title": "Заев: Ще решим историческите въпроси с България"}
{"url": "https://duma.bg/rusiya-i-ukrayna-podpisaha-za-gaza-n206076", "text": "\"Газпром\" подписа споразумение с Киев, според което срещу руската компания трябва да бъдат оттеглени антимонополните претенции в размер на 7,4 милиарда долара, написа заместник-министърът на правосъдието на Украйна Иван Лищина във фейсбук. \"Не мога да разкрия подробности за сделката, защото тя е поверителна, но е важно, че Русия оттегля исканията си, а ние няма да сключваме приятелски споразумения по инвестиционни арбитражи, според които Украйна трябва да плати на инвеститори определено обезщетение\", написа Лищина. Той публикува и снимка, на която се виждат подписите на министъра на правосъдието на Украйна Денис Малюски и заместник-председателя на управителния съвет на \"Газпром\" Елена Бурмистрова. \"Подписването на споразумението проправя пътя за сключване на дългосрочни споразумения за транспортиране на газ между \"Нафтогаз\" и \"Газпром\", към което Украйна се стремеше. Остава да изчакаме добри новини от Виена. Надявам се, че няма да бъде дълго\", обобщи Лищина. ", "date": "2019.12.31", "title": "Русия и Украйна подписаха за газа"}
{"url": "https://duma.bg/sasht-nanesoha-vazdushni-udari-v-irak-i-siriya-n206077", "text": "Армията на САЩ е нанесла \"дефанзивни удари\" в Ирак и Сирия срещу милицията Катаиб Хезбола, съобщи в изявление Пентагона. В него се казва, че са атакувани три обекта на подкрепяната от Иран шиитска милиция в Ирак и два в Сирия. В отговор на многократните атаки на Катаиб Хезбола срещу иракски бази, в които са разположени коалиционните сили от \"Операция непоколебима решимост\", американските сили нанесоха прецизни дефанзивни удари, които ще ограничат способността на Катаиб Хезбола да провежда повече атаки в бъдеще срещу коалиционните сили, заяви говорителят на Пентагона Джонатан Хофман. Американски цивилен подизпълнител бе убит в петък при ракетна атака срещу иракска база близо до Киркук, в която е замесена групировката. \"Осъждаме остро американската военна агресия срещу иракска територия и иракски сили като очевиден пример за тероризъм\", заяви иранското външно министерство, цитирано от държавната агенция ИРНА. \"Тези атаки за пореден път доказаха фалшивите ангажименти на Америка в борбата срещу ИД,... тъй като САЩ са насочени към позициите на силите, които през годините нанасят тежки удари на терористите от ИД\", заяви говорителят на иранското правителство Абас Мусави. Той добави още, че присъствието на чужди сили в региона е причина за несигурност и напрежение. \"Америка трябва да сложи край на окупационното си присъствие\", каза Мусави.  Един от основните лидери на паравоенните групировки в Ирак Абу Махди ал-Мохандес заяви пред Ройтерс, че \"кръвта на мъчениците няма да бъде пролята напразно и нашият отговор ще бъде много неприятен за американските сили в Ирак\". Иракски служител по сигурността, пожелал анонимност, заяви пред АФП, че в неделя вечерта \"четири ракети \"Катюша\" са избухнали близо до военната база Таджи в Ирак, в която се помещават американски войници, без да причиняват жертви\".  Говорителят на руския президент Дмитрий Песков съобщи в понеделник, че Кремъл не е бил уведомен предварително за ударите. \"Виждаме някои от нашите западни колеги да се опитват изкуствено да възпламеняват ситуацията. Русия и Иран са против такива опити с предложение за установяване на равнопоставено, взаимноизгодно сътрудничество в този важен регион\", каза външният министър Сергей Лавров на среща с иранския си колега Мохамед Зариф в Москва.", "date": "2019.12.31", "title": "САЩ нанесоха въздушни удари в Ирак и Сирия"}
{"url": "https://duma.bg/bsp-vnasya-vot-na-nedoverie-n206088", "text": "БСП внася вот на недоверие към правителството на Бойко Борисов за провал в политиката по околна среда и води. Това обяви Корнелия Нинова след извънредно заседание на ИБ и ръководството на ПГ \"БСП за България\". По думите й след 10 години некомпетентно управление, безхаберие и кражби близо 500 000 българи са оставени без питейна вода. Хуманитарната криза в Перник става национална, защото и други области и градове са застрашени от този проблем, предупреди Нинова. \"В същото време постоянно се увеличава цената на водата, без да се предприемат никакви мерки за инвестиции. Само 0,5% от водопреносната мрежа е подменена, а над 50% от водата се губи\", припомни тя. България е трета в света по замърсен въздух, защото правителството на Борисов разрешава внос на боклуци от цял свят, които да се горят у нас, изтъкна Нинова. \"Дишаме рак и пием отрова. Всички оправдания за природни причини са безпочвени. Прехвърлянето на отговорността на ВиК дружествата, на кметове и на общински съветници е жалък опит за спасение на кабинета и лично на премиера\", категорична е Нинова. Тя опроверга думите на Борисов, казани вчера в Перник, че \"тук политика няма\". Според Нинова всичко е политика и нищо друго. \"Твой министър да каже, че се дават 32 млн. лв. за ремонт на язовир \"Студена\", за да се осигури вода, и само след 4 години да има водна криза, без да е ясно къде са отишли парите, е политика на корупция. Министър на регионалното развитие да подписва всеки месец на ВиК в Перник колко вода да източва, без да отчита колко се влива, е политика на некадърност. Да оставиш близо половин милион българи без вода е политика на геноцид. От 10 години политиката има едно лице и едно име - Бойко Борисов. Министрите са послушни изпълнители, които той често сменя, независимо коя калинка използва и кой бушон гори, когато стане напечено\", подчерта Нинова. БСП няма да носи отговорност за ситуацията, създадена от правителството, от министрите, от областния управител. По-рано Борисов обвини левицата за кризата в Перник и се оправда, че ГЕРБ управлявали града едва 4 години. За да отвлече вниманието, той набърка приватизацията на ТЕЦ \"Република\" и \"Стомана\". Нинова му припомни, че кметът Станислав Владимиров като депутат от Перник многократно е поставял проблемите с водата по време на парламентарния контрол, но никой не му е обърнал внимание. Отговорността е политическа, но и наказателна, и тя трябва да се поеме от виновните, призова тя.  Нинова отвърна и на обвиненията на премиера, че тя назидава главния прокурор. \"Той ги вика в Банкя или Бояна, осъществявайки задкулисието. Там се говори за бизнесмени, за започване и прекратяване на дела. За разлика от него винаги съм искала официални срещи и съм ги обявявала публично пред цяла България. Поисках и такава за Перник, осъществявайки желанието на перничани. Резултатите от разговора ще обявя публично\", увери Нинова. Междувременно от ГЕРБ в Перник заявиха на пресконференция, че правителството няма да подаде трета оставка заради водната криза. Зам.-председателят на партията Красимир Велчев оправда бившия кмет Вяра Церовска и заподозря, че опоненти на ГЕРБ и заинтересовани среди правели така, че цялата вина да се припише на правителството.", "date": "2019.12.31", "title": "БСП внася вот на недоверие"}
{"url": "https://duma.bg/mask-obeshtava-polet-do-mars-do-tri-mesetsa-n206051", "text": "Американската космическа компания SpaceX в момента разработва летателен прототип на космически кораб, чието основно предназначение ще е да превозва хора до Луната или Марс. Това заяви изпълнителният директор на производителя на космическа техника Илън Мъск, цитиран от \"Блумбърг\", предаде \"Днес.бг. \"Надяваме се, че първият полет ще бъде осъществен до 2-3 месеца\", написа Мъск в публикация в профила си в социалната мрежа туитър. Също така милиардерът обяви, че подземният тунел, който неговата компания \"Боринг\" строи в момента в Лас Вегас, ще бъде открит през следващата година. Мащабният проект е на стойност 48.7 млн. долара.", "date": "2019.12.31", "title": "Мъск обещава полет до Марс до три месеца"}
{"url": "https://duma.bg/domashni-navitsi-koito-razbolyavat-n206052", "text": "Има някои особено опасни привички, с които задължително трябва да се разделим веднага, ако ценим здравето си, разказва БГНЕС, като се позовава на публикации в руски сайтове. На първо място е вредният навик да не сменяме гъбата, с която мием чиниите в кухнята. Експертите съветват безмилостно да изхвърляте гъбката на седмица и половина, и в никакъв случай да не чакате тя да потъмнее. Втори в класацията на вредните навици е да не почистваме мобилния си телефон. Малки предмети от домакинството, като дистанционно управление, копчета на печката и други уреди, трябва да се мият и забърсват с препарат всяка седмица, а мобилният телефон дори по-често. Избягването на проветрение на стаите е изключително вреден навик и трябва да се изкорени. Честото проветрение, свежият въздух са здравословни. Поради сух и застоял въздух е възможно да се появи главоболие, липсата на кислород води до умора.  Използването на една и съща дъска за рязане в кухнята пък направо може да бъде смъртоносно. Режейки различни храни на една и съща дъска, рискувате хранително отравяне или инфекция. Затова експертите препоръчват дървените дъски да се сменят поне всеки месец.", "date": "2019.12.31", "title": " Домашни навици, които разболяват"}
{"url": "https://duma.bg/otrovna-zmiya-otselya-v-sadomiyalna-n206053", "text": "Отровна змия е оцеляла, след като два часа и половина е престояла в работеща съдомиялна машина в щата Южна Австралия, съобщи \"Лента ру\", като се позова на информационния портал UPI.  Според организацията на змиеловите \"Снек кетчърс Аделаида\" влечугото, което е от вида източна псевдоная или австралийска кобра, най-вероятно е проникнало в машина през тръбата за изтичане на мръсната вода. Животното е било извадено от змиеловите и върнато в природата. Източната псевдоная е една от най-отровните змии в света. Преди да бъде открита противоотрова, смъртността след ухапване от източна псевдоная е била 100%. Отровата й предизвиква световъртеж, диария, отпадналост или конвулсии, отказват бъбреците и спира сърцето. Шестдесет процента от ухапванията от отровни змии в Австралия са от този вид. ", "date": "2019.12.31", "title": "Отровна змия оцеля в съдомиялна "}
{"url": "https://duma.bg/osadiha-ucheniya-remontiral-genite-na-bebeta-n206054", "text": "Китайският учен Хъ Цзянкуей е бил осъден на три години затвор и глоба от 3 млн. юана (430 хил. долара) за незаконни експерименти, които представляват модифициране на човешкия геном и по специално на ембриони, съобщи агенция \"Синхуа\". Целта на Цзянкуей е била да създаде деца, устойчиви към вируса на ХИВ, но последващите проучвания на други учени не са открили доказателства, че родилите след \"ремонта\" на гените се две бебета са защитени от вируса. В същото време се смята, че причинените от учения странични мутации може да доведат до непредвидени проблеми със здравето на децата.  Заедно с Хъ Цзянкуей са осъдени още двама изследователи. Чжан Жънли е с присъда от две години затвор, а Цин Цзинчжоу е осъден на 18 месеца затвор, но с две години отлагане на изпълнението.  През 2018 г. в Китай се родиха момиченца-близначки с модифициран от учения геном, за да бъдат предпазени от ХИВ, носител на който бил техния баща. Цзянкуей, по неговите думи с помощта на метода за \"редактиране\" на генома CRISPR \"изключил\" гена CCR5, който е свързан с формирането на белтък, позволяващ на вируса да попадне в клетките. При едното момиче са били променени и двете копия на гена CCR5, а при другото едното копи е било непроменено.  Хъ Цзянкуей съобщи, че се очаква раждането и на трето дете, но тази информация не е още потвърдена. Новината предизвика бурни реакции за етичността на генното редактиране. От своя страна ученият заяви, че се гордее с труда си.", "date": "2019.12.31", "title": "Осъдиха учения \"ремонтирал\" гените на бебета"}
{"url": "https://duma.bg/kristiyan-malinov-e-igrach-%E2%84%961-v-tsska-sf-n206042", "text": "Кристиян Малинов е Играч №1 на полусезона в ЦСКА-Сф. Сърцатият полузащитник спечели анкетата на феновете, като за него гласуваха 26,5%. В допитването на сайта на клуба се включиха над 10 000 привърженици. Есента футболистът отбеляза 3 гола, направи 4 асистенции и се отличи с 87,6% успешни пасове в 18 шампионатни мача. Малинов се утвърди като титуляр в националния отбор на България. В последните мачове на \"Армията\" обаче той беше предимно резерва, а треньорът треньорът Милош Крушчич залагаше в средата на терена на Рубен Пинто и на централния защитник Валентин Антов. От \"Армията\" пуснаха анкета и за гол на годината, като феновете ще могат да гласуват за Кристиян Малинов, разписал се срещу Титоград, Евандро (Осиек), Митко Митков (Етър), Денис Давидов (Локо ГО) и Кристиян Малинов (Черно море).", "date": "2019.12.31", "title": "Кристиян Малинов е Играч №1 в ЦСКА-Сф"}
{"url": "https://duma.bg/levski-zadarzha-kapitana-za-oshte-18-mesetsa-n206043", "text": "Живко Миланов ще играе още 18 месеца за Левски. Капитанът на \"сините\" продължи договора си, който вече е до края на юни 2021 г. Тогава крайният защитник ще е на 37 години. \"Левски пожелава на Живко бъдещи щастливи мигове с любимия клуб\", съобщиха от \"Герена\".  Миланов се завърна в родния си тим в началото на годината, като участва в 34 мача, в които вкара 1 гол и добави 8 асистенции. Общо за столичани има 226 срещи. Зетят на Боби Михайлов бързо си върна и капитанската лента, която беше снета от Иван Горанов след гласуване измежду футболистите. Занапред бранителят обаче ще трябва да се бори за титулярното си място, защото на \"Герена\" взеха новоизлюпения национал Деян Лозев. 26-годишният бек пристигна в София от Арда, като в новия си клуб ще получава по 5500 евро на месец. Лозев подписа за 3 г., а преди него \"сините\" взеха и халфа Симеон Славчев. Лозев може да бъде ползван освен като алтернатива на Миланов, така и на Станислав Иванов по дясното крило. В същото време Левски е договорил холандеца Стайн Спирингс. Атакуващият халф ще бъде представен в началото на 2020 г. Той пристига от Валвайк, който е последен в холандския елит. Този сезон 24-годишният Спирингс е вкарал 3 гола и 3 асистенции в 17 мача, а специализираният сайт transfermarkt.com го оценява на 700 000 евро. Спирингс ще е второто \"лале\" на \"Герена\", където през лятото пристигна сънародникът му Найджъл Робърта, който за 12 мача вкара 8 гола и асистира за още два.", "date": "2019.12.31", "title": "Левски задържа капитана за още 18 месеца"}
{"url": "https://duma.bg/gissen-predstavya-delnitsite-ot-edin-dekemvri-na-1-yanuari-n206056", "text": "GISSEN ще открие в първия ден от 2020 г. новата си изложба графика \"Делниците от един декември\". От 1 януари тя ще бъде в експозиция на виртуалната галерия GISSEN - www.gissenbg.com. \"Делниците от един декември\" е част от проекта \"Годината на GISSEN\", посветен на 60-годишнината на твореца. Той включва 24 изложби и започва в началото на 2019 г. Тези изложби се откриват на всяко първо число от месеца. Настоящата съдържа 19 дигитални графики. От няколко години GISSEN експериментира в областта на дигиталното изкуство, но успоредно с това продължава да работи и по традиционните стилове и техники.", "date": "2019.12.31", "title": "GISSEN представя делниците от един декември на 1 януари"}
{"url": "https://duma.bg/dmitriy-aleksandrov-pokazva-zhivota-na-paltsi-n206057", "text": "Изложбата на Дмитрий Александров \"На палци\" може да се разгледа до 11 януари 2020 г. в кафе-галерията на Фотосинтезис, бул. \"Васил Левски\" 57. Дмитрий обожава балета. Възхищава се на изтънчената грация и прекрасна геометрия на този танц, която се постига с къртовски труд, за да изглежда така леко и вълшебно. Това, което е истински празник на сцената, e платено с цената на много лишения и дисциплина. Като резултат, обаче, се получава невероятна красота и изящество. В своя фотопроект \"На палци\", започнат през 2015 г., Дмитрий се опитва да улови тази красота с помощта на балерините от Софийската опера и балет и Музикалния театър. Самият той е програмист и може би заради своите руски корени, или заради това, че е в количка, любовта към балета е неговият начин да избяга от рационалното всекидневие. Не спира да пътува. Чете лекции по програмиране по целия свят. В проекта участват балерините Вяра Иванчева, Елена Петрова, Катерина Слугина, Марта Петкова, Моника Даскалова, Шарлот Берар и Юлита Тодорова.", "date": "2019.12.31", "title": "Дмитрий Александров показва живота \"На палци\""}
{"url": "https://duma.bg/novogodishno-parti-v-dnk-n206058", "text": "ДНК - пространство за съвременен танц и пърформанс, ще предложи на своите посетители различни уникални усещания и преживявания днес, 31 декември - феноменални декори, вълнуващи семплинги, свежи напитки, горещи танци и раздвижваща кръста страст с Новогодишното парти \"Маскарад\". Събитието е с начален час 22 ч. ", "date": "2019.12.31", "title": "Новогодишно парти в ДНК"}
{"url": "https://duma.bg/neli-petkova-i-viktor-kalev-s-praznichno-video-tuk-do-men-n206059", "text": "Нели Петкова и Виктор Калев решиха да зарадват своите почитатели със специално празнично видео към първата им дуетна песен \"Тук до мен\", научи ДУМА от Светла Русева. Лиричната балада придоби огромна популярност. Според двамата артисти успехът й се дължи на темата на песента - за силата на истинската и споделената любов. Нели Петкова и Виктор Калев пожелават на всички светли и радостни празнични дни, изпълнени със здраве, обич, усмивки, топлина, незабравими изживявания, сбъднати очаквания и коледни чудеса. Двамата изпълниха на живо \"Тук до мен\" в последното за тази година издание на моноспектакъла \"Грамофонът\" на 28 декември в Драматичния театър \"Сълза и смях\". Лирик видео - Радостин Събев-Шошо, фотограф - Ива Тепешанова. ", "date": "2019.12.31", "title": "Нели Петкова и Виктор Калев с празнично видео \"Тук до мен\""}
{"url": "https://duma.bg/rakursi-sabira-valentin-angelov-i-petko-arnaudov-za-deseti-pat-n206060", "text": "\"Обективно\" е озаглавена изложбата от живопис, обекти и рисунки на познатия творчески тандем Валентин Ангелов и Петко Арнаудов, които галерия \"Ракурси\" събира за десети път.    В експозицията, която може да се види в столичния арт салон на ул. \"Хан Крум\" 4а до 8 януари, художниците пресъздават предмети от своите ателиета, събирани с години и свързани със спомени и романтични преживявания. Те ни въвеждат в техния фантастичен, леко носталгичен и пропит с тънко чувство за хумор свят. Предмети и натюрморти сякаш оживяват и се превръщат във важни обекти на случки и приказни истории. Като добри разказвачи двамата автори успяват да ни убедят в истинността на техните истории и ние с радост поемаме на далечно плаване с една стара ютия, скитаме се по пусти плажове, събираме плоски камъчета, гмуркаме се в кристални води. Потапяме се в един топъл и уютен оазис, защото в тези светли празници всички имаме нужда от това. Валентин Ангелов е завършил графика в Националната художествена академия. Има над 35 самостоятелни изложби - в Кьолн, Будапеща, Москва, Виена, Прага, Истанбул, София. Носител е на първа награда от Биеналето на рисунката в Ел Ферол, Испания.  Скулпторът Петко Арнаудов също е възпитаник на НХА - специалност скулптура при проф. Величко Минеков и проф. Георги Чапкънов-Чапа. Има над 25 изложби у нас и в чужбина.", "date": "2019.12.31", "title": "\"Ракурси\" събира Валентин Ангелов и Петко Арнаудов за десети път"}
{"url": "https://duma.bg/grisho-otkri-renoviran-kort-za-50-mln-dolara-n206041", "text": "Григор Димитров участва в церемонията по откриването на \"Кен Розуел Арена\" в олимпийския тенис център в Сидни, в който са инвестирани 50,5 млн. долара. Съоръжението вече е с модерен подвижен покрив, нови електронни табла и седалки. Конструкцията е специална като може да бъде настроена за всякакви атмосферни условия. На тази арена ще се играят доста от мачовете на новия турнир АТП Къп. На събитието беше самият Кен Розуел, който е носител на общо 17 титли от Големия шлем, а там бяха още Борна Чорич, Давид Гофен и Джейми Мъри. Димитров даже поигра с легендата Розуел. \"Покривът е първото, което забелязах, когато излязох на корта. Имам много спомени тук\", сподели Димитров, който стигна до финала на турнира в Сидни 2016 г. Българинът се докосна и до трофея на АТП Къп, който вече е в града. Междувременно вече целият състав на България е в Сидни. Последни се присъединиха Александър Лазаров и Адриан Андреев, които имаха транспортни проблеми. България започва в турнира в петък срещу Великобритания.", "date": "2019.12.31", "title": "Гришо откри реновиран корт за 50 млн. долара"}
{"url": "https://duma.bg/viena-stava-balna-zala-na-nova-godina-n206055", "text": "По време на новогодишните празници за 30-и път центърът на Виена ще се превърне в огромна бална зала на открито, съобщиха от бюрото за международни връзки на австрийската столица. Юбилейното издание на новогодишното парти тази година ще премине под мотото \"Виена обединява\". Целта на организаторите е да съберат на едно място непознати, които да прекарат незабравима новогодишна нощ заедно и да се разделят като приятели. Организаторите очакват, че близо 750 000 души ще посрещат Новата година във вихъра на танца по улиците на австрийската столица.   От 14.00 ч. до 2.00 през нощта от площада пред катедралата \"Свети Стефан\" ще се проведе т.нар. Новогодишна пътека, където на 50 000 кв. м ще са разположени 10 сцени. Музиката ще бъде за всеки вкус - рок, поп, соул, блус и диско, но и класическа музика, и джаз. От предишните новогодишни тържества се знае, че с особена популярност сред местните жители и гостите на града се ползва т.нар. \"класическа отсечка\" на централната улица \"Грабен\". Всяка година в ранните следобедни часове на 31 декември танцовите училища предлагат там безплатни курсове за валс. За всички, които желаят да надникнат в бъдещето, отново е подготвена специална \"Улица на щастието\", където астролози и ясновидци ще тълкуват знаците на звездите и картите.  Кулминацията на празника са фойерверките над сградата на кметството точно в полунощ. В същия момент от катедралата \"Свети Стефан\" ще се носи камбанен звън. Камбаната, която виенчани наричат Пумерин, бие само в изключително тържествени случаи, а новогодишният звън се предава по радиото и телевизията в цяла Австрия. След това на фона на празничните фойерверки звучи валсът \"На хубавия син Дунав\", а след него и \"Ода на радостта\". Виенският Пратер също кани всички желаещи на невероятно шоу с фойерверки. ", "date": "2019.12.31", "title": "Виена става бална зала на Нова година"}
