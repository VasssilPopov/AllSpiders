{"url": "https://duma.bg/balgarcheta-s-4-medala-ot-olimpiada-po-informatika-n197632", "text": "С един златен, два сребърни и един бронзов медал се завръща българският отбор от Международната олимпиада по информатика, която се проведе в Баку, Азербайджан.  Златният медал е на Радослав Димитров от МГ \"Акад. Кирил Попов\" в Пловдив, сребърни медали спечелиха Александър Кръстев от МГ \"Д-р Петър Берон\" във Варна и Мартин Копчев от ПМГ \"Акад. Иван Гюзелев\" в Габрово. Виктор Кожухаров от МГ \"Баба Тонка\" в Русе има бронзов медал. Ръководители на българските състезатели са Емил Келеведжиев от Института по математика и информатика на БАН и Антон Шиков от Ямбол. В олимпиадата са участвали 327 ученици от 87 държави. България се нарежда на 10-о място по точки и по медали. Това е най-доброто постижение по медали от последните 5 години. Страната запазва петото място в света по медали в класирането за всичките олимпиади.", "date": "2019.08.12", "title": "Българчета с 4 медала  от олимпиада по информатика"}
{"url": "https://duma.bg/ekspert-probi-klyuchovi-institutsii-prez-gugal-n197633", "text": "Ниското ниво на сигурността на редица държавни институции показа компютърният специалист Данаил Велев. В социалните мрежи той разказа как с прости действия през търсачката \"Гугъл\" е проникнал в системите на митниците, ДА \"Електронно управление\", Агенцията по вписванията, Модула за следене на оперативността на електронния обмен между институциите и други учреждения. Оказва се, че \"Електронно управление\" е с толкова слабо защитен сайт, че с минимално \"дописване\" на адреса се стига до съдържанието на компютъра, на който страницата е качена. Виждат се и паролите на администриращите я потребители, оставени в абсолютно незащитен вид. Достъпът до Агенцията по вписванията показва всички плащания към нея заедно с личните и банковите данни на граждани и фирми. \"Държавата е пуснала съдържанието си и е дала достъп на \"Гугъл\", а оттам и на целия свят. Данните продължават да изтичат на улицата\", обобщава анализаторът. До момента няма коментари от институциите, нито е ясно дали ще има някакви санкции за поредния пробив в държавните системи.", "date": "2019.08.12", "title": "Eксперт \"проби\" ключови институции през \"Гугъл\""}
{"url": "https://duma.bg/kolite-v-balgariya-sred-nay-starite-v-es-n197628", "text": "Само в Полша и Естония сред страните от ЕС се движат по-стари автомобили, отколкото в България, сочи анализ на Евростат. Според него близо един милион са колите над 20 години по родните пътища, което представлява 25% от автопарка. Возилата в България до 5 години са едва 5%, или около 160 000, до 10 години са 10 на сто, или около 400 000, а между 10 и 20 години - 60 на сто, или близо 2,4 млн. Най-висок дял регистрирани нови автомобили на възраст до 2 години е отчетен в Люксембург - 25%. Следват Дания - 24 на сто, Белгия - 22 на сто, Швеция - 20 на сто, Австрия - също 20 процента. България е на трето място отзад напред с най-висок процент стари автомобили на възраст над 20 години. Първа е Полша с 40 на сто коли над 20 г., следват Естония - 28 на сто, България - 25 на сто, Малта, Литва и Румъния - по 20%. През 2018 г. у нас са регистрирани към 35 хил. нови автомобила при първа регистрация. В страните от ЕС броят им е 15 милиона, което прави дял на страната ни 0,2 на сто. Регистрираните нови коли у нас на възраст до 2 години за миналата година са били около 1,7% от общия брой на автомобилите при показател за Люксембург 25 на сто. В България регистрираните автомобили са между 3,5 и 4 млн., но числата търпят корекции, тъй като всяка година у нас се внасят по около 100 000 коли втора употреба, както и се дерегистрират в КАТ няколко десетки хиляди автомобила. Само за първите 6 месеца на тази година в България са регистрирани 18 323 нови коли, общо в страните на ЕС те са 8,1 млн. България е на едно от последните места в ЕС по показателя за моторизираност. На 1000 жители се падат 393 коли - два пъти по-малко от Люксембург, който е начело с 670 на 1000 души.", "date": "2019.08.12", "title": "Колите в България сред най-старите в ЕС"}
{"url": "https://duma.bg/porachkata-za-detska-bolnitsa-e-porochna-kategorichni-sa-arhitekti-n197634", "text": "Обществената поръчка за инженеринга и изграждането на бъдещата педиатрична болница в София е опорочена. Това твърдят в писмо до здравния министър Кирил Ананиев професионалните камари на архитектите и на инженерите. Обществената поръчка за избор на строител на Националната детска болница се обжалва от Камарата на архитектите в България пред Комисията за защита на конкуренцията. \"Липсва изискване за изготвяне на основни проектни части, свързани с функционирането на сградата. В резултат ще се наложи да се предвидят допълнителни средства за изграждане на жизненоважните за една болница системи, за да може тя да функционира. В този смисъл настоящата поръчка е опорочена, защото не може да реализира намеренията на възложителя да изгради педиатрична клиника\", пише в писмото до Ананиев. Камарата на архитектите настоява за прекратяване на тръжната процедура, тъй като параметрите й са порочни и не гарантират качественото изпълнение на сградата. Според специалистите липсата на идеен проект практически не позволява да се извърши ясна и точна оценка на строителните дейности, а оттам и избор на подходящ изпълнител. Те посочват, че техническото задание за проектиране е непълно, липсват ключови изисквания към системите за електрозахранване, отопление, ВиК, пожарна безопасност. Не се споменава и дума за дублиращо захранване чрез генератори или други системи на помещенията в случай на спиране на тока. Няма изисквания за пожарогасене, резервоари за вода за санитарно-битови нужди и т.н.  Жалба срещу търга за детската болница има и от фирмата \"ВДХ\" АД, но КЗК отказала производство. По-рано, както ДУМА писа, срокът за приемане на офертите за избор на изпълнител бе удължен до 11 септември. Търгът бе обявен на 9 юли. Първата копка за корпусите на детската болница е направена през 1978 г. Носещите стени са издигнати по-късно, но са изоставени през 1991 г. ", "date": "2019.08.12", "title": "Поръчката за детска болница е порочна, категорични са архитекти"}
{"url": "https://duma.bg/plovdivskite-advokati-skochiha-sreshtu-ivan-geshev-n197636", "text": "Адвокатският съвет в Пловдив разпространи позиция, в която осъди като неприемливи изказванията на единствения кандидат за главен прокурор Иван Гешев. Припомняме, че той постави под въпрос разделението на властите, а освен това често раздава присъди преди съдебно решение. Адвокатите от втората по големина в страната колегия заявяват, че е напълно неприемливо кандидат за главен прокурор да има разбирания за същността на адвокатската професия и за фигурата и положението на адвоката, различни от залегналите в конституцията. В становище до Висшия съдебен съвет и до Висшия адвокатски съвет те настояват при обсъждането на номинацията за главен прокурор да бъде взето предвид и скандалното интервю на Гешев за БНТ от 23 юли. Пловдивчани подчертават, че е несъвместимо с принципите на правовата държава и презумпцията за невиновност да се представят доказателства с цел да се внуши виновността на лице, което не е осъдено с влязла в сила присъда. Според тях това грубо подрива авторитета на съдебната власт и засяга правата на обвиняемите. Междувременно Съюзът на българските журналисти излезе с позиция, в която се възмущава от поредицата прокурорски становища, в които се даваха насоки на журналистите да са по-внимателни с материалите си за избора на нов главен прокурор. \"Тревожен сигнал за демокрацията е прокурори да сритват свободата на словото чрез преки указания към медиите с какъв тон трябва да отразяват протичащите събития и чрез внушения към аудиторията за недостиг на толерантност и отговорност в журналистическата работа. Напълно неприемлив за нас е подобен подход и отношение към критичната журналистика, и то точно от професионални среди и лица, чийто дълг е да бдят за спазването на свободата на словото като фундамент на гражданските права и свободи\", пишат от СБЖ.", "date": "2019.08.12", "title": "Пловдивските адвокати скочиха срещу Иван Гешев"}
{"url": "https://duma.bg/prirodniyat-gaz-poskapva-ot-oktomvri-n197629", "text": "Поскъпване на природния газ на българския пазар с 0,82 на сто от началото на октомври 2019 г. прогнозира държавният газов доставчик \"Булгаргаз\". Повишението на цената на суровината се дължи най-вече на увеличените от руския газов оператор \"Газпром\" транзитни такси от новата газова година, започваща на 1 октомври. Според разчетите на \"Булгаргаз\" цената за последното тримесечие на годината трябва да е 45,27 лв./MВтч (без цени за достъп, пренос, акциз и ДДС), което е с 0,37 лв. повече спрямо сега действащата тарифа. Междувременно стана ясно, че при посещението си в Туркменистан, което тече в момента, премиерът Бойко Борисов търси начини за доставка на местен природен газ за газовия хъб \"Балкан\". \"Търсим начин природният газ от Туркменистан да достигне до България\", заяви пред журналисти в курорта \"Аваза\" Бойко Борисов. Очаква се енергийните проекти днес да бъдат основна тема и в разговорите на Борисов с руския премиер Дмитрий Медведев. Туркменистан се развива бързо, но Каспийско море е екологична зона, през която не може да минава газопровод, макар че е разрешена за прокарване на петролопровод, посочи Борисов. Същевременно Туркменистан е сред трите държави в света с най-големи газови находища. Искаме да намерим начин и затова утре ще говорим и с руския премиер Дмитрий Медведев да прекарваме през Русия природен газ от Туркменистан за нашия газов хъб \"Балкан\". В същото време се появиха информации, че заради административни пречки, налагани от Дания, изграждането на \"Северен поток 2\" ще се забави с осем месеца, което ще доведе до загуби в размер на 660 млн. евро, твърди Фокус. На изграждането на \"Северен поток 2\" се противопоставят няколко източноевропейски, скандинавски и балтийски страни, които се опасяват от нарастващата зависимост на Европа от руския природен газ. Времето за стартиране на \"Северен поток 2\", който \"Газпром\" изгражда с подкрепата на западни партньори, е от решаващо значение за по-нататъшното газово сътрудничество между Москва и Киев, тъй като сега Украйна е основната точка за износ на руски газ за Европа. Настоящият газов договор между Киев и Москва, основният източник на приходи за украинския бюджет, изтича в края на 2019 г. До този момент според плана на Руската федерация трябва да бъде стартиран \"Северен поток 2\" с капацитет от 55 млрд. куб. метра газ годишно.", "date": "2019.08.12", "title": "Природният газ поскъпва от октомври"}
{"url": "https://duma.bg/smenyat-starite-pechki-na-darva-oshte-dogodina-n197630", "text": "Смяната на старите печки на дърва ще започне още от началото на следващата година, предвиждат промени в наредбата за изискванията за екодизайн на продуктите, свързани с енергопотреблението, които са публикувани за обществено обсъждане. В мотивите към предлаганите промени се твърди, че основен източник на замърсяването на атмосферния въздух у нас е битовото отопление, използващо местни твърди горива с високи нива на емисии и ниско качество. По данни от 2011 г. 57% от населението ги ползва. Вносителите предлагат изискванията за уредите за отопление на твърдо гориво с мощност под 50 kW - всички домашни печки, да влязат в сила от 1 януари 2020 г. вместо, както е предвидено, от 1 януари 2022 г. Целта е да се стимулират хората по-рано да започнат да подменят печките, което ще бъде безплатно, с такива, които отговарят на изискванията, и така да се намалят емисиите на вредни вещества. Цените на новите ще са от 1500 до 2000 евро, а старите струват между 100 и 250 евро. Годишните разходи на новите отоплителни уреди ще са между 155 и 205 евро, докато за традиционните е от 17 до 44 евро. България оглавява класацията за мръсен въздух в ЕС, показват последните данни на Евростат, публикувани миналата седмица. Данните обаче са за 2017 г. и са от изследване за качеството на живот. Българите са изложени на замърсяване от 23,8 микрограма на кубичен метър при средно 14,1 за ЕС. Финландците дишат най-спокойно, защото техният въздух е най-чист. Заради мръсния въздух ЕК заведе дело срещу България, в момента министерството на Нено Димов подготвя серия от мерки, за да избегнем глобата. България заема 15-о място в ЕС по рециклиране на битовите отпадъци. 34,6% от боклука са били преработени, показват данните. В ЕС средното ниво е 46,4%. Челното място в класацията е за Германия, където 67,4% от битовите отпадъци се рециклират. Едва 6,4% от боклука в Малта се рециклират и така тя е последна в класацията. 3-ият фактор за качество на живот е за домакинствата, които страдат от шум на съседите или улицата. В България те са само 9,8%. Това ни подрежда на 4-то място. Средно за ЕС 17,5% от хората се оплакват от шум.", "date": "2019.08.12", "title": "Сменят старите печки на дърва още догодина"}
{"url": "https://duma.bg/gerb-v-septemvri-zalaga-na-saden-kmet-n197637", "text": "Организацията на ГЕРБ в община Септември сътвори поредната абсурдна ситуация, издигайки Марин Рачев за нов кметски мандат. Припомняме, че през май той получи условна присъда за укриване на над 118 хил. лв. данъци. Срещу Рачев бяха повдигнати и обвинения за умишлена безстопанственост, с които общината е ощетена с 226 528,24 лева. Подозренията са във връзка с обществена поръчка за ремонт на пътища и улици с \"Консорциум ремонт и възстановяване - Септември\". По същото производство обвиняем в друго дело е заместникът му Явор Митев, който подписал анекс за още 1 млн. лв. През 2018 г. говорителят на главния прокурор Румяна Арнаудова обяви, че има редица досъдебни производства срещу кметове. \"Според нас кметът договаря сам със себе си, защото фирмите, които са изпълнявали обществените поръчки, са общо 14 на брой и всички те се управляват от лица, контролирани от Рачев. Те са негови роднини, приятели или бивши негови съдружници\", обяви тя през февруари миналата година. Настоящият кандидат за главен прокурор Иван Гешев дори заяви, че в нощното шкафче на Марин Рачев са открити справки на ДАНС, свързани с купуването на гласове на местните избори през 2015 г. Гешев допълни, че кметът е очаквал проверка, тъй като инструктирал втората си братовчедка, която е начело на фирмата, спечелила най-много поръчки от общината, как да отговаря на въпроси. През май тази година Пазарджишкият окръжен съд запорира сметки и имоти за над 9 милиона лева на кмета на Септември Марин Рачев, съпругата му и свързани с тях фирми. Запорът е заради иск на Антикорупционната комисия за незаконно придобито имущество.  Всички тези скандали и обвинения срещу Рачев не смутиха гербаджиите в Септември и той получи шанс за нов мандат. В присъствието на областния лидер на партията Найден Шопов и секретаря Гинче Караминова всички кандидати за кметове на села в общината чинно заявявали, че ще се явят на избори само ако Рачев бъде номинацията на ГЕРБ за Септември. С аплодисменти той събра единодушието на 40 делегати, докато предложената депутатка Даниела Малешкова получи едва 4 гласа. Окончателната дума обаче ще има Изпълнителната комисия на ГЕРБ. Междувременно партийният разнобой в Русе поне привидно е временно замазан. След като Бойко Борисов даде ясни сигнали, че не желае нов мандат за Пламен Стоилов, настоящият кмет би отбой. Със статус в социалните мрежи той се отказа от изборите. \"От опит зная, че успешен нов мандат като кмет предполага категорична подкрепа както от правителството, така и от ръководството на партията, която ме излъчи за кмет през 2011 г. Такава до момента не е заявена спрямо мен\", призна той. Стоилов се оплака от системно дискредитиране и омаскаряване. Няма да рискувам интересите на Русе за сметка на собственото си политическо оцеляване, написа той. След отвода на Стоилов във вътрешнопартийната надпревара остават 8 кандидати за кмет на Русе. Гербаджиите в областния град ще разчитат на Изпълнителната комисия и ръководството на партията за окончателното решение. Очаква се кандидатите за кметове на ГЕРБ да бъдат определени в началото на септември.", "date": "2019.08.12", "title": "ГЕРБ в Септември залага на съден кмет"}
{"url": "https://duma.bg/zatyagat-kontrola-na-dvizhenieto-vav-varnensko-n197631", "text": "Във Варненска област въвеждат допълнителни мерки за превенция на пътния травматизъм след заседание на Областната комисия за безопасност на движението по пътищата. За първите 6 месеца на годината по пътищата на областта са загинали 24 души, докато за същия период на 2018 г. били 14. Регистрирани са над 23 хил. нарушения, а близо половината от тях (над 10 хил.) са за превишена скорост, заловени са 86 водачи да шофират с алкохол в кръвта над допустимото. Предвижда се спешна промяна в организацията на движението на конфликтни точки - ще бъде положена шумна маркировка по пътищата Варна - Добрич (при 9 км) и Варна - Оброчище (на 7 км), ще бъде изградено кръгово в местността Долна Трака и др.  Трима души пострадаха тежко при катастрофа във Варна вчера. В неделния ден шестима души пострадаха при катастрофа в района на Искърското дефиле - по пътя за Лакатник. Четирима от ранените са тийнейджъри.", "date": "2019.08.12", "title": "Затягат контрола на движението във Варненско"}
{"url": "https://duma.bg/sblasatsi-na-hramoviya-halm-n197619", "text": "Сблъсъци избухнаха между израелски полицаи и палестинци на Храмовия хълм в Йерусалим, предаде Ройтерс. Заради напрежението израелската полиция блокира достъпа до хълма за евреите, които също почитаха важен религиозен празник - Тиша Б'Ав. Израелската полиция изстреля звукови гранати, за да разпръсне палестинците по време на конфронтациите пред джамията Ал-Акса, където десетки хиляди поклонници мюсюлмани се събраха за празника Ид ал-Адха. Най-малко 14 палестинци са откарани в болници за лечение. Израелското обществено радио заяви, че четирима полицаи са ранени. Сблъсквайки се с полицията, палестинците скандираха \"С нашата душа и кръв ще те изкупим, Акса\". Последвали разправии и тълпата избягала, когато звуковите гранати избухнали и димът се разнесъл.", "date": "2019.08.12", "title": "Сблъсъци на Храмовия хълм"}
{"url": "https://duma.bg/25-te-nay-bogati-semeystva-pritezhavat-14-triliona-n197622", "text": "Американската агенция \"Блумбърг\" публикува списъка на 10-те най-богати семейства в света. На първо място е американското семейство Уолтън, което притежава веригата супермаркети Walmart (\"Уолмарт\"). Богатството му е $190,5 милиарда. През последната година семейство Уолтън са спечелили $39 милиарда. Второто място отиде при семейство Mars (Марс), което контролира едноименната компания, известна най-вече със своите шоколадови десерти. От началото на годината то е станало по-богато с $37 милиарда, а общото му състояние достигна $126,5 милиарда. Трети в класацията са братята Чарлз и Дейвид Кох, които ръководят нефтохимическата корпорация Koch Industries (\"Кох индъстрийз\"). Богатството им през последната година е нараснало с $26 милиарда и сега възлиза на $124,5 милиарда. Четвъртата позиция отиде при кралската династия Ал Сауд от Саудитска Арабия, която има $100 милиарда. Пето място заемат братята Ален и Джерард Вертхаймерс, които притежават парфюмерийната къща Chanel (\"Шанел\"). Богатството им се оценява на $57,6 милиарда. Шестата позиция е за семейство Дюма, което притежава модната къща Hermes (\"Хермез\") и има $53,1 милиарда. На седмото място са три белгийски династии - Ван Дам, Спулберх и Де Мевиус - контролиращи пивоварната компания Anheuser-Busch InBev (\"Анхойзер-Буш Инбев\") и притежаващи $52,9 милиарда. Осмото място заемат германските семейства Берингер и фон Баумбах, собственици на фармацевтичната група Boehringer Ingelheim (\"Бьорингер ингелхайм\") и на $51,9 милиарда. Амбани са девети, контролирайки индийската индустриална група Reliance Industries (\"Рилайън индъстрийз\") с $50,4 милиарда. В първата десетка са и американците Каргил и Макмилан, които притежават хранителната компания Cargill (\"Каргил\") и имат $42,9 милиарда. За една година общото състояние на 25-те най-богати семейства в света е нараснало с 24% и според експертите на \"Блумбърг\" възлиза на $1,4 трилиона. Числата са стряскащи: на минута те печелят по $70 000, на час $4 милиона и на ден $100 милиона. ", "date": "2019.08.12", "title": "25-те най-богати семейства  притежават $1,4 трилиона "}
{"url": "https://duma.bg/smartonosen-tayfun-udari-kitay-n197621", "text": "Броят на загиналите от тайфуна \"Лекима\", който удари брега на Източен Китай, се увеличи до 32 души. Това съобщи информационната агенция Синхуа, позовавайки се на местните власти. Над 12 души са обявени за изчезнали, след като бурята достигна сушата в събота с максимална скорост на ветровете от 187 километра в час. Отбелязва се, че повече от 1 милион души са евакуирани, цялото въздействие на стихиите в една или друга степен е засегнало почти 5 милиона жители на провинция Чжецзян. Китайските власти изчислиха, че тайфунът е причинил щети за 2,2 милиарда долара. Отменени бяха над 3200 полета. Природни бедствия връхлетяха и южната част на Азия. Наводнения и свлачища, причинени от мусонни дъждове, отнеха живота на над 130 души в Индия и Мианма. Наводненията, причинени от мусонни дъждове, са причинили смъртта на поне 100 души в Индия, съобщи АФП. Други стотици хиляди в различни части на страната са били принудени да напуснат домовете си.", "date": "2019.08.12", "title": "Смъртоносен тайфун удари Китай"}
{"url": "https://duma.bg/vreme-za-izbori-n197639", "text": "Предизборните времена в България винаги са интересни. През последните години ГЕРБ правят всичко възможно резултатите да са предизвестени, което води до цяла поредица абсурди, скандали и много истерия. Напоследък Бойко Борисов обяснява как в партията щяло да има промени, ГЕРБ щели да се отръскат от корумпирани, нечестни, лоши кметове и т.н. До момента обаче гербаджиите залагат на познати муцуни, а от чистката страдат най-вече дружките на вече низвергнатия Цветан Цветанов. Връх в \"новия морал\" на ГЕРБ е кандидатурата им  . Всеобща любов и единодушие спрямо номинацията му, селски кметове късат ризи само и само той да е градоначалник... И всичко това за човек, който има условна присъда за укриване на данъци за стотици хиляди левове! ГЕРБ си искат Рачев, въпреки че общината е с изключително лоши финансови показатели и огромни задължения. Искат си го, въпреки че е заподозрян за сключването на редица неизгодни договори, и то с приближени до него фирми. Никой не пита какво се случва и с онези сметки с 9 млн. лева на него и съпругата му, които бяха запорирани само преди няколко месеца.  Може да е свързано с факта, че Марин Рачев е от онези гербаджии, които си пазят специални тефтерчета в нощното шкафче. Само преди година фаворитът за главен прокурор Иван Гешев се възмущаваше как един кмет има справки от ДАНС за търговията с изборни гласове за местната власт. За това тефтерче и сумите срещу инициалите в него обаче днес никой нищо не казва. Дори и Гешев, този борец за правосъдие.  Бъдещият главен прокурор също е зает с предизборна кампания - колкото и предизвестено да е назначението му в прокуратурата, той е длъжен да блесне медийно. Затова, вместо да разследва кметове, Гешев тича до Варна, за да \"благодари на колегите\". Последната му пиарска пресконференция обаче предизвика само насмешка. Били разкрили убийство. 91-годишен старец с бастун грабнал винкел и помлял мъж, по-млад с близо 40 години. Болният от деменция старец успял да разчлени труп, намерил кола и скрил тялото в гората. Кой е извозил тялото, помогнал ли е в рязането - тези въпроси отговор нямат. Това ли е разкритото убийство? Май въпросите са повече от отговорите. Как Гешев все още не е постановил присъда? Или не смее, защото  ? Бъдещият прокурор дори не спомена родствената връзка. Значи за едни може, а за други не? Тук защо не се хвърлят предварителни \"доказателства\" по разследването? Или само \"хакерите\", искащи да съсипят хегемонията на ГЕРБ, са абсолютни престъпници? Изборно му е на Гешев, изборно им е на ГЕРБ, а престъпленията продължават да си висят ненаказани... Дали скоро няма да изскочи още някое тефтерче - след Златанов и Рачев този път ударът може да е по-интересен и най-сетне да размести пластовете и хегемонията на самозабравилите се \"честни\" властници.", "date": "2019.08.12", "title": "Време за избори"}
{"url": "https://duma.bg/rusiya-obvini-sasht-za-namesa-v-protestite%09-n197623", "text": "Разрешен от властите протестен митинг се състоя в събота в Москва, но преди това руското министерство обвини посолството на САЩ, че използва протестите за намеса във вътрешните работи на страната.    Високопоставен дипломат на САЩ бе повикан в петък в министерството по повод пост в туитър и материал на сайта на посолството, които съдържали карта с маршрута на опозиционна демонстрация от 3 август, както и информация на руски език за проявата. \"Преценяваме поместването на съставената от организаторите схема за провеждане на незаконно мероприятие като агитация в полза на участието в него и призив за действие, което представлява опит за намеса във вътрешните работи на нашата страна\", казва се в съобщението на министерството за срещата с Тим Ричардсън, съветник на посланика. Демонстрацията на 3 август не бе разрешена от столичните власти и тогава полицията арестува над 600 души. Тя бе по повод отказа на институциите, свързани с изборите, да регистрират опозиционни кандидати за местните избори в Москва през септември. На 2 август посолството на САЩ публикува на сайта си на английски език предупреждение към гражданите на САЩ да избягват маршрута на демонстрацията,  като в текста бе уточнено, че тя не е разрешена от московските власти. Медиите припомнят, че обвинението към посолството на САЩ идва ден след като Русия обвини германската медия \"Дойче веле\", че също е приканвала руснаците да се присъединят към антиправителствените протести в Москва.   Иначе в разрешената в събота протестна акция на булевард \"Академик Сахаров\" участваха около 20 000 души, съобщиха властите. Това е четвъртият протест. Според други източници броят им варира от 15 000 до 50 000 души. Протестиращите поискаха свободни местни избори в Москва. Противоречиви са обаче съобщенията за хода на акцията. Първоначално полицията съобщи, че не е имало нарушения на реда. Но по-късно се появиха съобщения за арестувани. Над 500 демонстранти, много от които младежи, се насочиха към сградата на президентската администрация. Те скандираха \"Путин е крадец\". За различни правонарушения бяха задържани 146 души. Съобщава се също, че при подобни акции в национален мащаб са арестувани 160 души. ", "date": "2019.08.12", "title": "Русия обвини САЩ за  намеса в протестите\t"}
{"url": "https://duma.bg/premalchavat-vrazka-na-kranevskiya-kmet-s-tezhko-ubiystvo-n197638", "text": "Настоящият кмет на Кранево Румен Николов има връзка с тежко убийство, което Иван Гешев обяви за разкрито. На извънредна пресконференция  единственият кандидат за главен прокурор се похвали, че с намесата на държавното обвинение са разкрити две тежки престъпления. По-късно обаче стана ясно, че около убийството на 56-годишен мъж има много неизяснени факти въпреки хвалбите на Гешев, че часове преди пиарската му изява от Варна разследващите са разплели смъртта на жертвата. Прокуратурата спести на медиите, че заподозреният за извършител е баща на краневския кмет. Другият му син пък е полицай, твърдят местните. Преди 10 дни в гора край Варна е открит \"почти заровен труп на мъж\". \"Стигна се до извършителя, който е задържан. Същият е съсед по вила на убития, а помежду им от дълго време е имало конфликт. Убитият е тормозел своя убиец, като го е крадял, заплашвал, нанасял му е понякога побой и така се е стигнало до тази трагична случка\", разказа Гешев. Не стана ясно дали убиецът е подавал жалби в полицията и ако го е направил, какви мерки са взели МВР и прокуратурата. Апелативният прокурор на Варна Владимир Чавдаров добави, че убиецът е на 91 години, а убийството е станало в дома му, за оръжие бил използван винкел. Нито Чавдаров, нито Гешев споменаха името на дядо Петко, който е баща на краневския кмет. Те не обясниха и как старецът е успял да се справи с трупа, особено след като страда от деменция. Според тях обаче той съзнавал какво е направил и можел да отговаря за действията си. Заради неговата възраст, заболявания и общото му физическо състояние убиецът не може да пребивава в ареста. От прокуратурата не обясниха как разчлененият труп е откаран до гората, нито кой е го превозил. Варненски сайтове твърдят, че в кметството и дома на Николов е извършено претърсване и са иззети документи. В четвъртък и петък той не се е явил на работа, липсвал и служебният му автомобил. И при разплитането на второто убийство се оказа, че Гешев няма с какво толкова да се похвали, нито пък да благодари за работата \"на колегите\". Мъж нанесъл побой до смърт на жената, с която живеел на семейни начала. За убийството разследващите научили от обаждане на дъщерята на сочения за извършител и от наетото погребално бюро. Гешев обяви, че битовата престъпност ще е приоритет на следващия главен прокурор. За изнасянето на информация по случая с хакерската атака срещу НАП той посочи, че гражданите трябва да бъдат информирани и не може да се чуват само тезите на обвиняемите и защитата. Съзнателно се манипулира обществото и прокуратурата няма как да си мълчи, особено при положение, че не е виновна за нищо, оплака се Гешев. Това, че на някого не му харесва истината, не било проблем на обвинението.", "date": "2019.08.12", "title": "Премълчават връзка на краневския кмет с тежко убийство"}
{"url": "https://duma.bg/predlagat-nova-metodika-za-liniyata-na-bednost-n197635", "text": "МТСП се кани да предложи на правителството и социалните партньори нова методика за изчисляване на линията на бедност, тъй като сегашната е от 2006 г. Според социалното министерство тя ще бъде в съответствие с методологията на Евростат и ще използва единен показател за измерване на бедността в страните от ЕС, материални лишения, работещи бедни, домакинства с нисък интензитет на икономическа активност, население в риск от бедност и социално изключване и пр.  Очаква се при новата формула да се отчитат инфлационните процеси през предходната година, което създава гаранция за избягване на възможността за понижаване финансовата подкрепа на хората с увреждания, пише в доклада си социалният министър Бисер Петков. Размерът на линията на бедност за страната ще се определя с коригиращ коефициент.   Според сегашната методика за линията на бедност през 2017 и 2018 г. с по-малко от 351,11 лв. месечно в България живеят над 1,55 млн. души (22% от населението на страната) - обикновено това са нискодоходните групи и хората с увреждания. Линията на бедност се ползва за административни нужди с цел подкрепа на бедните и уязвими слоеве от населението.  Евростат определя линията на бедност като 60% от монетарния общ нетен доход. Линията на бедност за 2020 г. ще трябва да бъде определена до 2 месеца след приемане на методиката.  ", "date": "2019.08.12", "title": "Предлагат нова методика за линията на бедност"}
{"url": "https://duma.bg/1-mlrd-evro-globa-zastrashava-mertsedes-n197626", "text": "Германски прокурори планират да глобят автомобилния гигант \"Даймлер\" с между 800 милиона и 1 милиард евро за участието му в скандала с вредните газови емисии, известен като \"Дизелгейт\", съобщава в последното си издание германското издание \"Шпигел\". Федералната агенция за автомобилен транспорт (KBA) установи, че 280 000 автомобила на компанията от моделите Mercedes-Benz C-Class и E-Class са били оборудвани със софтуер, който трябва да показва по-ниски от действителните нива на вредни газови емисии, и с оглед на това поискаха неговото премахване от автомобилите. Сега прокуратурата в Щутгарт планира да глоби \"Даймлер\" с до 5000 евро на превозно средство, пише германското списание. Преди време базираната в Щутгарт автомобилна компания подаде молба за снизходителност до Европейската комисия, позовавайки се на нейното пълно сътрудничество с разследващите по повод скандала \"Дизелгейт\".", "date": "2019.08.12", "title": "1 млрд. евро глоба застрашава \"Мерцедес\""}
{"url": "https://duma.bg/pak-problemi-s-prodazhbata-na-vinetki-n197627", "text": "Възможни са временни затруднения при продажбата на електронни винетки на 14 август, сряда, предупреждават от Агенция \"Пътна инфраструктура\". От 16.00 до 18.00 часа на 14 август са планирани дейности по внедряване на актуализации на електронната система за събиране на пътни такси на база време и изминато разстояние. Възможно е да възникнат прекъсвания, които да затруднят продажбата на електронни винетки.  За избягване на риска от проблеми с покупката на е-винетка по време на планираните актуализации се препоръчва на водачите да планират пътуването си по републиканската пътна мрежа и да купят електронната си винетка своевременно. Предвижданото внедряване на софтуерните актуализации е част от подготовката за въвеждане в експлоатация на тол системата, се напомня в прессъобщението. ", "date": "2019.08.12", "title": "Пак проблеми с продажбата на винетки"}
{"url": "https://duma.bg/separatisti-prevzeha-aden-n197617", "text": "Йеменски сепаратисти превзеха пристанищния град Аден в поредна ескалация на гражданския конфликт в близкоизточната страна. Сили на Южния преходен съвет, които се борят за отделяне на Южен Йемен, превзеха ключовото пристанище след няколкодневни боеве с войски на международно признатото правителство. Аден беше временна столица на силите на президента Абдрабух Мансур Хади, след като бунтовниците хути превзеха столицата Саана през 2014 г.  Правителството нарече случилото се в Аден \"преврат\". Пред Франс прес представител на сепаратистите е заявил, че президентският дворец в града е бил предаден без бой, а за изтеглянето на охраняващите го войници е създаден безопасен коридор. През изминалите дни най-малко 70 души изгубиха живота си в битката за Аден.  Саудитска Арабия, където се намира Хади, и Обединените арабски емирства, които подкрепят преходния съвет, призовават за незабавни преговори. Малко по-късно Ройтерс съобщи, че военна коалиция, ръководена от Рияд, е атакувала сепаратистите в Аден.", "date": "2019.08.12", "title": "Сепаратисти превзеха Аден"}
{"url": "https://duma.bg/miliarder-se-samoubi-v-kiliyata-si-n197620", "text": "Обвиненият в сексуална експлоатация на напълнолетни - американският финансов магнат Джефри Епстайн, се е самоубил в килията си. Финансистът беше в ареста от 6 юли. Той беше задържан след нов анализ на споразумение, което е сключил с прокуратурата преди 11 години. Вместо на доживотен затвор тогава Епстайн беше осъден само на 13 месеца затвор. 66-годишният Епстайн се призна за виновен по обвиненията за сексуален трафик на непълнолетни момичета, като възрастта на някои жертви не е надвишавала 14 години. Епстайн беше смятан за близък на сегашния президент Доналд Тръмп, бившия държавен глава Бил Клинтън и други значими американци в политиката и шоубизнеса. Смъртта на финансиста предизвиква скептицизъм сред привържениците на теории на конспирацията и дори някои политици задават въпроси как е успял да се самоубие в силно охранявана част на затвора. Сенаторът републиканец Рик Скот от Флорида допусна, че в смъртта на Епстайн може да има престъпни елементи. Бившият кмет Рудолф Джулиани зададе в туитър въпроси за смъртта на Епстайн. \"Следвайте мотивите\", добави той. Други потребители допуснаха, че смъртта на финансиста не е самоубийство или че самата смърт е фалшифицирана.", "date": "2019.08.12", "title": "Милиардер се самоуби в килията си"}
{"url": "https://duma.bg/zreyat-novi-buntove-v-zashtita-na-prasetata-n197624", "text": "Сред властта започва да се забелязва паника заради напрежението в страната и назряващите нови бунтове в защита на прасетата. Кметът на силистренското село Ситово Сезгин Алиибрям е издал специална заповед, с която се забраняват масовите мероприятия до 20 август. Нараства напрежението и в села от Южна България заради предстоящото принудително умъртвяване на домашните животни. Кметовете на 30-те пазарджишки села, които поеха ангажимент пред премиера Борисов да убедят своите съселяни доброволно да умъртвят домашните си прасета, срокът за което изтече вчера, няма да удържат обещанието. Те обявиха, че няма да пуснат екипите на БАБХ в дворовете. \"Просто ще вдигна всички хора и ще ги изгоним. И този път ще се вдигнем цяла Южна България. Хора ми се обаждат и от Стара Загора, от Нова Загора, от Пловдив, Пловдивско. Стигнахме до съгласие, че който иска ще си заколи прасето, ще получи обезщетение, а който не иска, няма да го коли. Това беше уговорката\", заяви пред \"Хоризонт\" кметът на с. Юнаците Стоян Кузов. \"Категорично същата позиция заемам и аз. Те не могат във всички села в Пазарджишка област да тръгнат наведнъж. Да видим кои села ще си изберат и как те ще процедират и оттам ние ще предприемем нашите действия - откъде са дошли, оттам да си тръгнат\", добави и кметът на Черногорово Емил Захариев, цитиран от БНР. Вчера бе последният ден, в който стопаните на домашни прасета от Южна България трябва доброволно да умъртвят животните. След това прасетата ще бъдат принудително унищожени. В края на работната седмица протестиращите край село Крушаре обявиха, че ще внесат сигнал до Върховната административна прокуратура заради наложените мерки от земеделското министерство за принудителното избиване на прасетата в домашните стопанства. Протести срещу изискването за доброволно умъртвяване на животните, придружени с пътни блокади, организират също жителите на ямболското село Безмер и варненската община Долни чифлик. Ловът на диви прасета този сезон ще започне по-рано и ще завърши по-късно, за да имат възможност ловците за по-голям отстрел и намаляване на популацията. Това стана ясно във Велико Търново след национална среща на ръководството на министерствата на земеделието и на околната среда и Българската агенция по безопасност на храните. Към момента в засегнатите от заболяването райони популацията е около 2,5 единици на 100 хектара, а трябва да намалее до 0,3 на 100 хектара. Броят на откритите заразени диви свине е 33. Министър Десислава Танева съобщи, че от общо 2800 ловни дружинки в страната 104 ще бъдат засегнати от ограничението за ловна дейност в заразените територии. За сметка на това обаче през есента ловът ще започне по-рано и идеята е да приключи два месеца по-късно, т.е. чак около средата на март 2020 г. Министър Танева съобщи, че до 26 август трябва да бъдат представени протоколите за \"почистен двор\", срещу които домакинствата с убити прасета ще получат по 300 лв. за дезинфекциране. Желаещите да отглеждат отново прасета, могат да го направят чак след една година. Като сериозен проблем Танева отчете нерегистрацията на преобладаващата част от домашните прасета, отглеждани от типа \"заден двор\". От 30 огнища при домашните свине само в 8 случая животните са регистрирани и те ще получат полагащите им се компенсации. Следващата година всеки, който иска да гледа прасета, ще трябва задължително да ги регистрира и да спазва мерките за безопасност. Тя отговори отрицателно на въпроса дали, след като едно прасе се регистрира, стопаните ще трябва да плащат данък за него. Съобщи също, че размерът на нанесените щети у нас от свинската чума досега е около 15 млн. евро.  По време на срещата стана ясно и че съществуват затруднения в борбата с чумата поради недостига на хора, които да работят на терен. Министър Танева сподели още, че според нея повишаването на цената на свинското месо в търговската мрежа не е причинено от АЧС. Зам.министърът на околната среда Красимир Живков съобщи, че от подадените досега 970 предложения за терени за загробване на евтаназираните животни 560 (60%) са били отхвърлени поради различни рискове. Цвятко Александров, зам. изп. директор на БАБХ пък информира, че общо 30-те огнища на зараза са били със 130 хил. прасета. От тях вече са умъртвени 115 хил. в свинекомплексите и 722 в личните стопанства. Експертът каза още, че се правят строги изследвания и на фуражите, използвани за храна на животните. Как е проникнала заразата в големите свинекомплекси обаче, на този етап все още не може да се установи. По-рано в петък министър Танева обеща кадрови промени в БАБХ, след като пикът на заразата отмине. \"Експерти от Българската агенция по безопасност на храните са подготвили два модела информационни бюлетини, които в 10-дневен срок ще бъдат раздадени във всяко населено място. В единия е обяснено какво значи биосигурност в тип \"лично стопанство\", а в другия за по-големи стопанства с развъдна дейност. Всеки, който спази изискванията, може да бъде регистриран\", каза Танева. Тя посочи, че успехът в борбата с африканската чума по свинете зависи от биосигурността в стопанствата, в които се отглеждат.", "date": "2019.08.12", "title": "Зреят нови бунтове в защита на прасетата"}
{"url": "https://duma.bg/kfn-prishpori-naredbata-za-obezshteteniya-n197625", "text": "Председателят на Комисията за финансов надзор Бойко Атанасов е изпратил писма до социалното и здравното министерство, в което се настоява за създаването на работна група, чиято задача ще бъде бързото разработване на нова методика за обезщетенията. Тя трябва да залегне в съответната наредба. \"В ситуация на скъсени срокове поради изключителната важност на темата ще вложим всичките си усилия, за да спазим ангажимента пред обществото. Именно регулаторът е отговорен да следи за определяне размера на обезщетенията за имуществени и неимуществени вреди. Тя трябва да осигури както даването на финансова подкрепа на близките на пострадалите и загиналите, така и финансова стабилност на сектора, заявява Атанасов. Претенциите, свързани с полицата \"Гражданска отговорност\" в края на първите 6 месеца на годината, надвишават 3,479 млрд. лв., показва статистика на КФН за очаквания размер на плащанията по застраховката. За имуществени вреди се очаква да бъдат платени 1,57 млрд. лв., а за неимуществни - 1,89 млрд. Неизплатените претенции са 276,5 млн. лв. за имуществени вреди. За неимуществените, в които влизат и причинени болки и страдания, са 720,7 млн. Предявените, но неизплатени средства към края на юли и по двата вида претенции възлизат на 563,6 млн. лв. Данните показват, че очакваният размер на възникналите, но непредявени претенции към 30 юли е 135 млн. лв. за имуществените и 353,6 млн. ле. за неимуществените. Статистиката показва, че най-голям дял в предявените претенции са за леките автомобили и товарните с допустима максимална маса до 5 тона. Претенциите за имуществени вреди се очаква да бъдат за 1,05 млрд. лв., а 80,9 млн. лв. са възникналите, но непредявени искове. Вследствие на причинени страдания са предявени претенции, които финансовият регулатор очаква да достигнат 1,52 млрд. лв., като са възникнали претенции в размер на 259 млн. лв., но те не са предявени.", "date": "2019.08.12", "title": "КФН пришпори наредбата за обезщетения"}
{"url": "https://duma.bg/kratki-novini-n197616", "text": "Турция \"решително\" ще продължи своите сондажни дейности в Източното Средиземноморие, заяви вицепрезидентът на страната Фуат Октай. Той подчерта, че около Кипър вече се намират три сондажни кораба и скоро към тях ще се присъедини още един. Полицията задържа жител на Ирак, който заплашвал да се самоубие на площада в непосредствена близост до Ватикана. Търсещият убежище извикал \"Аллах акбар\" (\"Аллах е велик\") и извадил запалка. Веднага е бил задържан от полицията за разследване. Неколкостотин участници в протестното движение на \"жълтите жилетки\" взеха участие в нова демонстрация в Париж. Привържениците на движението се движеха по улиците на града с призиви към френските власти спешно да решат социално-икономическите проблеми на страната. Катастрофа с бензиновоз в Танзания причини смъртта на 68 души, а 72 души са ранени. Камионът за гориво се е преобърнал и запалил, докато се е опитвал да избегне сблъсък с идващи насреща мотоциклетисти. Земетресение с магнитуд 5 по скалата на Рихтер е усетено в региона на о. Крит в Гърция. Това съобщи Европейско-средиземноморският сеизмологичен център. Епицентърът е бил на 10 км дълбочина. Екипи на турската брегова охрана в северозападния окръг Одрин задържаха 77 нелегални мигранти, които са възнамерявали да стигнат до Гърция. Мигрантите планирали да стигнат до Гърция с надуваема лодка.", "date": "2019.08.12", "title": "Кратки новини"}
{"url": "https://duma.bg/hakerska-radost-n197615", "text": "Тези дни за обществено обсъждане бе публикувана наредба на Министерството на икономиката, според която вече всички имоти държавна собственост ще се продават на електронна платформа. Електронната продажба ще включва и имоти под 10 хил. лв., които са в компетентността на областните управители, както и на обособени части от лечебни заведения. Платформата ще записва всяка операция от кандидатстването в електронен търг до обмен на документи между участниците. Оставяме настрана въпроса какво е останало за продан, но въпросният документ се появи на бял свят по-малко от месец, след като личните данни на 5 милиона българи бяха откраднати от НАП. Затова логично хакерите биха се зарадвали, че държавата им осигурява още един терен за изява. Защо да не се облажат с някой друг имот? Повод за подобна радост нямаше да има, ако у нас наистина действаше изцяло изградено е-правителство. Никой не знае колко пари бяха изхарчени през последните 10 години за него, но със сигурност са милиарди. Краен продукт обаче така и не се появи. Въпреки че съществува стратегия за развитието на е-управлението и пътна карта към нея, повечето от заложените принципи не се спазват, а в областите, където има прогрес, той е изолиран от останалите. Връзки между отделните електронни услуги също липсват. Резултатът - вместо плътна мрежа от услуги се появиха по-скоро отделни работещи \"островчета\". А Eстония например вече разполага с електронно правителство, обединяващо повече от 900 информационни системи и над 5 хил. електронни услуги, повечето от които комплексни. Българската администрация предлага 2900 услуги, от които 87% са първични, а 13% - комплексни. Реално само 19% от българските администрации всъщност предлагат електронни услуги. А при всеки удобен случай вицепремиерът всичколог Томислав Дончев не пропуска да обещае, че през ноември хартията изчезва в отношенията ни с държавните чиновници. Само дето не уточнява коя година ще стане това.", "date": "2019.08.12", "title": "Хакерска радост"}
{"url": "https://duma.bg/muzikalni-priklyucheniya-predlaga-muzeyat-boris-hristov-n197607", "text": "Концерт подарък за софийската публика е подготвил странстващият пианист Марк Деймиш на 15 август от 18 ч. в музея \"Борис Христов\", ул. \"Цар Самуил\" 43. В програмата почитателите ще чуят творби на Арън Копланд, Джордж Гершуин, Лудвиг ван Бетовен. Входът е с покани.", "date": "2019.08.12", "title": "Музикални приключения предлага музеят \"Борис Христов\""}
{"url": "https://duma.bg/datata-n197609", "text": "МЕЖДУНАРОДЕН ДЕН НА МЛАДЕЖТА. Отбелязва се на тази дата от 2000 г. Обявен е от ООН с резолюция на Общото събрание от 17 декември 1999 г., за да се поощри диалогът между младежите от различни култури и между поколенията. 1853 - РАЖДА СЕ СТОЯН ЗАИМОВ, РЕВОЛЮЦИОНЕР И ПИСАТЕЛ (УМИРА 1938 Г.). Просветен и обществен деец, участва в основаването на Гюргевския революционен комитет (1875), директор на Народната библиотека в София (1903-1908). Наред със Захарий Стоянов полага основите на българската модерна мемоарна традиция. Автор на \"Миналото. Белетристични и исторически очерци из областта на българските движения от 1870-1877 г.\" в 4 тома и др. 1879 - СЪЗДАДЕН Е БЪЛГАРСКИЯТ ВОЕНЕН ФЛОТ. Началото е поставено с Дунавската флотилия в Русе. Военноморските ни сили отбелязват своя първи празник доста по-късно - през 1914 г., и то не на своя рожден ден, а на 21 ноември - датата, на която отрядът торпедоносци побеждава в морски бой турския крайцер \"Хамидие\" през 1912 г. През 1915 г. празникът е изместен на 2 август - възшествието на цар Фердинанд на престола. През 1956 г. за празник на ВМС е определена датата на тяхното създаване - 12 август, с уточнението да се чества втория неделен ден на месеца. 1960 - СЪЗДАВА СЕ ВИСШ ВОЕННОМЕДИЦИНСКИ ИНСТИТУТ (ВВМИ) към Министерството на народната отбрана. На 7 април 1989 г. с Указ 546 на Държавния съвет се създава Военномедицинска академия (ВМА) към МО, която обединява ВВМИ, Обединен авиомедицински научноизследователски институт, Военноморска болница-Варна, и Правителствена болница-София. 1965 - ПРОВЕЖДА СЕ ПЪРВИЯТ НАЦИОНАЛЕН СЪБОР НА НАРОДНОТО ТВОРЧЕСТВО В КОПРИВЩИЦА. Продължава до 15 август. На 7 сцени над 4000 участници - народни певци, свирци, танцьори, разказвачи на приказки и легенди от цялата страна изявяват самобитното си изкуство. Първата проява през 1965 г. е посветена на великия син на Копривщица Любен Каравелов. Оттогава на всеки пет години Националният събор на народното творчество събира хиляди творци от страната и изпълнители на български фолклор от чужбина. 1981 - ПРЕДСТАВЕН Е ПЪРВИЯТ ПЕРСОНАЛЕН КОМПЮТЪР. На тази дата излиза официалното съобщение за пускането на IBM Personal Computer. Компютърът е с процесор Intel 8088, 4,77 MHz тактова честота и 16 KB оперативна памет, работи под Microsoft DOS операционна система. 2000 - РУСКАТА АТОМНА ПОДВОДНИЦА \"КУРСК\" ПРЕТЪРПЯВА АВАРИЯ. В Баренцово море загиват всички 118 военни моряци, които се намират на борда й. Останките на някои от тях по-късно са извадени на повърхността и погребани. Според официалния доклад от 2000 страници на генералния прокурор на Русия гибелта на \"Курск\" е предизвикана от учебно торпедо, взривило се в торпедния отсек.", "date": "2019.08.12", "title": "Датата"}
{"url": "https://duma.bg/toni-momrel-da-peya-v-balgariya-za-men-e-sbadnata-mechta-n197608", "text": "Едва отшумяват последните звуци от ХХII Банско джаз фест, а неговият създател и организатор д-р Емил Илиев съобщава новини за следващото издание. Той е обсъждал с директорката на Италианския културен институт в София предложението догодина да гостува именитият композитор и изпълнител Тото Кутуньо, любимец на българската публика и голям приятел на България, и две млади певици, които в последно време добиват популярност на италианската музикална сцена. Идеята е те да изнесат концерт на стадиона в Банско, тепърва предстои да се уточняват подробностите, но е ясно, че след поредното успешно издание на авторитетния форум д-р Илиев вече мисли и работи върху програмата за догодина. В последната вечер хиляди любители на джаза и на стойностната музика имаха удоволствието да гледат и слушат четири различни и много интересни групи, всяка от които представи своя поглед и усещане за жанра. Христо Йоцов, който миналата година бе удостоен с почетна грамота за приноса му към развитието на фестивала през годините, представи новия си проект \"Jazz Cats 2\" - както се казва, още топъл на музикалния пазар, но вече изпълнен на живо в няколко града. В него проф. Йоцов продължава темата за котките - нарицателно име по света за джаз музикантите от висока класа, израз на почит, респект и принадлежност към \"племето\", а закачката е с характера на чаровните представители на животинския свят, \"с които съжителствам вече 30 години и към които съм много привързан\". Всъщност всяка пиеса от албума е посветена на различни котешки състояния - ядосани котки, мързеливи, емоционални, мистични, весели и т.н. Вече не е достатъчно просто да се свирят някакви композиции, те трябва да се опаковат като продукт и да представят определена идея, уточнява известният барабанист, който създава пиесите и продуцира албумите от проекта. По думите му в момента всички групи свирят изключително оригинална музика, 90 процента от джазовите музиканти си пишат композициите, които изпълняват, всеки се опитва да вкара това, което му е познато, намира смисъл и възможност да бъде оригинален, импровизацията започна силно да намалява и не се акцентира върху спонтанността. Вече никой европеец не свири стандарти на фестивал - дали ще е фолклор, класическа музика или друго, правят се заемки от всички посоки, за да се търси път на тази музика. Но най-важното е присъствието на личността на сцената, заключава проф. Йоцов. Той представи колегите си - Димитър Карамфилов - контрабас, Любомир Цанев - пиано, и Арнау Гарофе-Фарас - тенор, сопран саксофон, родом от Барселона, възпитаник на джаз отдела на Кралската консерватория в Хага, Холандия, който живее в България от три години. Последната вечер откриха дебютантите на фестивала Майк Сакс и \"Екс-кий\" - формацията има тригодишна история и изпълнява предимно фюжън и смуут джаз. След една среща в Хасково се събрахме с момчетата да посвирим в едно студио, установихме, че вкусовете ни стилово в музиката съвпаднаха, и така решихме да направим този проект, разказва саксофонистът Милен Стойков - Майк Сакс. В него са още Илия Тенев - клавишни, 17-годишният Никола Панчев - соло китара, Ленко Драганов - барабанист, композитор и тонрежисьор, и Радослав Терзийски - басист. Към момента те изпълняват известни композиции в свой аранжимент, но мислят за авторски албум - част от мелодиите вече са създадени и предстои да бъдат представени на сцената. Милен Стойков отделя от времето си, за да организира и участва в образователни концерти за ученици с убеждението, че това е начинът да се подготви бъдеща публика за качествената музика и да се постави основата на богата обща култура на подрастващите. Симпатичната и високопрофесионална група \"Гаджо дило\" от Гърция и тяхната очарователна певица Илиана Цапацари са добре известни на постоянната публика на Банско джаз фест. А днес са една от най-обичаните и търсени групи в родината си. Те отново вдигнаха на крака площада със своя уникален стил \"Мануш де грек\", в който представят джипси джаз и кавъри на популярни гръцки песни. Танцувалния финал на ХХII Банско джаз фест постави Тони Момрел със своята група и специална гостенка, колежката му от \"Инкогнито\" Ванеса Хейнс - вокал и клавишни. \"Винаги се радвам да идвам в страната ви, имам много български приятели в Англия, за мен е сбъдната мечта да изнасям концерти в България, а сега и със собствения си бенд.\" Това каза на среща с журналисти преди концерта Момрел, който за трети път пее в Банско, а в началото на годината изнесе концерт в София. Певицата с уникален глас Ванеса Хейнс, която три пъти е идвала на фестивала, има и самостоятелна кариера. Една история от първото й гостуване я трогнала дълбоко: на концерта присъствали деца, лишени от родителска грижа, едно момиченце й подарило цветно перо, което да закичи в косата си. Певицата го пази до днес. \"Винаги ще помня този град и хората, които съм срещала тук\", каза Ванеса Хейнс.", "date": "2019.08.12", "title": "Тони Момрел:    Да пея в България - за мен е сбъдната мечта"}
{"url": "https://duma.bg/vladinova-e-rezerva-na-kaleyn-i-taseva-n197610", "text": "Доскорошната прима на националния отбор по художествена гимнастика (индивидуално) - Невяна Владинова, е заявена като резерва на Боряна Калейн и Катрин Тасева за Световното първенство в Баку през септември, обявиха от федерацията. Днес изтича срокът за заявките на гимнастичките и уредите, на които ще играят на шампионата на планетата, който е и олимпийска квалификация за Токио 2020. \"След задълбочено обсъждане и с оглед постигането на основната цел пред националните ни състезателки (индивидуално) - спечелването на 2 олимпийски квоти, бяха определени състезателките, които ще представят България в Баку. До 28 август могат да бъдат променяни имената на състезателките, както и уредите, но не и схемата, по която всеки отбор ще участва на първенството. По решение на треньорския щаб и всички отговорни фактори в БФХГ и като се взе предвид цялостното представяне на трите състезателки през годината, бе взето решение Тасева и Калейн да играят по 4 съчетания, а Владинова да играе на 2 уреда\", обявиха от федерацията. \"От 16 до 20 септември предстои Световно първенство в Баку, което е и квалификация за Токио 2020. Съобразно това, че успяхме да подготвим силен отбор и композиции с висока сложност, смятам, че реално можем да спечелим максималните 2 квоти. Конкуренцията ни в момента е изключително силна. Много от водещите отбори ще се стремят към същото. Смятам, че стратегията ни трябва да осигури максимален шанс за добро представяне. На базата на резултатите, постигнати по време на изминалия сезон, високата сложност на композициите и формата на момичетата, смятам за най-удачно отборът ни да бъде представен от 3 гимнастички - Катрин и Боряна да изпълнят 4 съчетания, а Невяна - 2. Провеждаме изключително ползотворна подготовка, като всички състезателки работят упорито и дават всичко от себе си. Предстоят ни две Световни купи - в Минск и Казан. Атмосферата в отбора е прекрасна. За мен най-важно е момичетата да са здрави и да покажат максимално добра форма на световното първенство. Всяка от тях има реални шансове да се бори за призово класиране на финалите на отделните уреди, както и за медал в отборното класиране\", коментира главният мениджър и старши треньор на индивидуалните гимнастички Бранимира Маркова.", "date": "2019.08.12", "title": "Владинова е резерва  на Калейн и Тасева"}
{"url": "https://duma.bg/politseysko-pravosadie-n197611", "text": "Той е \"момчето от крайния квартал\" без асансьор в хола, с ипотекирана къща във Волуяк и таван срещу затвора. Той е \"бедният хусар\" (сиреч - класическа лека кавалерия), възпят като тежка артилерия от шефа на Шесто, днес професор по лидерство (каквото и да означава това). Той е сам в \"калната битка\", сам като Кьовеши (как гордо звучи за невежите!), сам, но не самотен. Той е обект на непринудителна възхита (неизбежна като неизбежната самоотбрана), засвидетелствана от неговите подчинени прокурори и следователи, барабар с куриерите, шофьорите и секретарките, които го удавиха в море от любов и с обнажена гръд бранят своя началник от гражданското недоволство, наречено презрително \"уличен натиск\" и още по-презрително - \"медийни атаки\".   Той е горд собственик на високи и дълбоки качества: \"висок етичен стандарт, висока професионална компетентност, изключително високи професионални и нравствени качества; задълбочени знания в областта на правото, богат практически опит, ръководни и административни умения, изявени аналитични способности, изявена независимост, воля за налагане на законността, решителност при изпълнение на служебните задължения, устоява на натиск при прилагане на обществено непопулярни решения; умения за работа в екип; визионер с модерно мислене, ясна концепция и стратегически подход; отстоява каузи; изявен лидер, излъчва институционално доверие; притежава в пълна степен необходимите познания за функциониране на прокуратурата; безукорен професионалист и етичен магистрат; гарант за развитието на съдебната система; с принос за утвърждаване на правовата държава\". Поне така пише в мотивите на прокурорската колегия във ВСС. Той е Кандидатът за главен прокурор. Единствен, защото е безспорен, или безспорен, защото е единствен, не е ясно. Очевидно Кандидатът е еманация на прокуратурата и на разбирането що е правосъдие. Приказката за \"момчето от крайния квартал\" е все същият флирт с публиката като приказката за \"момчето от Банкя\" с неговото прасе, куче и колело. Колкото и да се разграничава от \"асансьора в хола\", Кандидатът е негов духовен наследник, приемник и продължител. \"Асансьорът\" поради своето правно безкултурие и дълбинно невежество издаваше присъди от парламентарната трибуна. Кандидатът с неговите \"задълбочени познания\", \"изявени аналитични способности\" и \"воля за налагане на законността\" раздава присъди от телевизора. Понеже в съдебната зала нещо не му се получава. Май нищо не му се получава там. Което не му пречи да \"излъчва институционално доверие\".  Драматичната рецитация на СРС-та е заменена с публикуване на доказателства и разпити на свидетели, преди тези доказателства да стигнат до съдебната зала, ако изобщо стигнат и ако издържат. Кандидатът предупреди застрашително (да няма изненадани!), че \"публичното оповестяване на доказателства\" ще продължи и занапред като превантивна мярка срещу \"защитата и някои други\", които дрънкат и мрънкат по телевизорите. \"Адвокатите винаги са били в противоречие на това, което се внася като обвинителна теза от страна на прокуратурата\", жалваше се \"Асансьорът\" в правно безсъзнание и не разумяваше защо изобщо адвокатите дръзват да говорят не само с медиите, но и в съдебната зала. Кандидатът с неговите \"изключително високи професионални и нравствени качества\" води все същата люта битка със защитата: \"Моята работа е да ги арестувам (престъпниците - бел.авт.), нейната работа (на защитата - бел.авт.) е да ги спасява, независимо каква е истината. Тя (защитата - бел.авт.) няма интерес от работеща прокуратура\". Това е циничното разбиране що е правосъдие. А именно: зрелище, екшън и \"На колене!\"; и две жени посред столицата, оковани в белезници пет часа, приковани в алчните за шоу тв обективи. Какво ще реши съдът - няма значение. Ти си вече осъден. През и чрез медиите. Преди и независимо от съда. С презумпцията за виновност. Въпреки и независимо от доказателствата. Ти си престъпник в очите на обществото. Ти си опозорен, омърсен, смазан и смачкан. Ти си свършен. Ти си унизен. Унижение и репресия - това е сърцето на правосъдието. На полицейското \"правосъдие\". Една машина, която произвежда страх и подчинение. Няма конституция. Няма презумпция за невиновност. Няма изконно право на защита. Така мисли Кандидатът. Понеже е \"безукорен професионалист и етичен магистрат\". И разделение на властите няма. Ако случайно има, това е \"виждането на десните екстремисти\", сиреч - кристален десен екстремизъм. Така мисли Кандидатът. Понеже е визионер и стратег и главно - \"гарант за развитието на съдебната система; с принос за утвърждаване на правовата държава\". Това е приносът на Кандидата за утвърждаване на правовата държава.  Разделението на властите не е плод на възпаленото въображение на някакви \"десни екстремисти\", които според Кандидата всъщност били болшевики. Не е екстремистко-болшевишка приумица (щях да напиша изгъзица, ама се въздържах заради доброто си възпитание!) нито на десни, нито на леви, нито на никакви екстремисти. Разделението на властите е основен конституционен принцип. Защита срещу деспотизма и тиранията. Пренебрежението на Кандидата към конституцията свисти досущ като градинска пръскачка с терористични намерения.  Когато общественото съзнание римува прокуратура с диктатура, призракът на Андрей Януариевич Вишински се изкачва по парадното стълбище на Съдебната палата. Когато прокуратурата панически обяви градинските пръскачки за страховито оръжие на кибертероризма, избликна гейзерът на обществения присмех: \"Пусни пръскачките - свали правителството!\". Така изглежда прокуратурата днес - една невъзможна смесица от призрак и присмех. Кандидатът е заобиколен от врази - \"бизнес кръгове, обвиняеми, подсъдими и/или осъдени лица\", \"мотивирани от партийни, корпоративни и/или лични интереси\" и изобщо - един \"политически кръг и свързаните с него медии и олигарси\". Колко удобно! Всеки, който дръзне да изрече или напише една критична дума срещу Кандидата, е пакетиран и надлежно етикетиран като олигарх (или храненик на олигарх), медиен император, десен екстремист и защитник на корпоративни интереси, противни на обществения интерес, и - в светла перспектива - подсъдим. Липсва само обвинението в джендъризъм.  Колко познато! Всеки, който дръзне да изрече или напише една критична дума срещу началството (вожда) на к'вото и да е, било партия, било институция, било нещо друго, тутакси бива заклеймен и жигосан като враг, олигарх, кариерист, службогонец, подкупник, продажник, заговорник, съзаклятник, съглашател, колаборационист, предател, превратаджия и гад безподобна, и като така трябва да бъде опозорен, унизен, наплют, обруган, сплашен, наритан и изритан като мръсен пес. Да не пречи. Кандидатът е прав. Битката е кална. Защото е битка с гражданите. За три дни общественото пространство подгизна от прокурорски декларации, позиции и заплахи. Пред нашите изумени очи прокуратурата се преквалифицира на адвокатура. За 72 часа (колкото една мярка за неотклонение \"задържане под стража\") пустите прокурори станаха адвокати. Уж на свои колеги, захапани от медиите, но всъщност - на Кандидата.  На 5 август Кандидатът прописа едновременно в първо лице единствено и множествено число, в безлични глаголни форми и от името на главния прокурор (вече!). И заплаши своите критици, \"че няма да се допуснат персонални атаки срещу магистрати\" (разбирай самия Кандидат) и на тези атаки \"ще бъде отговорено с всички позволени от закона средства\". В превод - с всички средства.       На 6 и 7 август Управителният съвет на Асоциацията на прокурорите в България и Прокурорската колегия на ВСС откликнаха самоотвержено и под индиго на повика на Кандидата и защитиха прокурорската гилдия от \"неправомерни медийни атаки\", \"медиен натиск\" и \"медийни провокации\". И за пискюл Асоциацията поиска Колегията \"да упражни правомощията си за вземане на отношение по случая\" (с всички средства, очевидно), а пък Колегията изневиделица призова \"обществото и медиите за повече толерантност в провежданото обсъждане на номинираната кандидатура за главен прокурор\".  Прокурорите се призовават взаимно да \"вземат мерки\" срещу медиите (сиреч - да им вземат мярката), а после призовават същите медии към толерантност. Толерантност към какво? Към полицейския манталитет, навлякъл магистратска тога? Към овластеното невежество? Към изнасилването на правовата държава? Към злоупотребата с правосъдието? Към покушението срещу конституцията?   Не знам какво е това - обсесивно-компулсивно разстройство или когнитивен дисонанс. Но със сигурност е цензура. Цензурата е оръжие на властта, която и да е тя. Властта се има за всесилна, а всъщност е страхлива. Властта люби да бъде обгрижвана и ухажвана, дундуркана и възхвалявана. В името на тези високи цели, на своята недосегаемост и неприкосновеност властта си отглежда медийни лакеи и ласкатели, мазнюги и мерзавци, кокони и кокотки. Възнаграждава ги и ги толерира. Това не е журналистика. Това е обслужващ персонал, сборище от метреси и наемници, орда питбули, които бранят властта от \"посегателствата\" на свободното слово. Властта искрено ненавижда свободното слово и всеки свободен глас. Тя чува само собствения си глас, но твърди, че това е гласът на народа.  Журналистиката, уважаеми госпожи и господа прокурори, не е прислуга на властта, нито нейна държанка. Цензурата, уважаеми госпожи и господа прокурори, е цивилизовано чудовище, напарфюмиран изрод. Това чудовище, този изрод разяжда обществото. И го развращава.", "date": "2019.08.12", "title": " Полицейско правосъдие"}
{"url": "https://duma.bg/zabludata-kostyumirana-kato-istina-n197612", "text": "1790-1866), немски педагог Най-релефната тема изпод перото на Джордж Оруел (псевдоним на Ерик Блеър, 1903-1950 г.) в \"1984\" не е всевиждащият Голям брат, а е за контрола върху наложеното изопачаване на езика, особено във формата \"нов говор\". Думите приемат преобърнати смисли; думите, отразяващи неодобрени идеи, се елиминират, а самата човешка мисъл е в тежки пранги от намаляването и опростяването на речниковия фонд. Това е опит за изкривяване на възприемането на реалността посредством манипулиране на информацията. Но този трик сам по себе си не би успял да надуе фанфарите на триумфа за дресьорите на познавателния процес, ако свободният интелектуален обмен със страниците на неподправената история не е напъхан във Фарадеева клетка. Както отново в \"1984\" пише Джордж Оруел: \"Който контролира миналото, контролира бъдещето: който контролира настоящето, контролира миналото.\" върху информационните потоци в настоящето създават времена, когато всичко може да бъде смятано за истина. Един от изпитаните прийоми за затулване на истината е посредством елиминирането на парчета от цялостната информационна мозайка. Изразителен пример за подобна операция е темата за \"използването на химическо оръжие от официалните власти в Сирия\", а от малко повече от година - т.нар. случай \"Скрипал\". По-късно клониран и посредством \"казуса Гебрев\". Но информационните и дезинформационните пропагандни акции на тема \"Химическо оръжие\" имат и своята не толкова отдавнашна предистория. През декември 1983 г. администрацията на тогавашния президент на Съединените американски щати Роналд Рейгън изпраща един \"частен американски гражданин\" като натоварен със специална мисия в Багдад. Това е периодът, когато симпатията на Белия дом към режима на Саддам Хюсеин е ярко изразена, тъй като за официалните власти във Вашингтон голямата заплаха е разпространението на подкрепяния от Иран шиитски фундаментализъм в района. \"Частният американски гражданин\" се среща в Багдад не само със Саддам Хюсеин, но и с военния министър Тарик Азиз, като и двете страни се съгласяват, че САЩ и Ирак разделят \"много общи интереси\". Името на \"частния американски гражданин\" е Доналд Ръмсфелд, който вече в качеството си на секретар по отбраната (министър) през 2003 г. ще води войната за свалянето на вече \"злия\" Саддам, обявен за \"чудовище\". И обвинен, че притежава оръжия за масово унищожение, включително и химическо. Междувременно в американската преса се промъква информация, че през 80-те години на миналия век администрацията на президента Роналд Рейгън изобщо не се е притеснявала от появяващата се достоверна информация, че Ирак използва химически оръжия в патовата си война с Иран. Докато официален Вашингтон публично осъжда употребата на такива оръжия, което представлява нарушение на женевски конвенции, екип от над 60 служители в Пентагона по време на Рейгъновото управление продължава да оказва разузнавателно и друг вид сътрудничество на Саддам Хюсеин. Вестник \"Ню Йорк таймс\" информира през август 2002 г.: \"Пентагонът не е много ужасен от иракската употреба на газ\" - казва един от ветераните на екипа във военното министерство на САЩ. \"Това беше просто един друг начин за убиване на хора - дали с куршум или с фосген, това не правеше никаква разлика.\" Трагичната ирония върху територията на черния хумор е, че докато Съединените американски щати толерираха съществуването и дори използването на тези средства от Ирак във войната му срещу Иран, които по-късно ще станат известни като \"оръжия за масово унищожение\", когато Джордж Буш ги посочи като основание за американската военна интервенция, те вече не бяха разположени върху територията на Ирак - такива оръжия и програми бяха унищожени веднага след успеха на операция \"Пустинна буря\" - първата война на САЩ през 1991 г. срещу Саддам Хюсеин, проведена по инициатива на Джордж Буш-баща. и още повече - неприлагането в политическата практика от страна на гражданите на прозряното още в древните гръцки философи, че \"Истината се познава в сравнението\", действа като непреодолими наочници на кон. Чието предназначение е да предпазват коня да отклони своето внимание от посоката за движение, която е избрал за (и вместо) него неговият господар - за коня. Пък за българските граждани - нашенската партокрация и присъдружните й масмедии на олигархична и държавна хранилка, откъдето изскачат подсуфлираните сурогати на пасквилантите по поръчка. Не може, пък и не трябва да се отрича, че дресьорите на мисълта са наблюдателни, и то твърде. И бързи. Веднага щом установиха, че българските граждани са с по две уши, им светна, че докато през едното ухо влиза \"правилната\" информация, какви ли не лоши и вредни новини могат да попаднат през другото. Ето защо моменталически за нуждите на дресираното мислене на добре дозирани порции бива разкрита мистерията как едновременно са заплашени \"свободата\" и \"сигурността\". Свободата на венецуелските граждани и сигурността на България. От един извършен трансфер на финансов актив от венецуелската държавна петролна компания и през българска банка. И през други небългарски банки преди това, но не там е фокусиран взорът на прононсираните оператори върху пултовете на сирените за национална тревога. Тук вече се появява повод на патриотарите у нас от психодясното да ревнат едно \"Ууууу!\" , понеже работата със съвестното разобличаване на злостните комплотаджии срещу \"свободния свят\" не е изпипана докрай. Че то си е кристално ясно как би трябвало да продължи: мангизите са за закупуване на оръжие за \"проруските\" опълченци в Донбас. Малшанс! ... А можеше малко да се попрепише от историята на високопрофесионалната дезинформация. В желанието си да осигури финансирането на т.нар. \"контрас\", борещи се срещу законното сандинистко правителство в Никарагуа, тогавашният американски президент Роналд Рейгън зад гърба на Конгреса въпреки изричния закон, че само в правомощията на американските законодатели е да разрешават сключването на сделки за износ на оръжие в чужбина за над 25 000 щатски долара, дава зелена светлина за тайна доставка на оръжие за Иран. Получените суми заминават директно в разпореждане на никарагуанските въстаници. Тогава избухва скандалът \"Иран-контрас\" с главен оперативен обвиняем полковник Оливър Норт. По много от присъдружните на сегашното управление масмедии беше надута сирената на националната тревога поради \"Пробива в националната сигурност на България\" заради \"незасечения от българските специални служби финансов трансфер до българска банка с венецуелски произход\". Със задача да бъде предизвикана тревожност сред българските граждани.  Добра почва за предизборни манипулации. Защо ли преначетените и суперкомпетентни експерти от мозъчните тръстове на психодясното не вземат да информират българската читающа и гледающа публика, че през август 2004 г. е бил проведен референдум за отстраняването на Чавес от президентския пост? Но само 42% са гласували \"за\", поради което е пропаднал. Откъдето светкавично се прояснява защо диригентите на националното мислене прескачат тази страница от историческата партитура. Първо, изяснява се, че конституцията на Венецуела е наистина демократична за разлика от българската, след като в нея има член, който позволява всяко лице, заемащо държавен пост, да бъде отзовано от него. При положение че са изминали две години от заемането на длъжността и поне 20% от избирателите на съответния район (местен или национален) инициират референдум, на който обикновено мнозинство (50% + 1 глас) одобри отзоваването. Като такъв референдум може да бъде организиран само веднъж по време на конкретен мандат. И второ: т.нар. \"опозиция\" във Венецуела е наясно, че не би могла понастоящем чрез референдум да отстрани Николас Мадуро от поста му, затова и не го инициира. Когато активистите от управляващото мнозинство у нас говорят за социологически проучвания, платформи, кампании и други нормални елементи от изборния процес, ми се налага да ги прекъсна. Нито едно от тези неща не съществува неманипулирано в България. Тъй като всеки избор, включително и изборът за кого българският гражданин да даде своя глас, се взима на основата (когато вотът не е купен) на възприетата от него информация. При положение че тя е манипулирана, то и изборите са подложени на скрито дирижиране.", "date": "2019.08.12", "title": "Заблудата, костюмирана като истина"}
{"url": "https://duma.bg/ognen-ad-v-gartsiya-n197618", "text": "Над 50 горски пожара бушуват в Гърция. Балканската страна е обхваната от гореща вълна, суша и силни ветрове. За борба с огъня са мобилизирани повече от 450 пожарникари и 23 самолета. Особено големи са един пожар на остров Елафонисос, южен Пелопонес, и два край Маратон, близо до столицата Атина. Евакуирани бяха хората от къмпинг и хотел на Елафонисос и от ваканционно селище в района на Маратон.", "date": "2019.08.12", "title": "Огнен ад в Гърция"}
{"url": "https://duma.bg/izliza-dvuezichno-izdanie-na-imagine-s-teksta-na-pesenta-na-dzhon-lenan-n197606", "text": "\"Imagine\" е изключително могъщо заявление, написано с невероятно дълбока любов към човечеството и неговото бъдеще. Тази книга е много специална за мен. Текстът е на съпруга ми Джон и съм много щастлива да го видя така прекрасно илюстриран, споделя Йоко Оно Ленън. Джон написа песента \"Imagine\" като призив за мир в света. Днес мирът ни е по-нужен от всякога, затова думите му са все така важни. Трябва да се отнасяме с всички еднакво, независимо откъде са и на какъв език говорят. Та нали гълъбът в тази книга приветства всички останали птици - независимо от цвета на перата им и от формата на клюна. Така ще изпълваме със смисъл всеки свой ден. Всяко добро, което сме сторили, дори и най-дребното, помага да направим света по-добър, допълва Ленън.", "date": "2019.08.12", "title": "Излиза двуезично издание на \"Imagine\" с текста на песента на Джон Ленън"}
{"url": "https://duma.bg/sofiya-na-protesta-n197613", "text": "Най-често планиране на застрояване изкарва столичани пред блоковете им. Хората показаха, че могат еднакво да се гневят и на проект за шестетажен блок в зелена площ, както и на небостъргач в някое останало празно петънце в бетонната джунгла.  Пример за първото са жителите на столичния район \"Дружба\". През изминалата година те няколко пъти сигнализираха, че не могат да бъдат много толерантни, когато собственик на междублоково пространство демонстрира намеренията си за строеж на поредната кооперация. Един от последните примери бе опитът да се загради площ от 2000 кв. м до езерото в квартала. Жителите на района се събираха неколкократно, за да се обявят против готвения строеж на 5-етажен блок. Те си спомниха, че подобен опит е имало точно две години по-рано, но е бил осуетен. Засега строителният предприемач не е докарал багери, поляната е празна, но е под зоркия поглед на бдителни граждани. Близкият \"Младост\" безспорно е рекордьор по протести и скандали през последната година. Не са минали и 10 дни от последното недоволство на жители на четвъртата част на района, които изригнаха срещу намерението за застрояване на малък парцел с шестетажна сграда между блокове 482, 483, 475, 485, 476 и 473А. Най-високата сграда, която се планира в района, е 16-етажна. Те още очакват решаването на казуса им. Поредица протести предизвика наскоро и поставена ограда в \"Младост-1\", опасваща друга зелена площ. 12-метрова сграда е била разрешена през 2018 г. от СОС, но непосредствено след изразеното недоволство бе внесен доклад за отмяната на строежа.  Не е тайна, че \"Младост\" е като бомба със закъснител, тъй като за отделни части на района непрекъснато се приемат нови подробни устройствени планове, които предвиждат ново строителство. И тъй като празните петна в застроените части са на път да изчезнат, на дневен ред идва свободното поле след \"Младост-1 А\", което вече е планирано за бъдещо застрояване. Така че за тази зона също може да се очаква в близко време обществена реакция.  Истински порой от протести заля и по-централния \"Дианабад\" в последно време. В района активно действа групата \"Дианабад - за тотален контрол върху (пре)застрояването\", която навреме се ориентира къде и кога се правят планове за строежи. Последното възмущение бе изразено през май, когато стана известно, че има мераци за застрояване на местност, популярна като Горичката, на която се планират нови блокове.  Болното място на квартала обаче са два терена в близост до детска градина \"Радост\", които също са планирани за застрояване. Вместо високи жилища обаче хората искат настоящата зелена площ да се превърне или в градинка, или там да се построи нова детска градина. Тази сага е многогодишна, прехвърля се от един район в друг и очевидно скоро няма да може да се намери изход от нея.  Взрив на негодувание избухна в края на юни в още един по-централен и елитен квартал - \"Гоце Делчев\". Под прицел бе отново междублоково пространство до блок 253, където имаше план за издигането на пететажна жилищна сграда. Кметът на района набързо спря строежа, с което тушира протестите, така че местните хора излязоха този път победители.  Три пъти скочиха срещу местната власт и срещу конкретен инвеститор и живеещите в кв. \"Овча купел\". Първият повод бе пропадането на земни маси до изкопни работи за нов строеж. В дупката отиде и цял автомобил, което изостри още повече конфликта с местната власт и инвеститора. При подновяването на спряното строителство хората рестартираха протестите си.  Вече повече от месец жителите на \"Обеля\" всеки ден излизат на улицата с искане да се спре презастрояването на района. Акцията им започна след поставяне на ограда на място, където играят децата на квартала. Недоволните затвориха веднъж \"Ломско шосе\", а конкретният повод за възмущението доведе до цяла кампания срещу презастрояването на квартала, която още не спира.  Независимо от изхода на битките столичани не се отказват от търсенето на правата си. Думите \"строеж\" и \"небостъргач\" станаха мръсни и предизвикват само негативни емоции. Затова и границата им на поносимост все по-често се преминава от софиянци, а поводите за прескачането й не намаляват. В същото време Столичната община взема решение на парче, вместо да действа кардинално в опит да изкорени проблемите изцяло. От чакане и бездействие обаче не печели никой. Само протестите се множат. ", "date": "2019.08.12", "title": "София на протеста "}
{"url": "https://duma.bg/za-parvi-pat-na-tsarevets-gostuva-verdievata-opera-simon-bokanegra-n197605", "text": "За първи път в крепостта Царевец във Велико Търново е представена операта \"Симон Боканегра\" от Джузепе Верди. Спектакълът е на Музикално-продуцентски център Варна и е предпоследното заглавие от летния фестивал \"Сцена на вековете\" в старата столица. Сюжетът на Вердиевата опера разкрива трагичния образ на Симон Боканегра, който на фона на тежки политически размирици се измъчва от спомените за любовта си към загиналата дъщеря на най-големия си враг. Зрителите имаха възможност да чуят изпълненията на баритона Иво Йорданов, на тенора Иван Момиров, а ролята на Амелия Грималди бе изпълнена от италианката Дария Масиеро. ", "date": "2019.08.12", "title": "За първи път на Царевец гостува Вердиевата опера \"Симон Боканегра\" "}
{"url": "https://duma.bg/zabraniha-na-kupuvach-da-iznese-kartina-na-mone-n197604", "text": "Британските власти са забранили на картината \"Дворецът на дожите\" на великия импресионист Клод Моне да напусне Острова, съобщи БГНЕС, като се позова на Би Би Си. През февруари тази година шедьовърът на Моне бе продаден на търг от известната къща \"Сотбис\" за сумата от 27,5 млн. британски лири, но сега неизвестният все още купувач може да не успее да я занесе у дома си, ако живее извън Великобритания.  Правителството в Лондон се позовава на закон, който му позволява да спира износа на важни произведения на изкуството. Специална рецензионна комисия е блокирала изнасянето с мотива, че става дума за изключителна картина, която блестящо демонстрира късното изкуство на Моне \"между импресионистичното представяне и модернистичната абстракция\", по думите на члена на комисията Айдан Уестън-Люис. Министърът на изкуствата Ребека Поу е цитирана да казва, че се надява да бъдат събрани нужните средства, за да се запази картината във Великобритания. Британски галерии вече три месеца събирали пари, за да платят тръжната цена и още 706 800 лири стерлинги ДДС.  Картината \"Дворецът на дожите\" е част от 37-те платна, които Моне рисува по време на единственото си посещение във Венеция през октомври - декември 1908 г. Моне рисува двореца на Дожите във Венеция и неговото отражение от лодка, акостирала на Големия канал. Картината е нарисувана в три варианта, два от които се намират в известни американски музеи.  Конкретното платно е придобито от берлинския производител на текстил Ерих Гериц през 1925 г. Той се мести във Великобритания през 30-те години на миналия век, а картината остава в семейството му, докато то не решава да я продаде през февруари тази година.", "date": "2019.08.12", "title": "Забраниха на купувач да изнесе картина на Моне"}
{"url": "https://duma.bg/kuponat-evrokrim-n197614", "text": "Тазгодишното мотошоу в Крим на руските \"Нощни вълци\" има специално значение - то е като да защитиш дисертация за глобално признание.  Този път 11-ото издание на мотошоуто в Крим, проведено през съботния ден, носеше името \"Сянката на Вавилон\". Та \"сянката падна\" в подножието на голям хълм край Севастопол, където \"Нощните вълци\" демонстрираха екстремни номера със своите мотоциклети, а цяла дузина групи и певци \"загряваха\" публиката да не й захладнее под \"сянката\". Купон, с една дума. Но може би най-ценното в него бе не толкова самото участие на Владимир Путин, който бе яхнал мотоциклет \"Урал\" - руско производство, както се подразбира от името. По принцип неговата поява, където и да е, става събитие (също и отсъствието му). Най-ценното на купона бяха международните му участници - мотоциклетисти от Германия, Сърбия, България, Словакия, Чехия, Финландия и Австралия. \"На практика присъстват всички балкански страни\", уточни лидерът на \"Нощните вълци\" Александър Залдастанов. Впрочем стоматологът хирург е родом от Украйна. \"На байк-шоуто пристигна колона мотоциклетисти от европейски страни. Толкова дълга колона като тази година не си спомням\", цитират го още руски медии. \"Толкова дългата\" интернационалност - ето кое е най-ценното на веселбата. Мотоциклетистите от Европа изминаха хиляди километри, за да участват в глобален купон с няколко антиелитни и антисистемни послания на нормалността. Първото послание: каузата \"Крим е руски\" разбива изолацията както на полуострова, така и на Русия. Това е народно признание за тях. Второто е, че неукраинският Крим е място не за конфронтация, а за купон, за сближаване. Трето, елитите на ЕС и САЩ не са промили мозъка на народната дипломация в Европа, представена на шоуто от \"толкова дългата колона\". Затова не е ли дошло време евроуправляващите да последват евророкерите?", "date": "2019.08.12", "title": "Купонът eвроКрим"}
{"url": "https://duma.bg/kraev-nokautira-porto-n197593", "text": "Българският нападател Божидар Краев направи блестящ дебют в португалското първенство. След като преди дни вкара важен гол за Купата на Португалия, юношата на Левски срази гранда Порто и донесе сензационна победа на Жил Висенте с 2:1 над \"драконите\". Врачанинът е пратен под наем в португалския средняк от датския Мидтиланд.  Тимът му поведе след извеждащ пас на Жоао Афонсо и точен удар на Лоуренси (60). После реферът даде пресилена дузпа за Порто за игра с ръка на футболист на домакините в наказателното поле. Зад топката застана Алекс Телеш (73) и бе точен.  Драмата тепърва предстоеше. Всички очакваха новакът да се огъне пред постоянния натиск на гостите, но вместо това Жил Висенте измъкна трите точки. Само след 4 минути Лоуренси опита нещо средно между подаване и удар, а Краев реагира светкавично и вкара победния гол за домакините.   ", "date": "2019.08.12", "title": "Краев нокаутира Порто"}
{"url": "https://duma.bg/bodurov-kopira-mohamed-salah-n197592", "text": "Отстраненият от ЦСКА капитан на тима Николай Бодуров изкопира голямата звезда на Ливърпул Мохамед Салах, като сложи тениска с надпис \"NEVER GIVE UP\" (от англ. \"Никога не се предавай\"). С такава фланелка египтянинът изгледа паметния полуфинал от Шампионската лига срещу Барселона (4:0), който пропусна поради травма. След историческия обрат на мърсисайдци от 0:3 до 4:3 в общия резултат, при това без Салах и Роберто Фирмино на терена, черната тениска с бели букви придоби световна популярност. 33-годишният национален защитник на България позира в компанията на новото попълнение Денис Давидов, също останал извън групата в първия мач срещу Зоря (1:1) от III предварителен кръг на Лига Европа. Твърди се, че Бодуров имал оферти от Атромитос и Колорадо Рапидс (САЩ), но от \"Армията\" спъвали желанието му да подпише с тима от предградието на Атина. Руснакът пък изпаднал в немилост поради недоволство, че не го пуснали в игра срещу Титоград. По решение на старши треньора Люпко Петрович извън групата на \"червените\" срещу украинците остана и вторият капитан Рубен Пинто, както и бившият капитан Божидар Чорбаджийски, който в деня на мача навърши 24 г.", "date": "2019.08.12", "title": "Бодуров копира Мохамед Салах "}
{"url": "https://duma.bg/rezultati-n197589", "text": "V кръг:  Левски - Берое 1:3 0:1 Еуженио (39) 0:3 Камбуров (54 и 67) 1:3 Мазурек (75); Ботев Пд - Царско село 0:2 Антюи (84 и 89); Ботев Вр - Черно море 1:1 0:1 Иса (45+1) 1:1 Вълчев (89); Славия - Етър 2:1 1:0 Вл. Узунов (24) 1:1 Д. Младенов (55) 2:1 К. Кръстев (82); снощи: Арда - Локо Пд; Лудогорец - ЦСКА-Сф; днес, 18.00: Дунав - Витоша Б (Диема спорт). ФУТБОЛ ПО ДИЕМА СПОРТ  18.00 Дунав - Витоша Б 20.30 Монтана - ЦСКА 1948 ПО ДИЕМА СПОРТ 2 21.45 Енерги Котбус - Байерн М ПО НОВА СПОРТ 19.30 Халешер - Волфсбург ПО РИНГ 20.00 УЕФА Шампионска лига (обзор на сезон 2018/2019) 21.00 УЕФА Лига Европа (обзор на сезон 2018/2019) По МАКС СПОРТ 1 Тенис 13.30 ATP 1000 Роджърс Къп в Монреал, Финал (п) 17.00 ATP 1000 Роджърс Къп в Монреал, обзор 18.00, 20.00, 22.00, 2.00, 4.00 ATP 1000 Синсинати", "date": "2019.08.12", "title": "Резултати"}
{"url": "https://duma.bg/grisho-pak-se-padna-s-vavrinka-n197590", "text": "Григор Димитров имаше късмет да попадне в основната схема на \"Мастърс 1000\" турнира в Синсинати, където през 2017 г. спечели първата си \"Мастърс\" титла. Хасковлията беше първа резерва, но отказът на Милош Раонич (Кан, №19) му осигури участие. Там обаче жребият го събра с неудобния Стан Вавринка (Швейц, №22), от когото Гришо има 4 поредни загуби - последната преди седмица на \"Роджърс Къп\" в Торонто с 0:2 сета, която изхвърли първата българска ракета от топ 70 и от днес той ще е №74. Преди Торонто българинът загуби от Вавринка и на старта на \"Ролан Гарос 2019\", и на \"Уимбълдън\", и на US Open през 2018 г. В Синсинати Димитров има да защитава 90 т. от 1/8-финала през 2018.  Очаква се двамата да излязат на корта в нощта на понеделник срещу вторник.  При евентуален успех срещу Вавринка във II кръг го очаква Николоз Басилашвили (Груз, №17), а в III - Роджър Федерер (Швейц, №3). Гришо смята да се пусне и на двойки с италианеца Фабио Фонини, когото неотдавна нарече \"най-киселия\" тенисист в АТП тура.", "date": "2019.08.12", "title": "Гришо пак се падна с Вавринка"}
{"url": "https://duma.bg/emil-neykov-5-i-v-sveta-n197595", "text": "18-годишният българин измина 2-километровата дистанция за 7:38,170 минути - с над 30 секунди по-лош резултат от времето, с което победи в полуфиналната серия. Той остана на 23 секунди от шампиона Иван Бринза (Блрс).  Нейков е син на олимпийската шампионка от Пекин 2008 Румяна Нейкова и нейния съпруг и треньор Свилен Нейков.", "date": "2019.08.12", "title": "Емил Нейков 5-и в света"}
{"url": "https://duma.bg/ochakvano-balgariya-i-braziliya-osporvaha-olimpiyskata-viza-n197594", "text": "Очаквано България и олимпийският шампион от Рио 2016 Бразилия играят тази вечер от 20.30 ч. във Варна за олимпийска виза за Токио 2020. Съперниците записаха по 2 победи срещу останалите участници в групата - Египет и Пуерто Рико. Момчетата на Силвано Пранди обаче дадоха гейм на Египет в първия си мач, но спечелиха с 3:1 гейма (25:11, 33:31, 19:25, 25:19), а после сломиха островитяните с 3:0 гейма (25:20, 25:22, 25:12). В средата на първия гейм нашите дръпнаха с 3 точки и до края го увеличиха. Във втория гейм българите също поведоха с 3 т., но пуерториканците ги застигнаха при 22:22, а домакините отново постигнаха 3 безответни точки. Това окончателно срина гостите и те предадоха частта катастрофално. За нашите Розалин Пенчев завърши с 15 т. (1 ас), а Мартин Атанасов (4 аса) и Цветан Соколов (1 ас) с по 12. Добре им пригласяше и друг от младите - Алекс Грозданов - 10 т. (2 аса). Преди това Бразилия срази Египет с 3:0 гейма (25:12, 25:19, 25:14).  Само победителят от дербито снощи получава директна виза за Токио 2020, а останалите участници ще играят и в континенталните квалификации през януари 2020 г.  ", "date": "2019.08.12", "title": "Очаквано България и Бразилия  оспорваха олимпийската виза"}
{"url": "https://duma.bg/hubchev-dopusnahme-3-greshki-i-ni-vkaraha-3-pati-n197596", "text": "Старши треньорът на Левски Петър Хубчев призна, че се надява да закърпи състава с още 2-3 попълнения до края на трансферния пазар.  \"Не знам колко трезва оценка мога да дам веднага след мача, сега има много емоции. Видях 3 грешки, уникални, и получихме 3 гола. Две от грешките са на младо момче от школата. Какво трябва да го направим? Това са грешки на растежа. Ако искаме да живеем с тези грешки, ще трябва да ги намаляваме. Прекъсването на тока е и за двата отбора, излишно е да го коментираме. Ако тръгна да обяснявам състоянието на 6-7 човека в отбора, ще излезе като оправдание. Нуно Рейш започна мача с болка, която се увеличи в хода на мача. За съжаление, няма кой да го замести пълноценно, Холмар тренира с отбора от няколко дни. Бъдещето на Нашименто зависи от него, той получава заплата, тренира с отбора, трябва да се старае повече. Той беше един от тези, които сбъркаха. По настояване на треньорите беше призован. Ще бъда доволен, ако вземем поне двама или трима души в дефанзивен план или в средата на терена с оглед напускането на Мариани. Не ме интересуват другите отбори, не се занимавам с резултатите на другите. Не реагирам на освиркванията към отбора, не реагирам и на ръкоплясканията. Нормално е, когато побеждаваме, да има аплодисменти, и обратно. Мен тези неща не ме интересуват. Интересува ме отборът и да имаме повече успехи\", каза Хубчев и продължи: \"Вината е изцяло моя. Явно не сме тренирали и не съм подготвил добре футболистите. Искате да се оправдавам пред вас ли? Стига сте спекулирали с хората, зрителите, читателите. Най-лесно е да кажа, че имахме контузени, че си тръгна много важен футболист, но не искам да се оправдавам. Дали знам как да изляза от тази ситуация? Трябва много повече старание в тренировките. Ако въобще може да се говори за нещо позитивно след такъв мач в София, то е, че продължихме да играем. Но това е много малко. Иска ми се да са много по-силни характери, без значение дали са на 35 или на 18 години. Няма значение възрастта, разбира се\", добави специалистът.", "date": "2019.08.12", "title": "Хубчев: Допуснахме 3 грешки и ни вкараха 3 пъти"}
{"url": "https://duma.bg/programa-na-bstv-do-18082019-n197653", "text": "07.50 \"Местно време\" - Разград 08.00 \"България се събужда\" с водещ Стоил Рошкев /избрано/ 10.00 ТВ пазар 10.15 \"Холивудски знаменитости\": Кевин Спейси (п) 10.40 \"Безценната перла\", сериал, 72 еп. (п) 11.30 \"Общество и култура\" с водещ Иван Гранитски (п) 12.30 Новини 12.50 \"Местно време\" - Разград (п) 13.00 ТВ пазар 13.15 \"Следобед с БСТВ\" с Елена Пенчукова /избрано/ 14.50 \"Местно време\" - Разград (п) 15.00 ТВ пазар 15.15 \"Маша и Мечока\" - анимационен филм 15.25 \"Безценната перла\", сериал, 73 еп. 16.15 Документален филм: \"Убийството на Кенеди. Нови следи\" /ІІ част/ 17.00 Местно време - обобщено 18.00 \"Холивудски знаменитости\": Джейк Джиленхол 18.20 \"Червен картон\" - спортно предаване с Кирил Веселински (избрано) 19.20 \"Местно време\" - Разград (п) 19.30 Новини - централна емисия 20.00 \"Не се страхувай\" с водещ Васил Василев (избрано) 21.00 Киносалон БСТВ: \"Малки драми\" (2014 г.), САЩ 22.50 \"Местно време\" - Разград (п) 23.00 Новини (п) 23.30 \"България се събужда\" с водещ Стоил Рошкев - избрано (п) 01.30 \"Гласове\" с водещ Явор Дачков (п) 02.30 \"Общество и култура\" с водещ Иван Гранитски (п) 03.30 \"Червен картон\"- спортно предаване с Кирил Веселински (п) 04.30 Музикален антракт 05.00 \"Следобед с БСТВ\" с Елена Пенчукова (п) 06.30 \"Не се страхувай\" с водещ Васил Василев (п) 07.30 Музикален антракт 07.50 \"Местно време\" - Плевен 08.00 \"България се събужда\" с водещ Стоил Рошкев /избрано/ 10.00 ТВ пазар 10.15 \"Холивудски знаменитости\": Джейк Джиленхол (п) 10.40 \"Безценната перла\", сериал, 73 еп. (п) 11.30 \"Червен картон\" - спортно предаване с Кирил Веселински (п) 12.30 Новини 12.50 \"Местно време\" - Плевен (п) 13.00 ТВ пазар 13.15 \"Следобед с БСТВ\" с Елена Пенчукова /избрано/ 14.50 \"Местно време\" - Плевен (п) 15.00 ТВ пазар 15.15 \"Маша и Мечока\" - анимационен филм 15.25 \"Безценната перла\", сериал, 74 еп. 16.15 Киносалон БСТВ: \"Малки драми\" (2014 г.), САЩ (п) 18.00 \"Холивудски знаменитости\": Крисчън Бейл 18.20 \"Лява политика\" с Александър Симов (избрано) 19.20 \"Местно време\" - Плевен (п) 19.30 Новини - централна емисия 20.00 Киносалон БСТВ: \"Човешки капитал\" (2013 г.), Италия/Франция 22.00 Документален филм 22.50 \"Местно време\" - Плевен (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Дискусионен клуб\" с Велизар Енчев (п) 02.30 \"Студио Икономика\" с Нора Стоичкова (п) 03.30 Документален филм 04.00 \"Местно време\" /обзорно/ (п) 05.00 \"Следобед с БСТВ\" с Елена Пенчукова (п) 06.30 \"Лява политика\" с Александър Симов (п) 07.30 Музикален антракт 07.50 \"Местно време\" - Елхово 08.00 \"България се събужда\" с водещ Стоил Рошкев /избрано/ 10.00 ТВ пазар 10.15 \"Холивудски знаменитости\": Крисчън Бейл (п) 10.40 \"Безценната перла\", сериал, 74 еп. (п) 11.30 \"Лява политика\" с Александър Симов (п) 12.30 Новини 12.50 \"Местно време\" - Елхово (п) 13.00 ТВ пазар 13.15 \"Следобед с БСТВ\" с Елена Пенчукова /избрано/ 14.50 \"Местно време\" - Елхово (п) 15.00 ТВ пазар 15.15 \"Маша и Мечока\" - анимационен филм 15.25 \"Безценната перла\", сериал, 75 еп. 16.15 Киносалон БСТВ: \"Човешки капитал\" (2013 г.), Италия/Франция (п) 18.00 \"Холивудски знаменитости\": Майк Майърс 18.20 \"За историята - свободно\" с Александър Сивилов (избрано) 19.20 \"Местно време\" - Елхово (п) 19.30 Новини - централна емисия 20.00 Киносалон БСТВ: \"В мрака\" (2012 г.), Полша/Германия 22.15 Документален филм 22.50 \"Местно време\" - Елхово (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Не се страхувай\" с водещ Васил Василев (п) 02.30 \"Лява политика\" с водещ Александър Симов (п) 03.30 \"Червен картон\" - спортно предаване с Кирил Веселински (п) 04.30 Документален филм 05.00 \"Следобед с БСТВ\" с Елена Пенчукова (п) 06.30 \"За историята - свободно\" с Александър Сивилов (п) 07.30 Музикален антракт 07.50 \"Местно време\" - Велико Търново 08.00 \"България се събужда\" с водещ Стоил Рошкев /избрано/ 10.00 TВ пазар 10.15 \"Холивудски знаменитости\": Майк Майърс (п) 10.40 \"Безценната перла\", сериал, 75 еп. (п) 11.30 \"За историята - свободно\" с Александър Сивилов (п) 12.30 Новини 12.50 \"Местно време\" - Велико Търново (п) 13.00 ТВ пазар 13.15 \"Следобед с БСТВ\" с Елена Пенчукова /избрано/ 14.50 \"Местно време\" - Велико Търново (п) 15.00 ТВ пазар 15.15 \"Маша и Мечока\" - анимационен филм 15.25 \"Безценната перла\", сериал, 76 еп. 16.15 Киносалон БСТВ: \"В мрака\" (2012 г.), Полша/Германия (п) 18.30 \"Студио Икономика\" с водещ Нора Стоичкова (избрано) 19.20 \"Местно време\" - Велико Търново (п) 19.30 Новини - централна емисия 20.00 Киносалон БСТВ: \"Твърдоглавецът\" (2011 г.), Белгия 22.10 Документален филм 22.50 \"Местно време\" - Велико Търново (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Не се страхувай\" с водещ Васил Василев (п) 02.30 \"За историята - свободно\" с Александър Сивилов (п) 03.30 \"Лява политика\" с Александър Симов (п) 05.00 \"Следобед с БСТВ\" с Елена Пенчукова (п) 06.30 \"Студио Икономика\" с водещ Нора Стоичкова(п) 07.30 Музикален антракт 07.50 \"Местно време\" - Русе /І част/ 08.00 \"България се събужда\" с водещ Стоил Рошкев /избрано/ 10.00 ТВ пазар 10.15 \"Хливудски знаменитости\": Тоби Магуайър (п) 10.40 \"Безценната перла\", сериал, 76 еп. 11.30 \"Студио Икономика\" с водещ Нора Стоичкова (п) 12.30 Новини 12.50 \"Местно време\" - Русе /І част/ (п) 13.00 ТВ пазар 13.15 \"Следобед с БСТВ\" с Елена Пенчукова /избрано/ 14.50 \"Местно време\" - Русе /І част/ (п) 15.00 ТВ пазар 15.15 \"Маша и Мечока\" - анимационен филм 15.25 \"Безценната перла\", сериал, 77 еп. 16.15 Киносалон БСТВ: \"Твърдоглавецът\" (2011 г.), Белгия (п) 18.20 \"Лява политика\" с водещ Александър Симов (избрано) 19.20 \"Местно време\" - Русе /І част/ (п) 19.30 Новини - централна емисия 20.00 Киносалон БСТВ: \"Висоцки. Благодаря, че съм жив\" (2011 г.), Русия 22.10 Документален филм 22.50 \"Местно време\" - Русе /І част/ (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Лява политика\" с водещ Александър Симов (п) 02.30 \"Студио Икономика\" с водещ Нора Стоичкова (п) 03.30 \"Дискусионен клуб\" с Велизар Енчев (п) 05.00 \"Следобед с БСТВ\" с Елена Пенчукова (п) 06.30 \"Гласове\" с водещ Явор Дачков (п) 07.30 \"Холивудски знаменитости\": Юън Макгрегър (п) 07.55 \"Миа и аз\" - детски анимационен сериал 08.20 \"Студио Икономика\" с водещ Нора Стоичкова (п) 09.20 ТВ пазар 09.35 \"Шевица\" - фолклорно предаване (п) 10.35 ТВ пазар 10.50 \"България, земя на три писмености\" - документален филм 11.30 \"Общество и култура\" с водещ Иван Гранитски (п) 12.30 Новини 12.50 \"Червен картон\" - спортно предаване с Кирил Веселински (п) 13.50 \"Раждането на една пластика\" - документален филм 14.30 \"Професия Турист\": Куба /3 част/ 15.00 ТВ пазар 15.15 \"Цветен следобед\"- избрано от следобедния блок на БСТВ с Елена Пенчукова 17.00 \"Местно време\" /обзорно/ 18.00 \"Холивудски знаменитости\": Винс Вон 18.30 \"Дискусионен клуб\" с Велизар Енчев (избрано) 19.30 Новини - централна емисия 20.00 Киносалон БСТВ: \"Не ми казвай, че момчето и лудо\" (2015 г.), Франция 22.15 Новини (п) 22.30 Киносалон БСТВ: \"Монахинята\" (2012 г.), Франция 00.20 \"Дискусионен клуб\" с Велизар Енчев (п) 01.20 \"Студио Икономика\" с водеш Нора Стоичкова (п) 02.20 \"За историята - свободно\" с водещ Александър Сивилов (п) 03.20 \"Гласове\" с водещ Явор Дачков (п) 04.20 \"Червен картон\" - спортно предаване с Кирил Веселински (п) 05.20 \"Лява политика\" с водещ Александър Симов (п) 06.20 Музикален антракт 06.30 \"Студио Икономика\" с водещ Нора Стоичкова (п) 07.30 \"Холивудски знаменитости\": Винс Вон (п) 07.55 \"Миа и аз\" - детски анимационен сериал 08.20 \"Приятели завинаги\" - анимационен филм 09.45 ТВ пазар 10.00 \"Шевица\" - фолклорно предаване 11.00 \"Професия Турист\": Куба /3 част/ (п) 11.30 \"Лява политика\" с водещ Александър Симов (п) 12.30 Новини 12.50 ТВ пазар 13.05 \"Местно време\" /обзорно/ (п) 14.05 \"Стоян Зографът\" - документален филм 14.45 ТВ пазар 15.00 \"Цветен следобед\" - избрано от следобедния блок на БСТВ с Елена Пенчукова 15.45 Киносалон БСТВ: \"Не ми казвай, че момчето и лудо\" (2015 г.), Франция (п) 18.00 \"Холивудски знаменитости\": Джъд Лоу 18.30 \"Гласове\" с водещ Явор Дачков (избрано) 19.30 Новини - централна емисия 20.00 \"Общество и култура\" с водещ Иван Гранитски (избрано) 21.00 Киносалон БСТВ: \"Слънчев удар\" (2015г.), Русия 00.00 Новини (п) 00.30 \"Дискусионен клуб\" с водещ Велизар Енчев (п) 01.30 \"Гласове\" с водещ Явор Дачков (п) 02.30 \"За историята - свободно\" с Александър Сивилов (п) 03.30 \"Студио Икономика\" с водещ Нора Стоичкова (п) 04.30 \"Общество и култура\" с водещ Иван Гранитски (п) 05.30 \"Лява политика\" с Александър Симов (п) 06.30 \"Не се страхувай\" с водещ Васил Василев (п)", "date": "2019.08.12", "title": "Програма на БСТВ до 18.08.2019"}
{"url": "https://duma.bg/prodadoha-rols-roysa-na-elizabet-teylar-n197598", "text": "Зеленият \"Ролс-ройс\" на американската киноактриса Елизабет Тейлър е бил продаден на търг в Ню Йорк, съобщи БГНЕС. Пазеният в тайна купувач е броил за уникалния автомобил, модел \"Сребърен облак II\" от 1960 г., 520 000 долара. Според експерти в бранша продажбата е била твърде изгодна за купувача, защото цената на возилото е могла да бъде четири пъти по-висока, защото от този модел има произведени едва 20 броя.  Тъй като зеленото е бил любим цвят на актрисата, тя е поръчала колата да бъде пребоядисана. Автомобилът й е бил подарен през 1960 г. от тогавашния й съпруг Еди Фишер. С него тя е пристигнала на снимачната площадка на легендарния филм \"Клеопатра\" в Рим.  Смята се, че \"Зелената богиня\" е в отлично състояние, с възстановен двигател и нов кожен салон. Тейлър използвала колата от 20 г., след което тя била закупена от калифорнийския колекционер Карл Кардел. Той обаче е категоричен, че актрисата няма шофьорска книжка и никога не е сядала зад волана.", "date": "2019.08.12", "title": "Продадоха ролс-ройса на Елизабет Тейлър"}
{"url": "https://duma.bg/nelepi-bani-stanaha-hit-v-sotsialnite-mrezhi-n197603", "text": "Споделянето на снимки на нелепо обзаведени и дори потенциално опасни за хората бани стана хит в социалните мрежи преди дни, предаде \"Дарикнюз\". Популярната блогърка Сара Шауер е дала тон на дискусията, като е споделила снимка на окачена върху рафт пералня, която потенциално може да падне върху главата на собственика си, докато той използва тоалетната, и на вана, разположена редом до стълби. РИА \"Новости\" цитира един от коментиращите, който е написал: \"Това се случва, когато вашият архитект и наемният ви убиец са един и същи човек.\" Редица участници в дискусията са споделили и други причудливи разположения на бани и тоалетни, като например на тапицирана с плюш баня и тясно коридорче, в дъното на което е \"порцелановият трон\", до който може да стигнеш за предпочитане заднешком.", "date": "2019.08.12", "title": "Нелепи бани станаха хит в социалните мрежи"}
{"url": "https://duma.bg/norvegiya-obmislya-plavashti-tuneli-n197600", "text": "Норвегия планира да изгради \"плаващи\" тунели, съобщи агенция Фокус, като се позова на Си Ен Ен. Системата от съоръжения ще свързва южната и северната част на страната и ще струва поне 40 млрд. долара. Сега, за да се стигне например от южния град Кристиансанд до северния Трондхай покрай западното крайбрежие, трябва да се пътува 21 часа и да се сменят седем ферибота, ако сте с кола. Плановете предвиждат до 2050 г. да бъдат построени редица мостове и най-дълбокият и дълъг тунел в света, който да минава на дълбочина от 392 метра под морското дъно и да бъде 27 километра дълъг. Освен тях има идея да бъдат създадени потопени на 30 метра под водата тунели, които медиите наричат \"плаващи\". Те ще бъдат използвани за пресичането на фиордите, когато не може да се изгради мост.  Изработените от бетон \"плаващи\" тунели ще бъдат закотвени за морското дъно или прикрепени към понтони над водата, между които да преминават корабите.  Идеята за потопен плаващ тунел не е нова. През 1882 г. британският военноморски архитект Едуард Рийд предлага плаващ тунел през Ламанша, но идеята е била отхвърлена.", "date": "2019.08.12", "title": "Норвегия обмисля \"плаващи\" тунели"}
{"url": "https://duma.bg/kamburov-pak-unizi-levski-n197597", "text": "Мартин Камбуров отново направи за резил Левски и бе в основата на първата загуба на \"сините\" през сезона. В съботното дерби на V кръг в efbet лигата на \"Георги Аспарухов\" ветеранът, който след 2 месеца ще навърши 39 години, започна на резервната скамейка, но само за 16 минути след появата си отбеляза първите си 2 гола през сезона и домакините напуснаха терена с наведени глави. Камбуров се превърна в истинска черна котка за \"сините\", като им е отбелязал 20 гола. Берое пък се превърна в кошмарен за \"сините\" съперник, като постигна 4-та поредна победа, 3-та на \"Герена\". От старта на сезон 2013-2014 г. заралии имат 11 победи, 3 равенства и 5 загуби срещу \"сините\", като отборът няма спечелен трофей от 6 години, докато Левски е в по-тежка серия от 10 години без отличие. Точно преди 6 години Берое победи точно Левски на финала за Купата на България през 2013 г. и после го превърна в свой \"абонат\". Единствено неизменният в последните 8 години шампион Лудогорец има по-внушителен актив срещу \"сините\" - 12 победи, 5 равни и 2 загуби. ЦСКА-Сф също е със сериозен актив срещу \"вечния съперник\" - 10 победи, 6 равни и 3 загуби. А това прави нещата притеснителни за отбор, който живее с миналото и със спомените за \"гранд\". Срещу Левски Камбуров има 1 гол за Ботев Пд в далечната 2001 г., когато Илия Юруков е бил на 6 месеца, а после 10 за Локо Пд, 4 за Локо Сф и 5 за Берое. При това нападателят от Свиленград няма гол в синята врата с екипа на ЦСКА през 2013 г., а и 4 сезона е играл зад граница - за Ал Ахли, Дубай (2006-2007), Астерас Триполи, Гърция (2007-2008) и за китайския Далиан Шиде (2010-2012).   Само 3 от 20-те му попадения срещу Левски са от дузпи и 1 (първият) от пряк свободен удар. Камбуров има 10 гола на \"Герена\" и 10 в домакинствата на своите 4 отбора. Той е футболистът, вкарал последния хеттрик на \"сините\" на \"Герена\" в българския елит - през април 2009 г. с екипа на Локо (Сф). Гостите от Стара Загора напълно заслужиха успеха и свалиха предсрочно \"сините\" от върха, като влошиха головата им разлика преди същинското дерби Лудогорец - ЦСКА снощи. Мачът започна с токов удар и реферът Николай Йорданов го прекъсна за 20 минути заради тъмнината. Почивката се отрази зле на халфовете на Левски, които губеха топката в центъра, и след бързи контраатаки португалецът Педро Еуженио (39) след грешка на реабилитирания негов сънародник Фелипе Нашименто и на 2 пъти Камбуров след грешки на младока Илия Юруков матираха вратаря на домакините. При това в добавеното време на първата част юношата на \"сините\" Иван Бандаловски уцели гредата.  Аржентинският плеймейкър Франко Мазурек (75) пък вкара дебютно със синия екип, но и това не зарадва близо 5000 сини фенове.", "date": "2019.08.12", "title": "Камбуров пак   унизи Левски"}
