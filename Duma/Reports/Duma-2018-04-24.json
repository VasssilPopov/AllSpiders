{"url": "http://www.duma.bg/node/165450", "text": "За трета поредна година студенти по моден и интериорен дизайн на Нов български университет ще представят пред софийската общественост творчески разработки в поредица от събития, обединени под общото заглавие \"Майски дни на дизайна\". С помощта на своите преподаватели те ще демонстрират по категоричен начин усета си за иновативност, красота, стил и мода. Мащабното събитие ще се съсредоточи върху двете основни линии на обучение по дизайн в НБУ - моден и интериорен. \nМайските дни на модата започват на 25 април с атрактивно модно ревю \"Цветове и десени\" в изисканото пространство на \"Vogue Vision Academy\" (ул. \"6 септември\" 55А). С любезното съдействие на стилист Митко Дамов ще бъдат показани студентски модни инспирации, създадени по време на проведения в началото на април майсторски клас по мода. \nДните на артистичния дизайн започват с изложбата \"Дада предметност в дизайна - 2018\", където студенти и преподаватели от НБУ, следвайки примера на дадаистите, ще се обърнат към дада предметността. Изложбата ще бъде открита на 2 май от 19 ч. в Дада арт център (ул. \"Георги Бенковски\" 10).   \n \t\n", "date": "2018.04.24", "title": "Майски дни на дизайна за трети път в София"}
{"url": "http://www.duma.bg/node/165451", "text": "Общо 22 песни от кандидатствалите 132 са селектирани от компетентно жури на BG Music Channel за участие във втория национален форум с конкурсен характер за модерна авторска музика, който ще се проведе на 8 и 9 юни в Летния театър на Сандански. \nЗа тазгодишното издание на събитието регламентът бе променен, като се въведоха четири отделни категории: поп, рок, хип-хоп/арендби и електронна музика. Това бе решено, след като бяха взети предвид мненията на експерти, членове на журито и участници в проявата. \nСлед популяризирането миналото лято на първия BG Music Festival, който е призван да даде зелена светлина за българската музика, във второто му издание песни ще представят и водещи звезди от родната музикална сцена. \nОсвен първите отличия, присъждани от авторитетно фестивално жури във всяка категория, са предвидени и следните специални призове: Награда на публиката, Награда на телевизионните зрители, Награда на журналистическото жури, Награда на участниците във фестивала (нововъведение, при което всеки кандидат гласува за един от останалите, като няма право да посочи себе си) и Награда на кмета и община Сандански.   \n \t\n", "date": "2018.04.24", "title": " 22 песни ще звучат лятото в Сандански"}
{"url": "http://www.duma.bg/node/165453", "text": "Пролетното издание на \"Джобен фестивал\" ще се състои от 27 до 29 април в \"Ателие Пластелин\" (София, ул. \"Цар Симеон\" 48). Форумът за кратки форми в изкуството навърши пет години, а акцентът в програмата този път пада върху документалното кино. \nВъв фестивалните дни ценители ще имат възможност да се насладят на пътеписа на Момчил Ап. Карамитев \"По стъпките на предците ни в Окситания\". Филмът разкрива духовната връзка между богомилите и катарите, както и исторически места и събития, малко известни в днешно време, но споменати от древните летописци. Посетителите ще видят и YouTube сериала на Крис Захариев \"Да се изгубиш нарочно\", в който трима тийнейджъри на ръба на безгрижието и на крачка от отговорния живот ще покажат непозната страна на България през техните очи. Ще бъде сложено началото на съвместното ни сътрудничество с източноевропейската платформа за документално кино \"КинеДок\", които ще представят серия от документални ленти в следващите месеци, разкри директорът на фестивала Светослав Николов. \nЗа първи път в програмата на събитието ще участва детският игрален филм \"Моля те, Нептуне\" - съвместна продукция на БНТ и ЕБУ по идея на Ралица Филипова и реж. Петър Гайтанджиев. Това е история, която ще върне по-големите в детските им години и за миг ще им се стори, че чуват шума на морето в допрения до ухото рапан. Филмът ще бъде представен тази есен на най-големия фестивал за детско игрално и документално кино в Чикаго, САЩ, на т.нар. \"Детски оскари\". \nСред изпълнителските участия се отличава името на Явор Костов - Йондин и Субтеатър, който ще направи първия театрален трейлър на \"Фауст: Тъмните свърталища на любовта\". Историята разказва за актьор, провалил се в своята интерпретация на философската драма на Гьоте, но пък открил свой загадъчен колега, който осъществява подобен акт в психиатрична клиника... \nДруго любопитно е пресъздаденото от Константин Колев и групата за исторически възстановки, които ще представят демонстративна историческа битка между българи и викинги. \nВ музикалната програма са включени както новите, така и много обичаните творби на дуото проф. Симеон Венков (пиано) и Свобода Боздуганова (контрабас). Участва и прекрасният бард с китара Виктор Макаров, който наскоро представи новия си албум \"Шарена черга\". Към фестивала ще се присъедини и страхотният Денис Апов - още един поет с китара. А за финал е предвиден диджей сет на Денис (DSH!) Шипочки.   \n \t\n", "date": "2018.04.24", "title": "\"Джобен фестивал\" с пролетно издание  "}
{"url": "http://www.duma.bg/node/165474", "text": "Абонати на \"Топлофикация София\" продължават да се оплакват от високите си сметки за парно за март, които според тях са по-високи не само спрямо март миналата година, но и в сравнение със зимните месеци януари и февруари. Според дружеството обаче не е коректно да се правят сравнения с предходните месеци, а с март миналата година. От \"Топлофикация\" обявяват, че в цяла София потреблението на енергия за март е с 40% повече от отчетеното през март 2017 г. През миналия месец средната температура е била плюс 6 градуса, докато през март 2017-а тя е била плюс 9 градуса. С 23% пък бе увеличена цената през април 2017-а, което също се е отразило на сметките през този сезон. От дружеството обясниха още, че когато бъдат отчетени уредите за дялово разпределение след няколко седмици и бъдат изготвени изравнителните сметки, хората ще имат реална представа какво са потребили и какво са платили. \nЗаради жалбите на потребители за много високи сметки вчера омбудсманът Мая Манолова се срещна с изпълнителния директор на \"Топлофикация София\" Сашо Чакалски. По време на срещата е станало ясно, че средното увеличение за битовите потребители за март 2018 г. спрямо март 2017 г. е с близо 60%, съобщиха от пресслужбата на омбудсмана. Това се дължи основно на две причини. От една страна, увеличението на цената на топлинната енергия с над 24%, и от друга - разпоредбите на Наредбата за топлоснабдяването. В същото време от \"Топлофикация\" считат, че няма проблеми с нормативната уредба. \nОмбудсманът смята, че дружеството трябва да посочва проблемите, произтичащи от прилагането на Наредбата за топлоснабдяването, и своевременно да сигнализира Министерството на енергетиката. Нужно е да проявява по-голяма активност, когато са ощетени гражданите, какъвто е случаят с прогнозните сметки. Доброто управление означава своевременно да се реагира на несправедливите практики. В случая с мартенските прогнозни сметки клиентите на топлофикационните дружества безлихвено ги кредитират, а изравнителните сметки ще бъдат готови през юли, а едва през август хората ще могат да си получат надвзетите суми, заяви Манолова. Омбудсманът поиска за пореден път от \"Топлофикация София\" да информират по ясен и разбираем за хората начин как са формирани високите сметки.    \n \t\n", "date": "2018.04.24", "title": "Със 60% по-високи са сметките за парно на софиянци за март"}
{"url": "http://www.duma.bg/node/165472", "text": "Онлайн търговията у нас бележи двоен ръст през периода 2012-2017 г. 18% от хората у нас пазаруват по интернет, докато в Европа от тази възможност се възползват 57% от гражданите, съобщи Ивайло Главчовски, изпълнителен директор в УниКредит Булбанк. През последните пет години делът на пазаруващите от всички онлайн потребители нараства с бързи темпове, но в България потенциалът е все още много голям. Данните, представени от УниКредит Кънсюмър Файненсинг, показват, че към края на миналата година 27% от онлайн потребителите у нас са пазарували от сайтове и онлайн магазини. Това обаче все още е далеч от средното ниво за ЕС, където близо 70% от всички онлайн потребители са и купувачи. Както у нас, така и в другите държави от ЕС 52% от електронната търговия се осъществява чрез смартфоните, сочи още проучване на банката. Според него близо 90% от купувачите предпочитат да пазаруват от български сайтове. Самите онлайн магазини са се увеличили четири пъти за пет години и в момента са над 4500. Най-продаваните стоки са мобилните телефони и черната техника. Развитието на този сегмент у нас е сравнително консервативно, но той ще продължава динамично да се развива, коментира главният изпълнителен директор на УниКредит Булбанк Левон Хампарцумян.  \n    \n \t\n", "date": "2018.04.24", "title": "Онлайн търговията с двоен ръст"}
{"url": "http://www.duma.bg/node/165473", "text": "По предварителни данни на Националния статистически институт дългът на България за 2017 г. е в размер на 25 млрд. и 64 млн. лв., или 25,4% от БВП. По предварителни данни за 2017 г. институционален сектор \"Държавно управление\" отчита бюджетен излишък от 920 млн. лв., или 0,9% от БВП. Излишъкът в подсектор \"Централно управление\" е в размер на 727 млн. лв., или 0,7% от БВП. Подсектор \"Местно управление\" е реализирал излишък от 256 млн. лв., а подсектор \"Социалноосигурителни фондове\" - дефицит от 63 млн. лв. Статистическата информация за дейността на институционален сектор \"Държавно управление\" включва дълга, дефицита и излишъка, уточняват от националната статистика. \n    \n \t\n", "date": "2018.04.24", "title": "Над 25 млрд. лв. е държавният дълг"}
{"url": "http://www.duma.bg/node/165471", "text": "Годишно в света се раздават подкупи в общ размер между 1,5 и 2 трилиона долара, сочат проучванията на Международния валутен фонд, цитирани от БНР. Това е приблизително равно на размера на икономиката на Бразилия, която е осмата по големина в света. Поради плашещия размер на корупцията в световен мащаб МВФ прие нови рамкови регламенти за по-системно оценяване на проблема в своите 189 страни членки. Организацията напомня, че корупцията подкопава растежа на икономиката, инвестициите и данъчните приходи. Новият подход набляга на оценките на качеството на държавното управление, а не само на корупцията, тъй като слабостите в управлението обикновено създават условия за корупция. Новият регламент за оценка ще започне да се прилага от 1 юли. МВФ ще насочи вниманието си и към частни фирми, които участват в корупционни практики или помагат за прането на пари.   \n    \n \t\n", "date": "2018.04.24", "title": "Всяка година в света се дават 2 трилиона долара подкупи "}
{"url": "http://www.duma.bg/node/165452", "text": "За близначките Алекс и Влади лятото започва още на 26 април с шумна премиера на новото им видео \"Мерак\". Създадено в колаборация с топ артисти в музикалната и модната индустрия, парчето обещава да се превърне в горещ хит. Изпълнителките залагат на последните тенденции във всеки детайл от звученето и визията, за да предложат на феновете си модерен поп. Младите певици посвещават парчето на всички момичета, които имат мерак да се влюбят. \nПесента се ражда във фантазиите на Алекс и Влади и се превръща в реалност благодарение на огромен екип от професионалисти. Текстът и музиката на парчето са дело на самите момичета и Стефан Симеонов, познат като Stefosnikat ot Nos oт групата Youngbbyoung. За аранжимента и мастъринга се погрижи отново той като музикален продуцент на парчето. \nНапълно в свой стил, топ режисьорът Валери Милев разгърна смелите идеи на момичетата и подготви впечатляващи ефекти като изненада за феновете им. Алекс и Влади признаха, че е сбъдната мечта да работят с творец от неговата величина и са искрено благодарни за доверието. Неповторимите сценографи от фамилия Джидрови построиха уникални декори и реквизити специално за снимките на клипа. Видеопродуценти на \"Мерак\" са Цветелин Димитров и Иван Караиванов с Prime production и Parallax entertainment. Alex & Vladi канят всички меломани да се заредят с лятно настроение, цветни емоции и да провокират въображението си на 26 април с \"Мерак\", който ще направи премиерата в YouTube канала    \n \t\n", "date": "2018.04.24", "title": "Алекс и Влади пускат \"Мерак\" за влюбените"}
{"url": "http://www.duma.bg/node/165449", "text": "Изследователи от университета в Манчестър установиха връзката между силата на ръкостискането и интелекта, като силното здрависване говори за развити умствени способности, пише \"Дейли мейл\". \nУчените отбелязват, че съществува пряка зависимост между мускулната сила при здрависването и доброто здраве на мозъка. Сега специалистите от Манчестър си задават въпроса: дали може да развиваме умствените си способности, като укрепваме своята мускулна сила? Експертите възнамеряват да проведат тестове с доброволци, като им дадат задача с вдигане на щанги. \nХората, които се отличават със слабо ръкостискане, в повечето случаи разполагат с по-малко бяло вещество в мозъка. В същото време силата при здрависването позволява да се оценят измененията на умствените способности на човека в зряла и напреднала възраст.   \n \t\n", "date": "2018.04.24", "title": "Силата на ръкостискането е свързана с интелекта"}
{"url": "http://www.duma.bg/node/165454", "text": "Дискусия по проблемите на музикалното образование в България се организира в рамките на  тазгодишния Европейски музикален фестивал. Събитието ще се състои днес, 24 април, от 12 ч. в зала 48 на НМА. Инициатори на срещата са Националната музикална академия \"Проф. П. Владигеров\" и агенция \"Кантус фирмус\". Техният стремеж е да бъдат обсъдени наболелите проблеми, засягащи обучението по музика в страната на всички нива, както и неговата връзка с реализацията на младите хора в музикалното поприще. За тази цел са поканени за участие представители на всички средни музикални училища в страната, на водещите български музикални институти от държавната сфера и от частния сектор, а също на Министерството на културата и Министерството на образованието. Модератор на дискусията ще бъде проф. Пламен Джуров. Участие в нея са потвърдили още Найден Тодоров, директор на Софийската филхармония, Нина Найденова, директорка на Държавната опера в Пловдив, Елиянка Михайлова, директорка на дирекция \"Сценични изкуства и художествено образование\" към Министерството на културата, и др.  \nОрганизирането на дискусионни събития в рамките на Европейския музикален фестивал вече е традиция. В предишни издания на форума бяха реализирани дискусионни срещи за финансирането на фестивалите в България, за проблемите в мениджмънта на културата у нас, както и за музикалната критика. \n    \n \t\n", "date": "2018.04.24", "title": "Дискусия по проблемите на музикалното образование в България "}
{"url": "http://www.duma.bg/node/165457", "text": "Официалната церемония за връчване на престижния приз за млади творци, носещ името на незабравимия режисьор Стоян Камбарев, ще се състои за девета поредна година и е част от културния календар на Столичната община. Събитието е на 30 април от 19 ч. в столичния Сити марк арт център, бул. \"Янко Сакъзов\" 30. Водещ е Ники Кънчев, участват Михаела Филева, Искрен Тончев-Искрата и Мария Славова. \nТова е различна церемония, превърнала се в едно от най-емоционалните културни събития в България, в което се преплитат киното, музиката и визуалното изкуство и остава задълго в съзнанието на всички присъстващи. В центъра на спектакъла ще бъдат петимата млади таланти, номинирани за Наградата за полет в изкуството тази година - писателят Кристиян Малинов, актрисата Патриция Пъндева, стрийт арт художничката Виктория Георгиева-MOUSE, пианистът Светослав Тодоров и тандемът Mixed Motion Project, съставен от Илко Илиев - фрийрънър, каскадьор, и Марин Кафеджийски - оператор и фотограф. Публиката ще види триминутни филми, представящи номинираните и техния талант, а след това номинациите и специалните награди ще бъдат връчени от известни личности от културния и обществения живот в България. \nКой ще спечели голямата награда и паричната премия в размер на 3000 лв. определя жури, в което влизат членовете на фондация \"Стоян Камбарев\", начело с председателя на УС Деси Тенекеджиева и почетния председател президента Петър Стоянов (1997-2002). Не само победителят ще има стимул за висок полет в изкуството. Най-важното е, че всички номинирани получават много парични и предметни награди, както и сериозна подкрепа за осъществяването на конкретни свои проекти. Ето защо истинската мисия на фондацията започва след края на церемонията - реализацията на мечтите и арт проектите на младите и талантливи български творци, отбелязват организаторите. \nПродуцент на официалната церемония е NOVA film.      \n \t\n", "date": "2018.04.24", "title": "Връчват отличието \"Стоян Камбарев\"  "}
{"url": "http://www.duma.bg/node/165455", "text": "С две статуетки си тръгна екипът на издателство \"Фют\" от церемонията по награждаването на победителите в шестото издание на \"Бисерче вълшебно\", организирана от фондация \"Детски книги\", научи ДУМА от Александър Кръстев от Bookmark/Аз чета. Самопубликуващият автор Цвета Белчева пък събра най-много гласове в новосъздадената категория за нехудожествена детска литература. С гласовете на 9447 деца от цялата страна бяха избрани общо седем призьори сред 101 номинирани заглавия на автори от 19 страни. Те получиха отличията си в Младежкия театър \"Николай Бинев\" в София на 22 април, рождения ден на Валери Петров, на чието стихотворение е кръстено и отличието. \n\"Мечокът и пианото\" с текст и илюстрации от Дейвид Личфийлд (изд. \"Фют\") спечели сред книгите за най-малките в категория \"Откриватели\" (5-7 г.), а \"S.O.S. Нова учителка\" на Доминик Демерс (изд. \"Прозорец\") е победител в категорията \"Изследователи\" (8-10 г.). \"Невидим\" на влогъра Стан (изд. \"Егмонт\") взе наградата в категория \"МечтателиФ (11-13 г.). Първо място в при \"Майстори\" (14-16 г.) спечели \"Сянката\" от италианския автор Джузепе Феста (изд. \"Фют\"), който преди броени дни беше в България. Книгата на Цвета Белчева \"Тялото говори\" събра най-много гласове в новосъздадената категория \"Нещотърсачи\" (5-16 г.) - близо 1500. \nОрганизаторите на наградата връчиха и две грамоти за художествена и нехудожествена книга с най-много гласове от читатели под 5-годишна възраст - \"Приказки за цялото семейство\" от Диана Петрова и \"Откъде идва храната?\" на Виктория Иванова, публикувани от изд. \"Софтпрес\". \nФондация \"Детски книги\" награди и няколко читалищни и училищни библиотеки от София, Попово и пловдивското с. Труд със специални благодарствени грамоти за активна подкрепа за наградата \"Бисерче вълшебно\" през годините. \nСпециални гости на церемонията бяха малките певци от детския хор \"Пим-пам\" с диригентка Ирена Христова. Водеща на награждаването беше радио- и тв водещата и създателка на медийната платформа за деца \"Рейдио фемили\" Евелина Павлова. \nНаградата \"Бисерче вълшебно 2018\" се осъществява от фондация \"Детски книги\" по проект, финансиран от програма \"Култура\" на Столичната община, с подкрепата на Министерството на образованието и науката и под патронажа на Министерството на културата. Албена Раленкова от изд. \"Фют\" получава наградата Снимки Bookmark/Аз чета   \n \t\n", "date": "2018.04.24", "title": "Издателство \"Фют\" с два приза \"Бисерче вълшебно\" "}
{"url": "http://www.duma.bg/node/165458", "text": "Студентите от класа по камерно пеене на д-р Елена Каралийска ще изнесат концерт днес, 24 април, от 18 ч. в Полския институт в София, ул. \"Веслец\" 12, организатор на събитието. Входът е свободен. Ще звучат творби на Хендел, Бах, Моцарт, Шуберт, Шопен, Брамс, Белини, Шимановски и П. Владигеров. Ще пеят Марчо Апостолов, Емили Разбен, Никол Раданова, Боян Савов, Моника Зашева, Алисия Томова, Мария Чавдарова, Пролет Монева, Живко Добрев, Яна Узунова, Денис Бояджиев, Милена Захариева и Борис Добрев. На рояла - д-р Елена Каралийска.   \n \t\n", "date": "2018.04.24", "title": "Песенна вечер в Полския институт"}
{"url": "http://www.duma.bg/node/165460", "text": "Народно читалище \"Д-р Петър Берон-1926\" в София организира концерт по случай 85 години от рождението на именитата хорова диригентка и педагог проф. Лилия Гюлева. В събитието на 25 април от 19 ч. в камерна зала \"България\" ще се изявят Женският хор \"Христина Морфова\", ДЮХС \"Български славей\", Георги Петков, Даниела Дикова и Йордан Владев. \n    \n \t\n", "date": "2018.04.24", "title": "Концерт в памет на проф. Лилия Гюлева"}
{"url": "http://www.duma.bg/node/165459", "text": "\"Съзнавам, че когато човек е бил в повече от 140 държави на петте континента, много трудно ще отговори на въпроса кои са най-любимите му сред тях. Съзнавам също, че подобни въпроси са малко нелепи. Всички държави са ми любими. И все пак напоследък се улавям, че ме тегли към Африка. Затова отново избрах Черния континент за следващата, трета книга от поредицата \"Пътешествия с Максим\". След Кения, Танзания и Занзибар в \"Alo Boo Safari\" и Белиз, Кабо Верде, Бутан и Палау в \"Търсачи на миражи\" сега ще се отправим към малко познатата Намибия\", това споделя Максим Минчев, който ще представи новата си книга и ще се срещне с читатели в София и страната. Първата премиера е днес, 24 април, от 18 ч. в Екомузей с аквариум в Русе. Следващата е в Пловдив - на 3 май (четвъртък) от 18 ч. в книжарница \"Хермес\" - Централ. Датата в София е 15 май (вторник) от 18.30 ч. в галерия \"Сан Стефано\".     \n \t\n", "date": "2018.04.24", "title": " Срещи с Максим Минчев и книгата му за Намибия"}
{"url": "http://www.duma.bg/node/165475", "text": "42% от изследвани продукти, които се продават и в други европейски страни, са по-скъпи в България. Това стана ясно вчера от думите на земеделския министър Румен Порожанов пред bTV. Новите проверки за двоен стандарт при храните са направени от февруари до април и са обхванали 53 хранителни продукта, взети са 106 проби. Резултатите са аналогични на тези, получени миналото лято. Германия, Италия, Австрия и Чехия са държавите, с които се сравняваме. Чехия е от страните, които попадат в нашия контекст - че храните са различни от западните, но ние установяваме, че имаме по-лоши храни и от чешките. Много от продуктите се произвеждат отделно за България и Румъния, каза министърът. \nПо отношение на цените става въпрос за нетни цени без ДДС. Ако се добави ДДС, което у нас е сред най-високите в ЕС, това означава поскъпване с много повече. Изследването е засякло, че паста за зъби у нас е 166% по-скъпа, отколкото в Италия. Инстантен чай с плодов вкус е с 80% по-скъп у нас, вурстчетата в Германия са с 47% по-евтини, изреди министърът. С 35% по-висока е цената на детско пюре от зеленчуци, пиле и ориз у нас в сравнение с това, закупено от Германия, а там ДДС е 7%. Всъщност така крайната цена е с 40% по-висока, каза Порожанов.  \nСъщевременно при 58% от изследваните продукти цените в България са с между 0,4 и 64,8% по-ниски от тези в съответната държава членка на ЕС. Като цяло цените на шоколад, бисквитени изделия и безалкохолни напитки в България са съществено под тези в останалите държави членки на ЕС. \nПри 40 продукта има идентична информация на етикетите, но при 13 - а това са 25% от всички, има различие в състава и хранителната стойност. Това са мляко за малки деца, моцарела (пробите не са италиански), безалкохолни напитки. Най-малко съдържание на портокал - под 5%, има в състава на съответната напитка в България и Унгария. В Италия е 12%, в Испания - 8%, посочи Порожанов. Става дума за голяма фирма. В другите държави се правят със захар, в България, Испания и Унгария - с глюкозо-фруктозен сироп. Всичко това обаче си е обявено на етикета. \nПри моцарелата и грамажът на продаваната у нас се оказал по-малък, освен че вкусът не е автентичен. При шоколадовите продукти и при зеленчуковия бульон има различия, изреди още министърът. В изследваните моцарела, безалкохолните и шоколада освен съдържанието по етикет има разлика във вкуса. Физико-химични различия има само в 1 продукт - млякото за малки деца, а разминаване в обявено и реално съдържание на продукта се установява при какаото, вложено в един от изследваните шоколади, както и в общата енергийна стойност. Хубавият шоколад е произведен в Германия, а този на българския пазар - в Полша, като става дума за една и съща марка. При детското мляко у нас е по-голямо съдържанието на растителни мазнини.   \n \t\n", "date": "2018.04.24", "title": "42% по-скъпи вносни храни у нас установи проверка  "}
{"url": "http://www.duma.bg/node/165461", "text": "Изложбата \"Трепка българска\" се открива днес, 24 април, в 18 ч. в Националния етнографски музей. Авторка е Венцислава Великова от Белослав, която представя свои художествени текстилни пана, вдъхновени и изработени по мотиви от български трепки. Тя избира да изобрази елементи от трепки, водена от желанието да покаже различно свое възприятие.  \nРаботилница, на която ще може отблизо да се запознаем със стила на работа и техниката на Венцислава и да създадем малки собствени текстилни пана, вдъхновени от изложбата, ще се проведе на 25 април от 10.30 до 12 ч. Входът за работилницата е свободен при предварително записване на имейл  . Местата са ограничени. \nИзложбата може да бъде посетена до 11 май в работното време на Националния етнографски музей. Организатори и куратори са АНДАРИ - Анатолий Радев и Дария Василева, изследователи на образа. Изложбата се показва в партньорство с ИЕФЕМ-БАН и с подкрепата на община Белослав. НЕМ участва в изложбата с трепки от своите фондове. Куратор от страна на музея е гл. ас. д-р Андрей Тонев. \n    \n \t\n", "date": "2018.04.24", "title": "Текстилни пана по мотиви от българска трепка показва Етнографският музей"}
{"url": "http://www.duma.bg/node/165462", "text": "С новото издание на \"Пук!\" бе отбелязан рожденият ден на Валери Петров в Столичния куклен театър. Известният автор щеше да навърши 98 години на 22 април. Новото издание на \"Колибри\" е с твърди корици, илюстрирано от Мила Янева-Табакова. Художественото оформление е дело на Кирил Златков. \n\"Пук!\" потапя децата в приказното приключение на малката Лили, която опознава подводния свят. Това се случило едно лято. Съвсем близо до плажа, от който долитали смях и викове, стърчала сред пясъка стъклена телефонна кабина. А вътре в кабината стояло малкото Лили по банско костюмче и слушало приказка. Но ето че отнейде се появил Набръчкания човек, който бързал да телефонира. Цялата приказка е пълна с изненади - странни морски животни, прилични на хризантеми, кафяви и зелени водорасли сред приказни пасбища, където се стрелкат шарено набраздени рибки. Лили среща и \"ужасно\" същество, риба, то се знае, само че кръгла като балон, цялата ъглеста и бодлива... \nВалери Петров не се нуждае от представяне, защото е любимец и на малки, и на големи. Незабравими са приказките \"Копче за сън\", \"Меко казано\", \"В лунната стая\", \"Пук!\" и \"Бяла приказка\", обединени в сборника \"Пет приказки\".   \n \t\n", "date": "2018.04.24", "title": "Рожден ден на Валери Петров с новото издание на \"Пук!\" "}
{"url": "http://www.duma.bg/node/165463", "text": "Първата по рода си артистична акция \"Разлисти София!\" с деца, четене и изложби започна в столицата. Актьорът Стефан Милков пресъздаде заедно с хлапета от квартала историята \"Как Колето Панкин летя за Бразилия, а Петята Ершов хич не вярваше\" на руския писател и поет Даниил Хармс. \nТази седмица сюжетът ще се върти около един котарак и построяването на най-големия мост над река Лоара, описани от гения Джеймс Джойс в \"Котаракът и дяволът\". Заниманията с децата ще протичат разнообразно - в някои от тях акценти са театралната игра и четенето, а в други - рисуването, изложби и запознанството с творчеството на майстори на българската илюстрация. В една от съботите художничката Капка Кънева ще покаже как с ножица и хартия е направила илюстрациите към книгата \"Съвет към малките момичета\" от Марк Твен. \nОсвен в читалище \"Бъднина\" (28 април, 12 май и 2 юни) срещи с творчеството на велики писатели са предвидени и в Културния дом \"Красно село\" (5 май) и парк \"Хиподрума\" (16 юни). Всички събития са безплатни и се осъществяват с финансовата подкрепа на програма \"Култура\" на Столичната община, научи ДУМА от Елена Кръстева от изд. \"Лист\". \n\"Разлисти София!\" е проект на издателството, който залага на срещите на съвременни български художници с някои от най-важните имена в европейската и световната литература от XVIII, XIX и ХХ в. и на рефлексията от тези срещи в умовете и сърцата на децата от 5 до 16 г. и техните родители, баби и дядовци. \nВажна част е пътуващата изложба \"Българските художници рисуват класиката\", която включва репродукции на илюстрациите от поредицата \"Детски шедьоври от велики писатели\". Оригиналите също ще видят бял свят в самостоятелна експозиция, която се открива на 23 май в столичната галерия \"Арт алея\" и ще продължи до 2 юни. Освен в София илюстрациите към книгите ще бъдат показани и в чужбина. \n \n   \n \t\n", "date": "2018.04.24", "title": "\"Разлисти София!\" с деца и четене  "}
{"url": "http://www.duma.bg/node/165456", "text": "Оригинали на екслибрис творби, създадени от художници от цял свят, може да се видят в Националната библиотека \"Св. св. Кирил и Методий\". Изложбата \"Еклектика: Световни образци на екслибрис\" е подредена в централното фоайе. Регионалната библиотека \"Любен Каравелов\" в Русе представя ценната си колекция пред столичната публика. \nЕкспозицията показва в компресиран вид съвременното развитие на специфичната художествена миниатюра през новото хилядолетие. Всички изложени творби са участвали в Международния конкурс за екслибрис, чийто домакин от 2005 г. досега е Русенската библиотека. В състезанието, което всяка година е с различна тематика, са участвали художници от творчески школи в 51 държави от Европа, Азия, Австралия, Северна и Южна Америка. \nВ богатия художествен фонд на Русенската библиотека има специален отдел за екслибрис. Със своите 3500 оригинала колекцията е единствена по рода си в Югоизточна Европа. Съгласно регламента на конкурса избраните за участие миниатюри се публикуват в цветен двуезичен каталог и достигат до всяка точка от света. В софийското й представяне са включени творби от почти всички издания на форума, с автори от България, Аржентина, Украйна, Сърбия, Беларус, Хърватия, Босна и Херцеговина, Чехия, Индия, Япония, Хонконг. \nИзложените творби са посветени на знакови събития в България и по света като 100-годишнината от рождението на единствения български Нобелов лауреат за литература - русенеца с австрийско гражданство Елиас Канети, както и членството на България в Европейския съюз, Международния фестивал \"Мартенски музикални дни\" и др. Темите на други издания на конкурса са били свързани с река Дунав, с историята, културното наследство, свободата, любовта и еротиката и др. \n    \n \t\n", "date": "2018.04.24", "title": "Световни образци на екслибрис гостуват в Националната библиотека"}
{"url": "http://www.duma.bg/node/165432", "text": "Лидерът на КНДР Ким Чен Ун се е съгласил САЩ да проведат инспекция на ядрения полигон в тоталитарната държава, съобщава медия \"Блумбърг\", цитирана от ТАСС. \nАгенцията пояснява, че Ким Чен Ун в хода на неотдавнашната среща с директора на ЦРУ Майк Помпео се е съгласил на искане на САЩ да инспектират севернокорейския ядрен полигон. \nПо време на разговора вождът на КНДР е подчертал, че Пхенян няма причина да не замрази работата на пoлигона, ако бъде гарантирана безопасността на страната. \n\"Блумбърг\" съобщава, че САЩ обсъждат различни стъпки за проверка работата на ядрените обекти в КНДР, след като инспекторите получат официално разрешение за достъп до тях. \nВ понеделник президентът Доналд Тръмп заяви, че Северна Корея се е съгласила \"да прекрати ядрените си програми, докато САЩ досега не са обещавали нищо в замяна\". \"Не сме отстъпвали за нищо, те се съгласиха да прекратят ядрените си програми. Без повече тестване!\", пише Тръмп в туитър.   \n \t\n", "date": "2018.04.24", "title": "Ким Чен Ун пуска САЩ на инспекция"}
{"url": "http://www.duma.bg/node/165431", "text": "Унгария блокира заплануваното за 27 април заседание на Комисията НАТО - Украйна на ниво външни министри заради украинския закон за езика, който стана причина за ожесточен спор между двете държави. Той е критикуван от България, Гърция, Молдова, Полша, Румъния и Русия. Най-твърда е позицията на Унгария, тъй като в Украйна живеят около 150 000 етнически унгарци. \nИнформацията съобщава ТАСС, позовавайки се на дипломатически източник в Брюксел. \nЗаседанието трябваше да се проведе в рамките на министерска среща на НАТО. \nЗаседанието на Комисията НАТО - Украйна на ниво министри няма да се състои във връзка с позицията на унгарската страна, която остава непроменена, поясни източникът. \nНа последните две министерски срещи на НАТО през 2018 г. Унгария блокира разговори с Киев заради искането на Будапеща за отмяна на закона за езика. \nОт централата на НАТО потвърдиха пред ТАСС, че заседанието на комисията на ниво външни министри не е включено в програмата на срещата на министрите на външните работи в Брюксел на 27 април.   \n \t\n", "date": "2018.04.24", "title": "Унгария блокира среща НАТО - Украйна"}
{"url": "http://www.duma.bg/node/165433", "text": "Министерството на финансите на САЩ удължи до 23 октомври гратисния период, в който чуждестранни компании ще могат да извършват сделки с руския гигант за производство на алуминий \"Русал\". Компанията попадна под ударите на санкциите на американската администрация заради връзки с олигарха Олег Дерипаска. \"Русал\" обаче подаде молба до американските власти да бъде изключена от санкционния списък. \n\"Отчитайки влиянието на санкциите върху нашите партньори и съюзници, ще издадем общ лиценз, който да продължи периода на изпълнение и приключване на договорите с \"Русал\", докато разгледаме молбата на компанията\", заяви министърът на финансите на САЩ Стивън Мнучин. Предишният срок изтичаше на 7 май, но множество световни компании обявиха, че санкциите ще затруднят работата им. \nКато условие за пълно сваляне на санкциите американските власти обявиха Олег Дерипаска да напусне ръководството на компанията до 23 октомври.   \n \t\n", "date": "2018.04.24", "title": "Вашингтон отложи санкциите срещу \"Русал\""}
{"url": "http://www.duma.bg/node/165439", "text": "Арменският премиер Серж Саргсян подаде остава на 13 ден от масовите протести в страната. \nНеговата пресслжба разпространи следното съобщение: \"Обръщам се към вас за последен път като държавен глава. Никол Пашинян (депутат и лидер на протестите) беше прав. Аз сгреших. При създалото се положение...има няколко решения, но аз няма да приема нито едно от тях. Напускам длъжността ръководител на нашата страна\", казва се в съобщението. \nТой се обърна с призив към всички граждани, участниците в протеста, офицери, войници и еднопартийци: \"Уличното\" движение се обявява против моето оставане на тази длъжност, аз изпълнявам вашето искане. Мир, хармония и логика за нашата страна\", заяви Саргсян. \nТой беше премиер през 2007-2008 г. и президент от 2008 до 2018 г. Миналата седмица Саргсян бе избран от парламента за премиер, след като на 9 април страната премина от президентската към парламентарната форма на управление. Фактически той е на власт 11 години. \nОпозицията обаче нямаше намерение да го търпи повече. Тя го обвини в неефективно управление и влошаване на икономическото положение. На 17 април се появиха съобщения за начало на \"кадифена революция\". \nВ неделя вечерта в Ереван излязоха на протест 160 000 души според някои съобщения. \n Протестите се подновиха в понеделник,  въпреки че демонстрантите останаха без главните си лидери, съобщаваше се за 33 арестувани демонстранти. Още в събота бяха задържани Армен Григорян и Давид Санасарян, а в неделя депутатите Никола Пашинян, Сасун Микаелян и Арарат Мирзоян. Местонахождението на Пашинян оставаше неизвестно, но вчера следобед стана ясно, че той е пуснат от ареста. Тримата депутати са защитени с парламентарен имунитет и не може да бъдат арестувани без одобрението на парламента. \nПо-късно през вчерашния ден стана известно, че към демонстрантите се присъединиха няколко десетки военни. Това стана преди оставката на Саргсян. Министерството на отбраната осъди тази стъпка и обеща \"да вземе мерки\" спрямо онези, които самоволно са оставили частите си.  \n В същото време демонстрациите продължаваха, млади мъже блокираха улиците с викове \"Присъединете се към нас!\" и \"Победа\". Те скандираха и името на лидера на протеста Никола Пашинян.     \n \t\n", "date": "2018.04.24", "title": "Протестите отстраниха арменския премиер "}
{"url": "http://www.duma.bg/node/165476", "text": "Стандартизиран тест трябва да показва доколко завършващите предучилищни групи деца са готови за първи клас. Той ще се прави преди края на учебната година в подготвителните групи и трябва да отчита физическото, езиковото, познавателното, социалното и емоционалното развитие на бъдещия първолак. \nВъвеждането на теста се предлага с промени в Наредбата за предучилищното образование, пуснати за обществено обсъждане от образователното министерство. И в момента има изискване учителите да правят такава оценка, но всеки сам преценява по какви критерии. \nТестът няма да е вход за първи клас, нито пък при лош резултат детето ще повтаря предучилищната. Той ще се прави, за да могат учителите в училището да знаят на какво трябва да се наблегнат при индивидуалната си работа с новия първокласник, пише в мотивите към промените. Освен в края на годината подобна оценка може да се прави и в началото на предучилищната група, за да се прецени какви са слабите и силните страни на детето и как да се работи с него. Оценката ще се прави от учителите в съответните групи. \n    \n \t\n", "date": "2018.04.24", "title": "Предучилищната ще се завършва с тест за готовността за І клас"}
{"url": "http://www.duma.bg/node/165477", "text": "Само за месец - от февруари до март, над два пъти са се увеличили нелегалните чужденци, опитали да преминат българската граница. Това сочат данните на МВР. 175 граждани на трети страни са задържани на вход или на изход на държавната граница без регистрация или са установени в незаконен престой във вътрешността на страната. \nПикът е бил в началото на март, като в първите две седмици на април също се забелязва по-засилен поток от хора, задържани при опит да влязат в страната. Въпреки че се отчита увеличение, данните показват, че все още не може да се говори за натиск, какъвто е имало през предходните години по същото време, уверяват от МВР. От началото на 2018 г. са арестувани 356 граждани на трети страни (за същия период на 2017 г. те са били над 700). \nОт началото на годината почти половината от задържаните нелегални чужденци - 188 души, са арестувани във вътрешността на страната. За март от 175 задържани 96 са хванати не на браздата, а на различни места в България. При опит да напуснат страната през март са хванати 20 души.     \n \t\n", "date": "2018.04.24", "title": "Двоен ръст на бежанците, опитали се да влязат у нас през март"}
{"url": "http://www.duma.bg/node/165478", "text": "Премиерът Бойко Борисов препоръча по-голяма експедитивност при операции и процесуална работа срещу корупцията. Коментара той направи по повод показната акция по задържане на кмета на \"Младост\" Десислава Иванчева миналата седмица, която продължи часове. Премиерът питал МВР за дългата акция и получил обяснение, че всяка банкнота трябвало да се опише на място - \"да се провери от втори човек с всичките им буквички от двете страни, понеже са много банкноти\". Все пак мисля, че това може да става малко по-бързо, каза той и препоръча при друг такъв случай \"колегите да бъдат по-експедитивни\".  \nБорисов допълни, че 20-30 дни преди ареста Иванчева е била при него със заместника си, говорили за подкрепа от държавата за парка при църквата в \"Младост\".  \nМеждувременно поредно изказване в тв ефир направи шефът на Специализираната прокуратура Иван Гешев. Той обяви, че показният арест на кметицата на район \"Младост\" е заради лош късмет, а разследващите не са искали да я държат 5 часа на улицата в центъра на София, но така се стекли обстоятелствата.\"И ние имаме семейства, никой от нас не иска да стои пред цяла България и да извършва тези действия. Това е стрес и за обвиняемите и семействата им. Не сме виновни, че госпожата, заместникът й и посредникът решиха да се срещнат в центъра на София, да извикат изнуденото лице, да вземат парите, да си ги разхвърлят в едно кафе и след това да тръгнат по този маршрут\", заяви Гешев. \nПо темата се изказа и бившият кмет на София Стефан Софиянски, който заподозря, че Иванчева била получила от Йорданка Фандъкова повече правомощия в сравнение с колегите си.      \n \t\n", "date": "2018.04.24", "title": "Борисов препоръча експедитивност при акции по задържане"}
{"url": "http://www.duma.bg/node/165479", "text": "ГЕРБ призова столичните общински съветници да съберат пари, за да платят глоба, наложена на главния архитект на София Здравко Здравков. Той е трябвало да внесе санкция от 13 хиляди лева, наложена от ВАС. Глобата е заради отказа на Здравков да одобри проект за Подробен устройствен план на строителна компания НИКМИ. Тя иска да построи небостъргач в кв. \"Стрелбище\". Планира се сградата да е на 44 етажа на ъгъла на бул. \"България\" и бул. \"Петко Тодоров\". Теренът е отреден за озеленяване според Общия устройствен план, приет през 2009 г. \nСпоред председателя на СОС Елен Герджиков обаче сумата трябва да се събере от Общинския съвет, тъй като архитектът е изпълнявал именно решение на СОС, с което се прекратява производството по одобряване на Подробния устройствен план.  \n\"Общинските съветници от ГЕРБ твърдо стоят зад решението на арх. Здравков и желанието на гражданите за запазване на зелените площи, защитени от плановете на Столичната община\", се казва в съобщението от Герджиков.      \n \t\n", "date": "2018.04.24", "title": "Призовават столични общинари да плащат глоба на главния архитект"}
{"url": "http://www.duma.bg/node/165482", "text": "Днес от 15 до 17 часа лидерът на БСП в София Калоян Паргов и народният представител от \"БСП за България\" проф. Румен Гечев ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n \t\n", "date": "2018.04.24", "title": "ПРЕДСТОЯЩО"}
{"url": "http://www.duma.bg/node/165480", "text": "Шести протест организират на 26 април от  Инициативния комитет против строежа на 120-метровата сграда на ул. \"Златен рог\" в район \"Лозенец\". Този път конкретният повод е, че строителят е заградил част от улицата пред обекта, за да разположат там кран. Това е станало с разрешението на общината. Идеята е след като строежът завърши, на същото място да се направи малък площад. \nХора от района и общинският съветник Войслав Тодоров са опитали да поискат от инвеститора  разрешението за ограждането на част от ул. \"Златен рог\". От фирмата обаче отказали да им  предоставят всякакви документи. От инициативния комитет са повикали и полиция, но дори след нейното идване инвеститорът отново не е съдействал. \nСпоред представители на инициативния комитет прокуратурата е започнала проверка по случая. \"Докато чакаме резултат, нека им покажем къде стои общественият интерес и че ние няма да се примирим\", призовават инициаторите на протеста. Те са и против идеята на общината за изграждане на кръгово кръстовище на булевардите \"Джеймс Баучер\" и \"Черни връх\". \"Не им стигаше да си пльоснат сградата насред квартала, да поискат кръгови кръстовища и реорганизация на движението, за да е удобно на бъдещите високи сгради, но и завземат улицата, за да си направят площадче отпред\", коментират местните хора. Те искат и обяснение на районния кмет Любомир Дреков по проблема. \n    \n \t\n", "date": "2018.04.24", "title": " Нов протест заради небостъргач в София"}
{"url": "http://www.duma.bg/node/165483", "text": "Бойко Борисов охлади мераците на вицепремиера Валери Симеонов за връщане на тютюнопушенето в заведенията. ГЕРБ няма да подкрепи подобна инициатива, обяви премиерът. Така както коалиционните ни партньори казват за нещо, че не е гледано на коалиционен съвет, така и аз като повдигнат този въпрос ще кажа, че тази идея не е гледана на коалиционен съвет, заяви той. По думите му това не означава, че Валери Симеонов не може да има свое мнение и свои предложения, но правителството е твърдо за ограничаване на тютюнопушенето. Той, главният прокурор Сотир Цацаров, министърът на вътрешните работи Валентин Радев, шефът на Агенция \"Митници\" Георги Костов, финансовият министър Владислав Горанов и представители на тютюневия бизнес участваха в конференция, посветена на проблемите в бранша. \nСпоред последните данни през последното тримесечие на 2017 г. делът на контрабандните цигари се е вдигнал с 0,6 процента. Проучването обхваща 20 големи града. Увеличение на контрабандата има в Хасково, Ямбол, Стара Загора, Асеновград и Габрово. Контрабандата вирее по магистралите и на юг по границите. \"0,6% е половин кутия цигари, но за нас това е много. В следващото тримесечие тенденцията трябва да се промени. В Ирландия на 100 кутии 38 са контрабандни. Колежката Тереза Мей има на 100 - 30 кутии контрабанда\", коментира Борисов. \n    \n \t\n", "date": "2018.04.24", "title": "Премиерът срещу Симеонов за пушене в заведенията"}
{"url": "http://www.duma.bg/node/165484", "text": "Ролята на младите хора в разговора за бъдещето на Европейския съюз е основна. Те трябва да предложат своите идеи за развитието на европейския проект. Това заяви вицепрезидентът Илияна Йотова, която откри в София международна младежка инициатива \"Европа: Презареждане\". Семинарът се провежда до 29 април и е организиран от Националната студентска конфедерация по програма \"Еразъм+\" с подкрепата на Съюза на европейските федералисти и Европейското движение в България. Над 40 младежи от 14 страни членки участваха в оживената дискусия с вицепрезидента. \nЙотова подчерта, че не съществува дебат \"Не на Европа\", но са необходими радикални реформи в политиките, в начините на вземане на решения, в лидерството. Икономическата и финансовата криза, миграционната криза показаха, че Европа няма механизми да се справя с тежки предизвикателства, отбеляза тя. По думите й на глобалната сцена ЕС предпочита ролята на наблюдател вместо на активен участник в регулирането на конфликти. Последните събития в Сирия са пряко доказателство за това, смята тя. \nЙотова отбеляза риска от възникването на \"нов Шенген\" пред някои страни, този път в областта на отбраната. По думите й промяната на миграционната и бежанската политика трябва да се състои в ревизия на Дъблинския регламент, в изграждането на т.нар. горещи точки в транзитните страни, в създаването на легални пътища за миграция. Тя подчерта и важността на дебата за следващата Многогодишна финансова рамка. Вицепрезидентът посочи, че трябва на всяка цена да бъде запазена кохезионната политика, която по настояване на президента Румен Радев бе записана в Римската декларация през 2017 г.   \n \t\n", "date": "2018.04.24", "title": "Илияна Йотова даде началото на \"Европа: Презареждане\""}
{"url": "http://www.duma.bg/node/165464", "text": "МЕЖДУНАРОДЕН ДЕН В ПАМЕТ НА ЖЕРТВИТЕ НА АРМЕНСКИ ГЕНОЦИД (1915-1923). Обявен е първо за Международен ден за солидарност с арменския народ от ЕП през 1987 г. по повод годишнина от началото на геноцида над арменците в Османската империя през 1915 г. За първи път се отбелязва през 1989 г. В първите години на новото хилядолетие е обявен и за Международен ден в памет на жертвите на арменски геноцид. 1184 Г.ПР.Н.Е. - ГЪРЦИТЕ ВЛИЗАТ В ТРОЯ С ПОМОЩТА НА ТРОЯНСКИ КОН. Троянският кон е част от мита за Троянската война, въпреки че не фигурира в тази част от войната, която е описана в Омировата \"Илиада\". Гръцките войски обсаждат Троя в продължение на 10 години и Одисей измисля начин, чрез който да превземат града. Епей изградил огромен дървен кух кон и в него се скриват гръцките войници. Троянците приемат коня като дар за сключване на мир. 1671 - САМОУБИВА СЕ ФРАНСОА ВАТЕЛ, ФРЕНСКИ ГОТВАЧ (Р. 1631 Г.). Създател е на прочутия крем шантили - разбита със захар сметана с вкус на ванилия. Самоубива се, тъй като вследствие на лошо време доставчиците не му донасят необходимата риба и той не може да осигури храната за екстравагантния банкет в чест на френския крал Луи XIV, даден от Луи II дьо Бурбон, принц дьо Конде, в замъка Шантили. 1877 - НАЧАЛО НА РУСКО-ТУРСКАТА ОСВОБОДИТЕЛНА ВОЙНА (1877-1878). Руският император Александър II с Манифест обявява война на Османската империя. За участие в нея са привлечени Румъния, Сърбия и Черна гора. В състава на въоръжените сили на Русия е Българското опълчение (12 опълченски дружини) и финландска част (Лейбгвардейски финландски пехотен полк). В началото на юни руските войски (276 000 войници с командир великият княз Николай Николаевич) се съсредоточават на левия бряг на р. Дунав. 1889 - В СТАРА ЗАГОРА СЕ РАЖДА ХРИСТИНА МОРФОВА, ОПЕРНА ПЕВИЦА (УМИРА 1936 Г.). Учила в Пражката консерватория. Започва сценичната си кариера в Бърно. От 1915 г. пее в Българското оперно дружество, преименувано през 1922 г. на Софийска народна опера. Прави известни роли в опери на Бедржих Сметана (Марженка в \"Продадена невеста\" и Милада в \"Далибор\"), Аида в едноименната опера на Верди, Дона Анна (\"Дон Жуан\"), Леонора (\"Фиделио\"), Маргарита (\"Фауст\"). Концертирала в Москва, Париж, Милано, Лондон. 1941 - РАЖДА СЕ НЕДЯЛКА КЕРАНОВА, НАРОДНА ПЕВИЦА (УМИРА 1996 Г.). Наричали са я \"най-мъжката певица\", \"българската Ела Фицджералд\", \"доайенът на сватбарската песен\", \"черната перла на Тракия\". Била е солистка на фолклорния ансамбъл в Пловдив и на Ансамбъла на Филип Кутев. Изпяла е над хиляда песни. Печели златни медали от музикални фестивали в Румъния, Австрия, Югославия, България.   \n \t\n", "date": "2018.04.24", "title": "Датата"}
{"url": "http://www.duma.bg/node/165465", "text": "На 20 март в Раднево отбелязаха 110-годишнината от рождението на Марин Черковски. Словата за него бяха прочувствени и честни. Хубави. В Раднево няма човек, който да каже нелицеприятна дума за Марин Черковски: нито от свои, нито от други. Затова и паметникът му в центъра на града често е с цветя от следовници и стари другари, с които е градил социалистическа България. \nСемейството му било имотно и той можел да живее безметежно и уютно. Но сърце и душа не траели да гледат черната сянка на фашизма, простряна над българската земя. И Марин Черковски поел по пътя на революцията - на 20 г. е в ръководството на РМС в Раднево, на 22 г. е секретар на Районния комитет на Комунистическата партия в Раднево - и денем, и нощем обикалял 28 села по партийните работи. \nУсърдието му не останало незабелязано. След пламенна реч на един Първи май е арестуван - за първи път. Получава и първата присъда. Участва в разтурване на фашистко събрание - и пак арест, и пак присъда. Макар да е под постоянно наблюдение, в продължение на 20 дни укрива в дома си нелегален другар от с. Медникарово. Успява да го снабди с документи и за една нощ преминава 35 км до новозагорската гара и още толкова обратно, за да го придружи и изпрати към неизвестното и за двамата. Сутринта се явява на работа и полицията не разбира за нощния му поход. И всичко това само в една година - 1934-а! \nКъщата му се превръща в щаб: съвещания, тайна литература, срещи с нелегални... Най-трудното предстояло. \nВ началото на въоръжената съпротива срещу фашизма след 22 юни 1941 г. в България се завръщат от СССР парашутистите Стою Чочоолу и Велко Димитров-Васката. 40 дни те са в дома на Марин Черковски - там кроят планове за борбата, там се срещат с другари. Но и сега дейността му не остава скрита - при опит да бъде арестуван от фашистката полиция, на 28 април 1942 г. преминава в нелегалност. Четири месеца е сам, преследван, гладен, уморен, без връзка с другарите си... До нова среща в Боздугановската кория с Чочоолу и с Велко - вече са трима. \nВ Боздугановската кория една нощ край партизанския огън, като го гледал такъв черен и мършав в тъмното, Велко му рекъл: \"Абе, Марине, приличаш на сатана...\" И неволно му станал кръстник - всички вече знаели за Сатаната - и другарите, и враговете. Знаели за страшното му име, за неговата строгост, но и за невероятната му грижа за хората, които води - така запазва живи партизаните в землянката над с. Оряховица през страшната зима на 1943 срещу 1944 г., когато по силата на обстоятелствата поел командването на два отряда!  \nБил само на 34 години! \nДнес до входа на старата землянка има паметна плоча. Простреляна, разстреляна в новите демократични времена... \nТой организирал подпалването на фабрика \"Вата\", която подготвяла санитарни материали за немската армия на Източния фронт - това е прекият му принос в епохалната битка на съветските народи и на Червената армия с фашистките завоеватели. И получил задочна смъртна присъда от Пловдивския военно-полеви съд! Полицаи разрушили и опожарили семейната къща на Черковски... \nНо това не плашело Сатаната, нито семейството му - въпреки двете интернирания в Свищовско и Ардинско на жена му и двете му деца. Не се уплашил неговият ангел - синът Андон. 12-годишното момче дежуряло на улицата, когато в дома му били нелегалните. Помагало в борбата с каквото можело и се гордеело, че били заедно - баща и син! - в нейния огън.  \nРано възмъжало - 13-годишен го пребили и изтезавали в старозагорския Втори полицейски участък. Скоро след победата, на 14 години, Андон починал от изтезанията. Името му се превърнало в малка звездичка, която се събрала с другите от съзвездието на децата-герои, загинали в антифашистката съпротива. И на които скоро в Борисовата градина ще се вдигне общ паметник - за памет и за предупреждение: да бдим! Да няма повече фашизъм!  \nВ Раднево и на Андон вдигнаха паметник - баща и син пак заедно, от метал и камък. Като символ на саможертва и на благородство. \nЗащото Сатаната носел чиста и човеколюбива душа, въпреки страшното си партизанско име. Той защитил дъщерята на полицая Гюров, когато след Девети някои се престарали и я оставили без работа - майка на две деца. \"Децата не може да отговарят за греховете на бащите си!\" - това казал. И друго казал: \"Има Народен съд, той ще съди, не аз!\", когато му довели изверга, уморил детето му...  \nМного били добрините на Марин Черковски за хората. Човешки животи спасявал и преди, и след Девети! Затова го тачат и още жалят за Андон - малкия ангел на Сатаната. \nТакива бащи и синове правят истинската душа на революциите. А с вярата и с кръвта си - червено знамето на социализма и на комунизма. \n   \n \t\n", "date": "2018.04.24", "title": " Сатаната и неговият ангел"}
{"url": "http://www.duma.bg/node/165466", "text": "Богато и разнообразно е песенното творчество на древнобългарското с. Еркеч (Козичино, област Бургас). Създадените през многовековното му съществуване песни и хора са свързани с обредно-празничната система. Особено място в песните и хората заема възпяването на конете. В центъра на Еркеч, на най-важното място, на Хорището, има паметник. Той е от по-ново време, 30-те години на ХХ в., отразява действителна случка и изобразява кон, който влачи еркечанка. С него е свързана и историята на песента за Еленка. \nМного събития е имало в живота на Еркеч през над петнадесетвековното му съществуване, но само конят се е оказал достоен да бъде изобразен на мраморна плоча в центъра на селото. Може би защото конете са неотделима част от живота и душевността на еркечани. Хубавите коне са гордост за всеки жител на селото. Надпреварата на Тодоров ден се коментира до следващия празник. \nКонете постоянно присъстват във фолклора на еркечани - те са възпявани в хороводни, лазарски, коледарски и даже в песни на дълга маса. Има и хоро, посветено на конете - така и се нарича \"Конската\". Така конете присъстват не само в битието на еркечани, но и в техния душевен мир - в приказките и в песните. \nИма и още нещо, свързано с възпяването на конете. Това е конската опашка. Вплетена в байрака на буенеца, тя се развява над главите на играещите лазарки, подсказвайки връзката на празника с древността. Дали този символ, вплетен сред цветята на лазарките, не е израз на желанието на хората да полетят като конете и стремително да развеят опашки и буйни гриви над изоставените ниви? \nЗа конете еркечани са създали чудни легенди. Една от тях разказва за своеобразния им подвиг край Сувала - отвесна назъбена скална стена, висока около 15 м. Тя е завършек на местността Цонюва равнина, която успоредно е отделена от два трудно проходими дола. Стадо коне пасели на равнината, когато били заобиколени от голяма глутница вълци. Изправени пред неминуема гибел, конете постъпили смело и горделиво като еркечани - предпочели гордо да сложат край на живота си, отколкото да бъдат разкъсани от вълците. Хвърлили се в пропастта и загинали. Според легендата конете продължават да летят и до днес, дирейки хубаво и безопасно място.  \nНо да се върнем към паметника-разказ, който като че ли не е написан от еркечани, а от известен писател. Когото и да попитате, ще ви разкаже историята за коня и Еленка мома хубава. Еркечани са създали и песен, в която се разказва как Еленка Колева, изпълнявайки заръката на брат си Стоян, повежда коня да го пои. По-малкото й братче пожелава да бъде качено на коня. При навеждането си да го вземе, Еленка мушнала с хурката си коня, той се подплашил и я повлякъл, като я влачил от Хорището до кметството. Когато успели да спрат коня, тя била мъртва, а братчето й останало живо.  \nЖива е и песента \"Стоян Еленки думаше\". Народната певицата Янка Рупкина научава за песента и нейната история, променя името Еленка на Янка. Песента заживява отново и става известна в цяла България като \"Янкин брат Янки думаше\".    \n \t\n", "date": "2018.04.24", "title": "Легенда за конете, които летят и днес"}
{"url": "http://www.duma.bg/node/165486", "text": "Председателката на Софийския апелативен съд (САС) Даниела Дончева е нарушавала принципа на случайното разпределение на делата. Това констатира проверка на Инспектора към Висшия съдебен съвет (ИВСС), приключила на 23 януари. Актът за резултатите от ревизията е окончателен. Въпреки установените нарушения Дончева няма да бъде глобена. \nНа 19 април инспекторатът е внесъл предложение за дисциплинарно наказание на шефката на САС. Със 7 на 2 гласа обаче то е отхвърлено на заседание на ИВСС. На практика това означава, че съдебните ревизори няма да искат съдийската колегия на ВСС да търси дисциплинарна отговорност на Дончева. \nДо проверка на Дончева се стигна, след като през есента на м.г. съдията от САС Милен Василев се оплака, че му е иззела дело. Обвини я, че е проявила \"нездрав интерес\", намекна и за корупция. През май 2017 г. Василев е бил определен на случаен принцип за докладчик по търговско дело, свързано с КТБ, \"имащо за предмет установителен иск на значителна стойност - над 102 млн. лв.\". Спорът е между две търговски дружества, едното от които е на Бисер Лазов, който е един от основните свидетели на прокуратурата по наказателното дело за източването на КТБ. \nИВСС установява, че Дончева е \"допуснала сериозни отклонения\" от принципа за случаен подбор на делата в САС. Шефката на САС е издала още няколко заповеди без правно основание, с които размества съдии в различни състави, които да поемат висящи дела на свои колеги. \nОт прокуратурата също извършиха проверка на Дончева, но не откриха данни за престъпление.      \n \t\n", "date": "2018.04.24", "title": "Шефката на САС нарушавала случайното разпределение, глоба няма"}
{"url": "http://www.duma.bg/node/165467", "text": "Имаше много критики в медиите, когато се разбра, че банята в столичния квартал \"Овча купел\" става част от център за върхови научни постижения, който ще се финансира с европари от оперативната програма на МОН \"Наука и образование за интелигентен растеж\" (ОПНОИР). И така щяла да бъде възстановена. Едни негодуваха, че пак ще се наливат пари в бетон, а парите за наука \"ще отидат за плочки\"; други се смееха, че \"наука ще се прави в банята\"; хората от квартала пък протестираха, че сградата, която е паметник на културата, се руши, и искаха тя да си остане балнеолечебница. На няколко пъти зам.-кметът Тодор Чобанов публично успокоява, че банята ще стане център за изследване на лечебните свойства на минералните води, че там ще им се прави химичен анализ. Ще се установява какви болести те лекуват и така ще се даде нов живот на сградата, занемарена от години. Същото нещо обясни неотдавна ръководителят на проекта проф. Иван Илчев - че центърът за върхови постижения щял да е база за проучване на лечебните свойства на минералните води.  \nЕ, да, ама не. Защото за пореден път става дума за едни държавни имоти, които общината или някой зад нея ще лапне. Не мислете, че това е журналистическо изхвърляне - в така шумно рекламирания проект за научен център... няма и дума за минерални води, камо ли за тяхното изследване. Лъжата в случая няма как да стане истина, но повторена сто пъти, цели да замаже очите на хората, за да не протестират и да не се борят за спирането на \"проекта\". Тя е заблудила дори Йордан Иванчев, досегашен директор на Националната специализирана болница за физикална терапия и рехабилитация, чиято собственост са въпросните имоти до момента. Та и той мисли, че в банята в \"Овча купел\" ще се изследват минерални води, и недоумява защо се прави това, при положение че болницата разполага с лаборатория за целта и че в нея от десетилетия се правят такива изследвания. \nДалаверата е замислена поне преди две години \nкогато някому хрумва, че пари за реставриране на минералните бани в \"Овча купел\" и в \"Горна баня\" може да се вземат от... евросредствата за наука. Уж за да ползват сградите по предназначение - за лекуване и възстановяване на пациенти. А баните са оставени да се рушат от 2000 г. насам заради апетити на общината към атрактивните имоти, които тя се опитва да заграби от болницата. Едва през 2008 г. Върховният касационен съд се произнася в полза на болницата и отсъжда, че имотите са държавни и са нейни. Общината й връща обаче с 4 дка по-малко. Междувременно нейните шефове (от 2005 г. кмет е Бойко Борисов) са успели да дадат на концесия за бутилиране минералните води в \"Горна баня\", разпореждайки се с чуждия имот.  \nПрез март 2014 г. Министерският съвет приема Решение 133, че болницата за рехабилитация може да продаде на търг сграда в \"Горна баня\", която не ползва, а с парите да възстанови банята в \"Овча купел\". Продажбата не се осъществява, а на 24 ноември 2016 г. Столичният общински съвет, ни в клин, ни в ръкав, приема Решение 740, с което \"дава съгласие\" общината да придобие от държавата 6,3 дка и 2-етажна сграда с пристройка (архитектурно-строителен паметник на културата) и още 1,2 дка с 3-етажна сграда в \"Горна баня\", както и двуетажната баня в \"Овча купел\"  \nс 40 дка от парка около нея Тези имоти общинските управници от ГЕРБ решават да дадат за управление на Регионалния исторически музей - София в качеството му на... партньор в ОПНОИР по проекти за център за върхови постижения и за център за компетентност \"с цел реновиране на обектите\". Бурно възразяват само съветниците от БСП, понеже в решението ясно е записано, че с парите за наука ще се \"реновират\" баните. А зам.-кметът Чобанов още тогава публично съобщава, че банята в \"Горна баня\" ще е център за компетентност по музеология, а тази в \"Овча купел\" - център за върхови постижения в изследването на минералните води. Абсурдното е, че по това време още няма дори срок за подаване на проектите в МОН, но шефовете в общината вече са взели решение и знаят какво ще спечелят... \nВ тези месеци министър в МОН е Меглена Кунева и главен секретар Красимир Вълчев, а смешката е, че тъкмо през ноември 2016 г. се разбра, че Еврокомисията спира ОПНОИР заради установени нарушения на екипа на МОН. Кандидатстването за въпросните научни центрове бе отложено до края на февруари 2017 г. Схемата на властта обаче действа и на 13 януари 2017 г. Министерският съвет на Бойко Борисов (3) приема решение, с което задължава здравния министър да намали капитала на болницата за физикална терапия и рехабилитация, изваждайки от капитала й споменатите вече имоти като ги прави частна държавна собственост. И веднага със същото решение ги прехвърля безвъзмездно на Столичната община, която чрез Регионалния исторически музей - София да кандидатства в ОПНОИР - отново \"с цел реновиране на обектите\". Черно на бяло написано. Никого не вълнува, че парите са всъщност за наука! В това решение обаче има и една т. 5 (б), която казва, че ако в течение на 5 години не се реализират замислените центрове по ОПНОИР, общината трябва да прехвърли имотите отново на държавата. Запомнете този текст, за него ще стане дума по-нататък. \nМеждувременно за директор на болницата с конкурс е назначен Йордан Иванчев. А той отказва да прехвърли имотите на общината, понеже болницата има задължения, а в такъв случай не може да се прехвърлят имоти. И така - допреди няколко дни, когато в болницата цъфва нов директор, без Иванчев да е уведомен дори, че здравният министър Кирил Ананиев го е освободил от поста. Какво тук значи някаква си личност, при положение че заграбването на имотите от общината е на финала! Зам.-кметът Чобанов на 1 април т.г. направо заявява: \"През следващата седмица ще бъдат възстановени процедурите по прехвърляне на активите на двете бани на Столичната община, след като новото ръководство на болницата встъпи в длъжност.\" Сега ясно ли е защо е въртележката с нов директор? \nТук му е мястото за един гнусен въпрос - дори центровете да станат факт, дори сградите да се \"реновират\", какво ще правят хипотетичните учени в 7,5 дка площи в \"Горна баня\" и в други 40 дка парк около т.нар. баня в \"Овча купел\"? Може би ще размишляват, разхождайки се, върху научните си промисли, или ще предават опит от високата наука на бизнесмени в публично-частно партньорство? Глупости. Дори за кръгли наивници е ясно как прекрасно биха се вписали на тези терени едни хубави хотели, че и любимите на Фандъкова небостъргачи насред земетръсна София. Защо не и спа центрове на недостижими за народеца цени, върху народното богатство от минерални води? \nВ крайна сметка при класирането за центрове за върхови постижения Историческият музей-София успява да се вмести, но при центровете за компетентност - не. Така центърът по музеология за 13 млн. лв. в \"Горна баня\" пропада, остава обаче центърът за върхови постижения в \"Овча купел\" за 29 785 550 лв.    \nА сега да погледнем одобрения проект за този център. Ръководи го Софийският университет, а като партньори участват още 3 вуза (ТУ-София, УАСГ, Националната спортна академия), 6 института на БАН (по геофизика, по етнология и фолклористика, за изследване на изкуствата, за литература, за балканистика и тракология, Кирило-метовдиевският научен център), Националната библиотека и Регионалният исторически музей-София. Забелязвате ли, че нито едно от тези звена не се занимава с изследване на минерални води? Защо ли? Отговорът е елементарен - защото \nбъдещият център няма нищо общо с тези води \nАгенцията към МОН, която управлява ОПНОИР, го е огласила в сайта си и в системата ИСУН. Одобреният проект е на консорциум \"Наследство БГ\" (споменатите СУ и 11 партньори) и е за \"нови технологии в креативните и рекреативните индустрии\". Не става ясно с какво точно ще се занимава, но е разписано къде ще се прилага резултатът: архитектура, архивно дело и библиотекарство, артистично занаятчийство, филми, ТВ, видеоигри, мултимедия, културно наследство, дизайн, фестивали, музика, издателска дейност, радио, компютърни образователни игри, екстремен туризъм и спорт, велосипеди, стени за катерене и пр. Без да омаловажавам труда на участниците, това едва ли е точно наука, а е и странно, че ще се представя културното ни наследство, а не участват археолозите, които са най-вещи в тази материя!  \nЦентърът ще се разполага в три сгради - на ул \"Гурко\" 7, в банята в \"Овча купел\" и в бившия стол на СУ, наречен \"Яйцето\". За \"реновирането\" им са планирани 6 105 065 лв. Какво ще се разположи в банята в \"Овча купел\"? И това е разписано: лаборатория за дигитализация на аудио-визуално наследство, лаборатория за \"рекреативен хюмън дизайн и нишов туризъм\", визуална зала, конферентни зали, център за продължаващо образование \"Наследство БГ\", компютърна зала, работни места за млади изследователи. Толкоз. Няма как да се говори за дейности с водите, които липсват в проекта, а Еврокомисията следи стриктно всяка стъпк в изпълнението му. Никакви бани, никакви минерални води, никакви балнеоложки изследвания и лечения. Абсолютна подмяна на досегашното предназначение на банята и на използването на уникалната минерална вода, лекуваща десетки болести. Нищо, че има Стратегия за използване на хидротермалните ресурси на София и според нея банята в \"Овча купел\" трябва да бъде възстановена като рехабилитационен воден център. Тя впрочем е строена с дарения от царя и от хората още през 1933 г.! Точка и на всички надежди на болницата да възстанови лечебния си център в тази сграда.       \nИ последно. Тодор Чобанов сега вече разправя, че банята в \"Овча купел\" е уредена, а тази в \"Горна баня\" общината щяла да възстанови със собствени средства. Ха сега си спомнете онзи текст, цитиран по-горе, от решението на Министерския съвет от 13 януари 2017 г. - ако до 5 години център по ОПНОИР няма, общината връща имота на държавата! Ерго, понеже никакъв център по ОПНОИР няма да има в \"Горна баня\", общината следва немедленно да върне на болницата имотите й там. Ако не го направи, просто ще продължи сагата с далаверите на властта, извършвани в полза не на обществения интерес, а на корпоративните щения. \nЕто така е провалена надеждата на хората да ползват балнеолечебница на достъпни цени. Така е опорочена и европрограмата за наука, от която мизерстващите ни изследователи чакаха пари за изследвания. Просто схема. Достойна прокуратурата да й хвърли едно око. Сега разбирате ли защо България е на дъното на Евросъюза по индекс на развитие?  \n  \n      \n \t\n", "date": "2018.04.24", "title": "Властта вкара в порочна схема и европарите за наука  "}
{"url": "http://www.duma.bg/node/165487", "text": "Европейският съд по правата на човека в Страсбург ще търси информация от българското правителство за експулсацията на бизнесмена Абдуллах Бююк. Турчинът обжалва в международната институция предаването си на Анкара през лятото на на 2016 г. Припомняме, че той експулсиран в Турция след тайно споразумение с турските власти, предаването му пък предизвика истински скандал. \nЕСПЧ иска правителството да отговори на редица въпроси във връзка с жалбата на Бююк, включително и дали той е имал на разположение ефективно правно средство, за да се защити от връщане в Турция. Бизнесменът твърди, че връщането го излага на сериозен риск от малтретиране заради политическите му убеждения. Правителството трябва да предостави и всички документи по екстрадицията. Съдът пита дали Бююк е подал молба за убежище в България и очаква да получи копия на всички документи от тази преписка. \nЖалбата на Бююк е подадена през 2017 г. и е придвижена с приоритет, защото оплакването е свързано с нарушение на чл. 3 от Конвенцията за правата на човека, а именно - забрана за изтезания или нечовешко или унизително отношение или наказание, както и за нарушение на чл. 13 - липса на ефективно вътрешноправно средство за защита срещу това нарушение. \nДУМА припомня, че експулсирането на Бююк предизвика шумен обществен скандал, след като се разбра, че той буквално е бил отвлечен от българските служби и предаден на Турция, без да му бъде дадена каквато и да е възможност да оспори тази мярка и да поиска спирането й.     \n \t\n", "date": "2018.04.24", "title": "Страсбург иска информация за експулсиран турски бизнесмен"}
{"url": "http://www.duma.bg/node/165488", "text": "Директорът на Националната специализирана болница за физикална терапия и рехабилитация д-р Йордан Иванчев е заварил вчера отваряна каса с документи в директорския кабинет и издадени заповеди от д-р Антон Живков, който е назначен на неговия пост от министър Кирил Ананиев. Иванчев обаче няма заповед за освобождаване и по закон е действащ директор, а Живков не е вписан в Търговския регистър. Живков пък, цитиран от БГНЕС, твърди, че е изпратен лично от Ананиев в болницата, която е сред най-апетитните и все още неразграбени здравни заведения.  \nПреди време д-р Иванчев сигнализира до прокуратурата за безчинствата на незаконно разпореждащ се директор. От здравното министерство вчера са потвърдили, че Иванчев все още е директор. Медицинският персонал и пациенти на болницата в декларация подписка до министър Ананиев подкрепят Иванчев и възразяват категорично срещу назначаването на нов директор. Подписите вече са над 170. \nСкандалът тръгва от януари 2017 г., когато МС отнема от капитала на болницата нейни сгради и общо близо 50 дка терени в \"Горна баня\" и \"Овча купел\" и ги прехвърля безвъзмездно на Столичната община, за да кандидатствала тя за европари по програмата на МОН за създаване на научни центрове. Проучване на ДУМА установи, че в проект за 30 млн. лв. от общината участва Регионалният исторически музей-София, но проектът няма общо с водите, а е за дигитализиране на културното наследство, библиотекарство, за спортни стълби за катерене, велосипеди и пр.    \nЛявата общинска съветничка Милка Христова вчера реагира, че законен директор е Иванчев, а депутати от БСП са внесли питане за случващото се с болницата до министър Ананиев и той ще отговаря следващия петък в НС.    \n \t\n", "date": "2018.04.24", "title": "Незаконен директор безчинства в болницата в \"Овча купел\""}
{"url": "http://www.duma.bg/node/165494", "text": "- Кабинетът прехвърли апетитните имоти в \"Овча купел\" и \"Горна баня\" на Столичната община \n- Смениха директора на болницата за рехабилитация Йордан Иванчев,  \n- Лъжат хората, че с европарите за наука ще изследват качествата на водите, а всъщност ще правят е-игри за културното наследство и стени за катерене    \n- Съветничката Милка Христова протестира, депутати от БСП внесоха в НС питане към Ананиев \n    \n \t\n", "date": "2018.04.24", "title": " Властта отне минералните бани от пациентите  "}
{"url": "http://www.duma.bg/node/165469", "text": "Допреди осем-девет години беше \"Столична компания за градски транспорт\". Покрай нея растеше и общинското дружество \"Паркинги и гаражи\". Недоволни нещо бяха собствениците - градоначалникът и Общинският съвет на столицата, та ги обединиха в орган със смешното наименование \"Център за градска мобилност\". Това стана през 2009 г. \nМиналата година Сметната палата направи одит на това дружество, прочуло се със съмнения за корупция и неефективно управление, та се наложи шефовете му да бъдат предислоцирани на по-отговорна работа. \nКормилото поеха нови шефове, все млади и добре образовани. И те продължиха курса към пълно забатачване. В София никой не говори публично за отчетите от управлението на общинските предприятия. Никой не ги анализира, няма дискусии. Проверките за милионите, загробени от общински дружества в КТБ, приключиха с мъмрене или бърчене на вежди. И после - всичко под килима. \nСтолицата има десетки предприятия, та даже и собствена банка притежаваше доскоро. Кой е органът, който следи за разума при събиране на вземанията им, за ефективното харчене на приходите и целесъобразността на разходите? По-специално, за какво се използват милионите приходи, събирани от Центъра за градска мобилност за сините и зелените зони? Това е просто счетоводна сметка, не е толкова сложно да се установи.  \nЕдин бегъл поглед от годишния финансов отчет за 2016 г., който е достъпен на сайта на компанията, разкрива, че Центърът за градска мобилност има приходи от наказателни паркинги в размер на 25 милиона лева, а разходите за възнаграждения са приблизително същите - 22 милиона; ако добавим към тях разходите за външни услуги - около 5 милиона лева, изводът се налага сам: всички дейности на ЦГМ по събиране на пари от гражданите за неправилно паркиране в столицата отиват за заплати и за възнаграждения на лица по граждански договор. Средносписъчният брой на персонала за 2016 г. е 1276 лица, което би било нормално, ако говорехме за промишлен комбинат, а не за фирма, занимаваща се само с услуги. А че това е така, се вижда от структурата на разходите за същата тази 2016 г. - от общо 31 млн. разходи за възнаграждения се заделят 22 милиона, а за външни услуги - 5 милиона. Къде са разходите за инвестиции? \nСега, през 2018 г., Столичният общински съвет решава да увеличи приходите на своето дружество - вероятно, за да може да се назначават нови служители или да се увеличат възнагражденията на досегашните. Единственият безплатен паркинг в центъра на столицата - този пред Националния стадион \"Васил Левски\", ще стане платен. Предложението не е на ЦГМ, а на Николай Стойнев от ГЕРБ. Решението вече е взето, съобщиха по националната телевизия. Добре е все пак, че са взели решението след, а не преди внасянето на предложението.  \nПостно беше обяснението, мотивировката - почти никаква. Но пък разбрахме, че ще бъдат обособени не повече от 100 места за паркиране, ще има бариера, апарат за самотаксуване, охрана, видеонаблюдение. Според Н. Стойнев таксата ще е конкурентна, но не е определена. Конкурентна спрямо кого и спрямо какво? Друг Център за градска мобилност няма в София. Очевидно ще се конкурира със себе си, защото дейността му е от обществен интерес. Вече всяко място за паркиране в столичния център е платено, но за каква точно услуга се плаща - никой не знае. Просто вземаш тебешир, плюнчиш на пръста, клякаш, чертаеш крив правоъгълник, вземаш калема и кочана и започваш да събираш пари. Това е хубав бизнес, ако не приличаше на рекет. Не съм чувал нито един надземен или подземен паркинг да е построен от ЦГМ през последните девет години, откакто е създаден. \n\"Нужно е да осигурим нормално придвижване до парка\", съобщи Н. Стойнев. Паркингът пред Националния стадион не пречи за придвижването до Борисовата градина по никакъв начин. Стига, разбира се, да не искате да се разхождате с валяк, и то откъм живописната страна на прашната улица.   \nИ едно предложение накрая. Сменете му името на тоя център. Неуместно е. Каква е тая градска мобилност? И мравките са мобилни, хората, кучетата, и те; мръсният въздух - и той мобилен. Всичко в столицата е мобилно, за какво точно е отговорен този орган? За транспорта ли? И защо да е център? Това е търговско дружество. И \"директорат\", \"комбинат\", \"конгломерат\" да го кръстите, пак ще си е такова. \nА ако нещо не се промени в управлението на общинската собственост и предприятията, които я осъществяват, градската мобилност ще се превърне в градска дебилност. \n    \n \t\n", "date": "2018.04.24", "title": "Сладък бизнес, който мирише на рекет  "}
{"url": "http://www.duma.bg/node/165468", "text": "                                             На 11 февруари 1991 г. Българската телевизия съобщава, че поетът Веселин Андреев се е самоубил в дома си. В писмото си В. Андреев пише: \"С ума разбирам всичко, зная, че трябва да живея, да работя за народа си, но вече болката е непреодолима. Не отчаянието на ума, а болката на душата, станала и физическа, ме убиват. Проклет да е Живков и живковистите! Имам пълната яснота и ясното съзнание какво причинявам на най-близките ми, най-милите ми и въпреки това правя непоправимото - значи то е по-силно от всичко. Оставям сърцето си на всички честни хора и им пожелавам да изведат нашата страна в един земно щастлив живот! Народът вече е тръгнал към него.\" \n                                               в-к \"Ретро\" от 11-17 октомври 2014 г., стр. 65 Вестта връхлетя смразяваща и смайваща. \nТъжно е - напусна ни един голям човек, с необятна душа и бунтовно сърце. Тъгуваме всички. \nЖалко е - отиде си и отнесе със себе си една фатална непримиримост и един огнен протест, който с години клокочеше в него. \nЖалко е, защото той сега ни е необходим. \nНедопустимо е - никой не вярва, че посегна на живота си комисарят на партизанския отряд \"Чавдар\". Значи, болката е била неизличима. Значи, крачката му в строя не е била в ритъм със свирката на командващия. \nНевероятно е - такава личност, такъв борец с такъв край. Той постави голямата точка на житейския си роман по един от никого неочакван и невероятен начин. \nПитам се как биха се отнесли към постъпката му Сашка, Антон, разстреляните пирдопски и литаковски ятаци. Как посрещнаха вестта живите, истинските му другари? \nПитам се и съм уверен, че ако се срещнат на другия свят - Яворов, Пеньо Пенев, Димитър Бояджиев, Сергей Есенин, Владимир Маяковски и Александър Фадеев, Никола Ракитин и други като тях, ще се получи необходимият \"консенсус\" в тяхната присъда над времето, което ги уби и обезсмърти. \nПолитическите черноборсаджии и спекуланти с цинизъм побързаха да изнесат \"случая Веселин Андреев\" на мръсния си тезгях на уродливия битак, за да спечелят от мъката, от непродадената съвест, от честността, от протеста - мръсни дивиденти. \nГоспода, вие не сте в състояние да проумеете трагедията и величието му. \nВеселин Андреев остава в нас и ние винаги ще пеем неговите \"Партизански песни\", които ще отекват не само в \"Лопянската гора\" и по \"Мургаш\", но и в цяла България. \nВеселин Андреев остава в нас заедно с тези, които \"Умираха безсмъртни\". \nТой ни завеща едно \"Пътуване към доверието\", което ще спаси истината и ще ни сплоти като човеци. \nВеселин Андреев си отиде, но той открито и ясно ни каза: \"Днес не мога без вас\" и \"Младостта остава с вас\". Той ни поднесе не своята кончина, а \"Незабравки\", набрани от зелените поля около ручеите на Мургаш. \nВеселин Андреев ни остави своите \"Размисли\" за миналото, настоящето и бъдещето. \nГоспода, не бързайте със спекулациите си! И до ден днешен остават съмненията за неговото самоубийство. А дали не го самоубиха?! \nСвалете калните си ръце! Те не са в състояние да помрачат светлината и истината, защото пред тях се благоговее и се стои само на колене.                                                            \n \t\n", "date": "2018.04.24", "title": " Кой уби самоубилия се Веселин Андреев?   "}
{"url": "http://www.duma.bg/node/165470", "text": "\"Общината е кандидатствала за еврофинансиране с чужд имот, той е бил на болницата\" - Д-р Иванчев, вие сте директор на Националната специализирана болница за физикална терапия и рехабилитация. От няколко месеца алармирате, че тя е застрашена от ликвидиране. Какво се случва в момента в нея?  \n- В момента лечебното заведение се ръководи на практика от двама директори. Преди около седмица се появи колега със заповед на здравния министър Кирил Ананиев за назначаването му за директор на болницата. Това е странно за мен, тъй като аз самият не съм уведомен, че съм освободен. \nКолегата веднага започна да влиза във владение, подписва документи, освободи юрисконсулта на болницата, който работи тук от 17 години, смени и икономическия директор. Той обаче няма право да се разпорежда, тъй като според Търговския регистър аз още съм изпълнителен директор на болницата. Ако например отида в обслужващата ни банка, там ще припознаят мен като директор, а не него. \nНямаше официално представяне, не съм получил заповед за отстраняването ми. Имаше данни, че искат да ме сменят, но все още никой не ми е предоставил документ за това. Аз съм избран на поста точно преди година след конкурс с договор за управление и здравният министър е в правото си да го прекрати, когато поиска.  \n- Защо се стигна до тази ситуация?  \n- Болницата има много наболял и тежък проблем. Той е свързан с решение на Министерския съвет от януари 2017 г. То предвижда капиталът на болницата да се намали от 543 000 лева на 89 000 лева. За тази цел лечебното заведение трябва да прехвърли определени имоти безвъзмездно на Столичната община. Така размерът на капитала, който остава за лечебното заведение, е срамен и смешен. Това е национална болница, с оборудване и персонал, водеща в сферата на рехабилитацията и физиотерапията. Не е редно да оставиш лечебно заведение с 80 човека персонал, със 100 легла и с приходящи болни в такова състояние. Ако утре НЗОК  забави плащане, а аз като директор не се разплатя за храна, нафта, ток или вода, болницата ще трябва да обяви фалит. Така ще се самоунищожим.  \nНо аз не съм човекът, който може да казва, кое е правилно и кое не. Получих разпореждане имотите да се прехвърлят и написах писмо до министерството, че не мога да го изпълня, тъй като болницата има задължения. А по закон нямам право да прехвърлям имоти, ако имам дългове. А те са в рамките на 50-60 000 лева.  \n- Кои са имотите, от които трябва да се откажете?  \n- Първият е сграда на банята в центъра на \"Горна баня\" с прилежащ терен и съседен парцел на отстояние от 300 метра от 2 дка с изоставена сграда - бивш санаториум на болницата. Скандалите около тази баня са още от 2002 г., когато Столичната община влиза с полиция в банята, изгонва 110 човека персонал, които са на работа тогава, и затваря банята. Тя е била наскоро ремонтирана и се е ползвала активно. След това банята е запечатана, ограбена, започва разруха.  Общината си издава фалшив нотариален акт за собственост. На базата на него кметството дава на концесия минералната вода. Впоследствие се водят дела между болницата и общината и към 2008 г. те са спечелени окончателно от болницата. Доказва се, че Столичната община не притежава и 1 кв. м от имота. Ако зависи от мен, бих завел дело срещу общината, защото теренът около банята е бил 10 дка, а след решението на съда реално са върнати 6 дка. Останалите 4 дка са потънали някъде. Така че в този момент дори да се възстанови сградата на банята, тя няма как да се използва като такава, защото цялата минерална вода се използва от концесионера. Едва 0,6 л. в секунда се ползва от населението за пиене.  \n- Как стои въпросът с втория имот?  \n- Другият имот, който иска Столичната община, е в кв. \"Овча купел\". Там става дума за 50 дка - парк и сграда, която наричат погрешно баня, но тя всъщност е балнеолечебница. Създадена е на място, на което през 1853 г. след земетресение извира топла минерална вода с изключително лечебни качества. Впоследствие царят и софиянци даряват земя, а през 1933 г. с волен труд и дарения е изградена балнеолечебницата. Тя е на 3 етажа и е около 3600 кв. метра и е с изключителна архитектура. През последните няколко години се водят дела за собствеността й и това води до преустановяване на работата й също около 2000 г.  \nЗа разлика от водата в \"Горна баня\", тази в \"Овча купел\" не може да бъде използвана без лекарски надзор, например за спа процедури или плуване. Това е агресивна вода, в нея има радон и сяра и помага на много заболявания. С този ресурс могат да се направят много неща, той е уникален не само за България, но и за Европа. В момента я ползваме само за пълнене на външен басейн към болницата и за душове през лятото на лечебния ни плаж. Има персонал, който насочва какви бани да се правят и как пациентите да я използват. Водата обаче не достига до самата болница.  \n- Защо Столичната община иска имотите, какво ще прави тя с двете сгради?  \n- Решението на Столичния общински съвет да придобие двата имота е още от края на 2016 г. Доколкото знам, намеренията на кметството са да се спечели финансиране по два европроекта към ОП \"Наука и образование за интелигентен растеж 2014-2020\". Идеята е едната баня да се превърне в център по музеология, в който да се обучават научни работници, а банята в \"Овча купел\" трябва да стане център за изследване на минералната вода. Искам да допълня, че в решението на МС за прехвърлянето на собствеността има ясно условие, че ако проектите не бъдат реализирани в рамките на пет години, общината е длъжна да върне имотите в актива на болницата. Странно е и, че общината е кандидатствала за финансиране за чужд имот.  \nМного хора не са наясно и, че на територията на болницата вече има лаборатория, тя работи от много години и е безсмислено да се прави друга. Открихме документи за първите изследвания на минералната вода при нас, които са направени през 1937 г. \nЗадължително трябва да се отбележи, че имотите, които общината иска, не са оценявани реално от много години и се водят на стойност от 460 000 лева. По нареждане на един от зам.-министрите на здравеопазването през миналата година аз поръчах преоценка. Независимият оценител показа, че цената на имотите всъщност е около 10 млн. лева.  \n- Какво направихте вие като директор през изминалата една година?  \n- През този период писах до различните министри на здравеопазването с искане за малки суми, които ми бяха отказани. Предложих да направя цял сектор за водолечение и имах нужда от  60 000 лева, които са недостатъчни, но може да се започне отнякъде. Не сме получили обаче един лев за тази една година.      \n \t\n", "date": "2018.04.24", "title": "Върви се към унищожение на уникална болница "}
{"url": "http://www.duma.bg/node/165434", "text": "Турският президент Реджеп Тайип Ердоган предизвика гняв у Атина с предложение двамата гръцки гарничари, арестувани в Турция през март, да бъдат разменени за осемте турски военнослужещи, които избягаха в Гърция, съобщава \"Гардиън\". \nСамо няколко дни след като свика предсрочни избори, Ердоган лансира идеята за разменна сделка, изтъквайки, че Анкара може да върне гръцките войници, ако Атина първо екстрадира осемте турски военнослужещи. \"Ако ни ги предадат, ние ще разгледаме молбата на Гърция\", коментира турският държавен глава през уикенда, публично свързвайки двата казуса за първи път. \nТой настоя, че турските военнослужещи умишлено са избягали в страната членка на Европейския съюз след участието им в неуспешния преврат в Турция през юли 2016 г. и обяви, че Анкара вече е отправила оферта към Гърция. \n\"Те ни помолиха да върнем гръцките войници, а ние им казахме, че \"ако отправяте такова искане, първо трябва да ни дадете войниците от ФЕТО, участвали в преврата срещу нашата страна\", подчерта Ердоган. С абревиатурата ФЕТО турското правителство определя движението на живеещия в изгнание в САЩ ислямски проповедник Фетхуллах Гюлен. Турските власти нарочиха Гюлен за мозък на пуча. \nПрезидентът на Гърция Прокопис Павлопулос отхвърли офертата, докато гръцкият военен министър Панос Каменос подчерта, че тя предоставя допълнително доказателство, че двамата гръцки войници са държани като \"заложници\". Гръцкият президент определи идеята за размяна на войниците като \"немислима\". \"Действително е за съжаление, че трябва да има такова смесване между войниците, които са задържани произволно, и турските граждани, на които е предоставено политическо убежище в съответствие с правилата на международното право\", подчерта гръцкият държавен глава.   \n \t\n", "date": "2018.04.24", "title": "Гърция отхвърля размяна на войници с Турция"}
{"url": "http://www.duma.bg/node/165435", "text": "В интервюто си за \"ФоксНюз\" преди своята визита в САЩ Макрон каза: \"Мисля, че той е много силен човек, той е силен президент. Той иска Русия да бъде велика. Хората се гордеят с неговата политика. Той е силен и умен, но не бъдете наивни\", добави Макрон. Въпреки нееднократните изявления на руските власти за ненамеса в работите на други държави френският президент каза, че руското ръководство е \"настроено за намеса в (западните) демокрации. Поради това смятам, че ние никога не трябва да бъдем слаби с президента Путин. Ако сте слаби, той използва това.\" \nМакрон предполага, че след приключване на войната с терористичната групировка \"Ислямска държава\" (ИД) в Сирия страната му, Вашингтон и техните съюзници трябва да имат ключови позиции в тази близкоизточна държава. \"След това на нас ще ни се наложи да построим нова Сирия. В деня, в който приключим войната срещу ИД, ако се оттеглим напълно, дори и от политическа гледна точка, ние ще отстъпим ключови позиции на иранския режим, на Башар Асад и другите. И те ще подготвят нова война, ще поддържат нови терористи.\" Той допълни, че след войната с ИД \"Франция, САЩ, нашите съюзници, всички страни в региона, даже Турция и Русия, трябва да играят много важна роля в създаването на нова Сирия и за това да гарантират, че сирийците ще определят своето бъдеще\". \nФренският президент изрази надежда, че САЩ няма да въведат мита за стоманата и алуминия от страните на ЕС и сравни такава стъпка с начало на търговска война. \"Надявам се, че той (Тръмп) няма да въведе тези нови мита. Със съюзниците не се водят търговски войни.\" Макрон изрази надежда, че дори новите мита да бъдат наложени, за Евросъюза ще бъде направено изключение. \nФренският президент се спря и на ядреното споразумение на \"шесторката\" с Иран. Под \"шесторката\" се имат предвид ядрените сили САЩ, Русия, Китай, Франция, Великобритания, които по тази причина са постоянни членки на Съвета за сигурност на ООН, а шестата държава е Германия. \nМакрон е на мнение, че ядрената сделка с Иран не е идеална, но сега няма алтернатива на нея. На въпроса би ли било грешка от страна на американския президент Доналд Тръмп да се откаже от участие в Съвместния всеобхватен план за действие (СВПД), както се нарича споразумението,  Макрон отговори: \"Дали това споразумение е съвършено? Идеален ли е СВДП от гледната точка на нашите отношения с Иран? Не\", констатира Макрон. \"Но, що се отнася до атома, какви по-добри варианти има? Аз не виждам такива.\" \nФренският президент подчерта, че сегашното положение с ядрената програма на Иран \"е по-добро, отколкото ситуацията по отношение на Северна Корея\". Макрон добави: \"Не съм удовлетворен от състоянието на нещата с Иран, искам да се боря срещу балистичните ракети, искам да сдържа влиянието му (на Иран) в региона.\" Той се изказа в подкрепа на \"допълването\" на СВДП с положения, засягащи ракетната програма на Иран и \"регионалното сдържане\".      \n \t\n", "date": "2018.04.24", "title": "Макрон: Путин е силен, да не бъдем слаби с него "}
{"url": "http://www.duma.bg/node/165489", "text": "По време на срещата на здравните министри на ЕС в НДК десетки семейни лекари от София се събраха на протест през НДК. Сваляме доверието си от министъра на здравеопазването Кирил Ананиев, заяви председателят на Дружеството на столичните общопрактикуващи лекари д-р Георги Миндов. ДУМА припомня, че на 1 март медиците протестираха пред МЗ, но отговор на исканията си още не са получили. По-рано вчера медиците внесоха протестна декларация до Ананиев и до министрите на здравеопазването на ЕС. И вчера, както преди повече от 40 дни, те настояват всички граждани да плащат потребителска такса, която да е 1% от минималната заплата, както бе до 2012 г., а освободените от таксата да я плащат при лекаря, но съответните институции да я възстановят на здравноосигурените. \"Общопрактикуващият лекар е превърнат в печатарски работник, в полиграфически комбинат, който печата тонове хартия и забравя за грижите за пациента си - брои дни, таблетки, опаковки, протоколи, подлепя рецепетурни книжки като оригами\", каза д-р Миндов. От попълване на документи на лекарите реално не им остава време да преглеждат пациенти, поради което искат намаляване на административните задължения, както и отпадане на описите на касови бележки. Семейните лекари искат законодателни промени, с които да отпаднат отчетите с описи на касовите бележки.  \nКато много сериозен проблем д-р Миндов отбеляза факта, че по-голяма част от общопрактикуващите лекари са над 50 г. След 10 години общопрактикуващи лекари няма да има не само в малките населени места, но и в големите градове, заяви зам.-председателят на сдружението д-р Николай Колев. \nСофийските джипита настояха за остойностяване на лекарския труд, както и за отпадане на 24-часовото им разположение.  \nПодготвя се и национален протест на общопрактикуващите лекари, увери д-р Миндов. \n Служители на регионалните здравни инспекции  Варна, Силистра, Добрич, Шумен, Пазарджик и др. протестираха пред МЗ с искане да бъдат увеличени заплатите им от 1 май с не по-малко от 20%, както и да бъдат определени начални възнаграждения 1,5 пъти по-високи от минималната заплата. Протестиращите настояха и за ежегодно възстановяване на \"клас прослужено време\", както и осигуряване на средства за допълнителни възнаграждения за постигнати резултати на всеки 3 месеца. Командироването на здравни инспектори понякога ставало без издаване на заповеди и осигуряване на средства. \n     \n \t\n", "date": "2018.04.24", "title": "Лекари свалиха доверието си от здравния министър  "}
{"url": "http://www.duma.bg/node/165436", "text": "Генералният секретар на ООН Антониу Гутериш призна, че Съветът за сигурност има структурни проблеми. Това обяви той в интервю за телевизия SVT. \n Според него в настоящото време светът се намира отново в състояние на Студена война. \n„Ясно е едно, че Студената война се върна, но има разлика между това, което беше преди, и ситуацията сега. Сега САЩ и Русия не контролират всички. Много страни проявяват голяма активност – в близкоизточния регион: Турция, Иран, Саудитска Арабия и други. Не съществуват два еднородни контролируеми блока“, казва Гутериш. \n„По време на предишната студена война съществуваха функции за диалог, контрол и комуникации, за да гарантират, че когато възникне риск от конфронтация, събитията няма да излязат извън контрол“, продължава той. \n„Ние имаме структурен проблем в Съвета за сигурност, той представлява светът, какъвто е бил след Втората световна война. Той не представлява сегашния свят. Ветото стана инструмент, който се използва доста често. Съществуват дискусии за реформи, така, че Съветът за сигурност повече да съответства на сегашния свят. Както нееднократно съм казвал, без реформа на Съвета за сигурност няма да има пълна реформа на ООН“, завършва той.     \n \t\n", "date": "2018.04.24", "title": "Генсекът на ООН се обяви за реформа"}
{"url": "http://www.duma.bg/node/165481", "text": "Творците от музикалните състави на Българското национално радио излязоха на протест пред БНР вчера. Те настояват целево увеличение на бюджета на радиото, средствата от което да отидат за ръст на възнагражденията им с 50%. Промяната касае заплатите на близо 200 елитни творци. Десетки изпълнители от Симфоничния оркестър, Смесения хор, Биг бенда на радиото и Оркестъра за народна музика излязоха вчера, за да представят исканията си. \nСолидарност с протеста изрази и ръководството на националното радио, а генералният директор на медията Александър Велев отиде за подкрепа при протестиращите. Той също смята, че бюджетът на радиото трябва да бъде увеличен. \"Смятам, че е справедливо да получат по-високо заплащане на труда си. В Комисията по култура и медии председателят обеща, че ще направи необходимото, за да получат увеличение на заплатите. Оттам нататък диалогът изчезна, парите не се появиха в бюджета ни, така че нямаме откъде да вземем пари, за да дадем на музикантите, а е редно да бъде оценен техният труд и да бъдат запазени съставите\", обясни Велев. Той заяви, че през 2012 г. от бюджета на БНР са взети 7 млн. лв., които са дадени на БНТ. Оттогава тези пари не се върнаха, бюджетът е непроменен 6 години, твърди шефът на радиото. Според разчетите му 50-процентно вдигане на заплатите на музикантите ще изисква около 1 млн. лв. на година. \"Mиналата година увеличихме със собствени средства с 5% заплатите им. За да увеличим, трябва да отрежем нещо - дали програма, или състав. Това е нещо, което трудно може да реши Управителният съвет на БНР. Това са уникални оркестри. Те са, за да създават музика и да пълнят фондовете на БНР. Тяхната основна дейност не е концертната дейност\", подчерта Велев. \nПротестиращите са подкрепяни от Националния фолклорен ансамбъл \"Филип Кутев\", Съюза на българските композитори, Националната музикална академия и др. Музикантите планират да продължат с протестите си до постигане на реални резултати. \nКакто ДУМА вече писа, председателят на радиосдружение \"Подкрепа\" Атанас Карафезлиев представи исканията на творците в края на март. Той припомни, че от първи март средното възнаграждение на музикантите в професионалните състави на БНР е 663 лв. \nОт Българската музикална асоциация (БМА) смятат, че политиците трябва да помислят за финансов механизъм, по който възнагражденията да могат да бъдат индексирани адекватно и да се гарантират дългосрочни политики. От БМА съобщиха, че са писали писма до институциите още м.г. Отговор, макар и неудовлетворителен, има само на втората им жалба от финансовия министър Владислав Горанов, който според Карафезлиев прехвърля топката към генералния директор на БНР. \nОт втори март при изяви творците носят на реверите си ленти, на които пише: \"Протест за достойно възнаграждение на труд\". Десетки излязоха на протеста пред БНР   \n \t\n", "date": "2018.04.24", "title": "Музикантите от БНР излязоха на протест  "}
{"url": "http://www.duma.bg/node/165437", "text": "Американски конгресмен: Тачи и Харадинай са мафиоти \n\"Косовският президент Хашим Тачи и премиерът на страната Рамуш Харадинай  са мафиоти. Те не се интересуват от народа. Те се интересуват само от  пари и от власт\". Това каза бившият американски конгресмен и  дългогодишен албански лобист в САЩ Джоузеф Диогарди. \"Албанският елит  смята, че всичко може да се купи с пари\", каза още Диогарди пред  косовския портал \"Инсайдър\". \"Те се опитаха и мен да подкупят.  Предложиха ми пари, за да могат след това да кажат, че имат и моята  подкрепа. Аз обаче не приемам предложения от корумпирани лидери\", каза  още бившият конгресмен. 48-часова стачка на енергетиците в Гърция \nОт снощи в Гърция има 48-часова стачка срещу приватизацията на  електроцентралите и въгледобивните мини. В цялата страна има спиране на  тока, съобщиха от синдиката на работещите в енергийния сектор. Оттам  уточниха, че \"в страната няма да има проблем с подаването на  електрическа енергия\". Протести имаше и в град Лерин, в Пелопонес, както  и в южната част на страната. \nСаудитска Арабия бомбардира сватба в Йемен \nВодената от Саудитска Арабия коалиция бомбардира сватба в село в  северозападната част на Йемен в неделя вечерта. Най-малко 20 души са  убити, съобщиха жители и медицински източници, цитирани от Ройтерс.  Директорът на болница Al Jumhouri в град Хаджа заяви пред  осведомителната агенция, че болницата е приела 40 тела. \nКараджич: Осъден съм на базата на шеги и слухове \nБившият лидер на босненските сърби Радован Караджич обжалва наложената  срещу него 40-годишна присъда за геноцид и военни престъпления, съобщава  БиБиСи. Трибуналът на ООН в Хага ще заседава и днес. По време на  заседанието Караджич, цитиран от АФП, призова съдиите да отхвърлят  обвиненията. Той гневно отрече, че стои зад етническо прочистване и  убийства по време на конфликта. \n \nСлед най-сериозните протести, с които се сблъсква по време на управлението си и които взеха най-малко 27 жертви, президентът на Никарагуа Даниел Ортега бе принуден да отмени спорна пенсионна реформа БГНЕС     \n \t\n", "date": "2018.04.24", "title": "Кратки новини"}
{"url": "http://www.duma.bg/node/165485", "text": "Със заглавие \"Европейска младежка конференция от българското европредседателство оставя горчив послевкус\" излезе изданието euroactiv.com вчера. Aвторът Сарантис Михалопулус разговаря с председателя на Европейския младежки форум (ЕМФ) Луис Алварадо, който разказва за много пропуски в организираното от България събитие. \"Участниците oт Европейския младежки форум изразиха възмущението си от начина, по който българското председателство организира младежко събитие, спонсорирано от ЕС миналата седмица в София, като посочват повърхностния подход, лошото управление и неподходящото поведение на представители на правителството\", се казва в материала. \nАвторът припомня, че на подобни младежки конференции при всяко европредседателство младежи заедно с националните власти и официални лица от ЕК обсъждат младежки политики и излизат със заключения, които се представят на Съвета на министрите - като гаранция, че младите могат да участват в политиките, които касаят самите тях. \nБъдещето на младите хора в Европа е един от приоритетите на българското европредседателство, пише на специализирания сайт. Според Алварадо обаче случилото се в София е \"далеч от реалността, разрушило е работата на поколения преди това\", а младежите са били пренебрегнати. Лидерът на ЕМФ се оплаква, че в панелите за дискусия не е имало нито един младежки представител. Така ли се борим за овластяване на младите, пита той. Според него правителството е показало повърхностно, снизходително и високомерно отношение. \nАлварадо посочва и редица издънки около организацията. Българското председателство е искало да промени всеки процес, наложен при предходни подобни събития. Той припомня, че подобни форуми целят подпомагането на младежки групи в неравностойно положение, затова обикновено те не покриват участието си от собствения си джоб. По думите му за първи път младите хора е трябвало сами да си купуват билети - в миналото това е било правено от националните правителства, предвид че тези разходи се покриват от фондовете на Европейската комисия. В материала се припомня, че на всеки шест месеца Брюксел осигурява на държавата домакин грант за организирането на младежките конференции. \"Защо този път беше различно? Имаше млади хора, които едва си позволиха билета. Това е практическа подробност, но показва колко \"сериозно\" са приемани младите хора\", ядосан е младежкият лидер. \nOт Euroactiv са се свързали и с вицепрезидента на Българския младежки съвет Райчо Райчев, който е потвърдил липсата на младежко участие в панелите. Според него е имало дебати без никакво взаимодействие между участниците. \nБългария обаче е показала гостоприемство, като е осигурила безплатен твърд алкохол за гостите на международния форум. След сесия за равнопоставеността на половете и овластяването на жените пък е имало парти с полуголи танцьорки. \"Възмутително е, че публичните пари на ЕС се харчат по този начин. Това не е ЕС, за който младите хора, които аз представлявам, се борят\", отбелязва Алварадо. \nНа обвиненията пред Euroactiv от българска страна властимащите отговарят, че младежи са участвали в 11 работни групи, изготвили бъдещите младежки цели. За самолетните билети пък нямало задължителна процедура. Правителството решило да следва модела на възстановяването на парите, за да даде \"повече гъвкавост\" на младите делегати. Вместо да изслуша препоръките на младежите, еврокомисарят по образованието, културата, младежта и спорта Тибор Наврачич е напуснал след речта си. Възмутителен бил и призивът на българския премиер към делегатите да не забравят първия си природен дълг да се възпроизвеждат. Борисов дори им дал за пример германски министър, който има седем деца. \nMинистерството на младежта и спорта е принудило българските доброволци на крака да ръкопляскат след речта на премиера, твърдят от Българския младежки съвет. Според Райчо Райчев ведомството дори е дало предварително написани въпроси на някои участници за гражданския диалог с комисаря. \nБългарски правителствени служители са злословили в социалните мрежи срещу младежките представители, които се осмелили да критикуват организацията на конференцията. В някакъв момент българите се осъзнали и започнали да трият постовете си. \n Младежката конференция се проведе от 17 до 19 април в София. Сред официалните лица бяха представители на властта у нас. Закриващата част бе поверена на премиера Бойко Борисов и спортния министър Красен Кралев. У нас бе многократно изтъквано, че конференцията е организирана от Министерството на младежта и спорта като част от програмата на българското председателство на Съвета на ЕС. \n\"В събитието взеха участие над 250 младежи от 40 държави - от ЕС, Западните Балкани и Източното партньорство. На церемонията по закриването присъстваха еврокомисарят по образование, култура, младежта и спорта Тибор Наврачич, регионалният директор за Източна Европа и Централна Азия към Фонда за население и развитие на ООН Алана Армитаж, специалният пратеник на Генералния секретар на ООН по младежки въпроси Джаятма Уикенмараняке, евродепутатът от ГЕРБ/ЕНП Ева Майдел и заместник-министърът на младежта и спорта Ваня Колева\", гласи съобщението в сайта на българското европредседателство. От него не става ясно какви предложения са издигнали младежите за подобряване на бъдещето си, но за сметка на това Борисов е цитиран обстойно. Има няколко реда и от Наврачич.  \nЕдинственото друго съобщение по темата е от деня на откриването и е придружено само от една снимка на Кралев с еврокомисар Наврачич. Идеи на младежи също няма, описано е само колко са участниците, по какви проекти работи спортното министерство и кои са официалните гости. Освен гербаджийската евродепутатка Ева Майдел единственото друго българско име е на вицепремиера Томислав Дончев.   \n \t\n", "date": "2018.04.24", "title": "България се издънила при организирането на младежки форум  "}
{"url": "http://www.duma.bg/node/165438", "text": "Министърът на външните работи на Германия Хайко Маас обяви, че страната му няма да позволи на турски политици да организират предизборни агитации преди парламентарния и президентския вот на 24 юни, съобщава \"Дейли сабах\". \nСамо преди няколко дни Австрия и Холандия обявиха, че няма да позволят на турски политици да агитират на австрийска и холандска земя. \n\"Нашето отношение по въпроса е ясно. В тримесечния период преди изборите в чужда страна политиците нямат право да провеждат предизборна агитация в Германия\", каза Маас пред журналисти на среща, която е част от Г-7 в Торонто, Канада. \nТой подчерта, че правителството на Германия е предприело юридически мерки за забрана политическа агитация от чуждестранни политици след проведения в Турция през април 2017 референдум за конституционни промени. \nАнегрет Крамп-Каренбауер, генерален секретар на Християндемократическия съюз на Германия, също обяви, че предизборната кампания на турските партии не трябва да се разпростира до Германия. \nБитката трябва да се води в Турция, а не в Германия, подчерта тя и добави: \"Ние не искаме вътрешната политика на Турция в градовете ни\".     \n \t\n", "date": "2018.04.24", "title": "И Германия забрани турска предизборна агитация"}
