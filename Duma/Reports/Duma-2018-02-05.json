{"url": "http://www.duma.bg/node/160156", "text": "За първи път на Виенския бал в София, освен томбола, ще бъде организиран благотворителен търг. Целта е да се съберат повече средства за благородните каузи, които от години са приоритет на светското събитие. С приходите от продажбата на кувертите от 150-200 лв. ще бъдат подпомогнати 13 детски дома от семеен тип, както и фондация \"Конкордия България\", уточни Мария Нейкова, председател на сдружение \"Виенски клуб\". Със събраните средства отново ще се закупят уреди и апаратура за спорт и рехабилитация. \nСтаналият вече традиционен Виенски бал в София играе важна роля в контактите между България и Австрия, която този път се подчертава от следващите едно подир друго председателства на Съвета на Европа на двете държави. Събитието у нас ще се състои за 18-и път и ще е под патронажа на Йорданка Фандъкова и Н.Пр. Роланд Хаузер. Както и през изминалите години, проявата ще е не само значимо обществено и културно събитие, но ще акцентира и на благотворителната насоченост.  \nБогатата програма на Виенския бал, който ще се проведе на 17 февруари от 19,30 ч. в София хотел Балкан, пак е поверена на проф. д.и. Румен Нейков. С полонеза и валс на дебютантите ще бъде тържествено открито събитието. Присъстващите ще имат възможност да се насладят на изпълненията на звездите на Музикалния театър \"Стефан Македонски\", сред които са Марияна Арсенова, Пеньо Пирозов, прекрасният дует Екатерина Тупарова и Александър Мутафчийски. Маестро Юли Дамянов ще дирижира Балния оркестър. Балет \"Вая\" и балетът на Старозагорската опера ще добавят прелестен нюанс към вечерта. \nАкцент в нея ще е специалното участие на лиричния сопран проф. Марчела Черно. С дългогодишната си работа в Бюрото за Виенските балове в чужбина към община Виена тя се е превърнала в посланик на музиката, затвърждаващ имиджа на главния австрийски град като световна столица на стила на живот в такт три четвърти. \nПринос за атмосферата на бала отново ще има майстор-готвачът Готфрид Ганстерер, който ще предложи предястие от пушени патешки гърди с желирани зеленчуци. Основното ще е от дивеч, а десертът наистина ще е виенска класика - топфенщрудел с ванилов сос.   \n", "date": "2018.02.05", "title": " Организират търг на Виенския бал  "}
{"url": "http://www.duma.bg/node/160154", "text": "Холивудската звезда Ума Търман, муза на режисьора Куентин Тарантино и близка на продуцента Харви Уайнстийн, е поредното име в списъка с актрисите, обвиняващи низвергнатия кино магнат в сексуално посегателство, предаде Франс прес. В интервю, публикувано в \"Ню Йорк таймс\", актрисата разказа на какво е била подложена. \nФактите датират от времето след излизането на екран на филма \"Криминале\" на Тарантино през 1994 г. Известно време след работна среща в Париж, която взела странен обрат, когато Уайнстийн поканил актрисата в стаята си, а после в сауната на хотела, Търман се срещнала с продуцента в Лондон, отново в хотелския му апартамент. \n\"Той ме блъсна и се опита да се хвърли върху мен и да се съблече. Направи куп неприятни неща\", разказва в интервюто номинираната за \"Оскар\" красавица. \n\"Г-н Уайнстийн признава, че е направил опит за близост с г-жа Търман, след като неправилно изтълкувал държанието й в Париж. Той незабавно се извинил, но се пита днес: поради какви причини актрисата е чакала 25 години, за да огласи публично тези обвинения\", реагира в комюнике говорителка на бившия продуцент, който в момента е на лечение в Аризона.     \n", "date": "2018.02.05", "title": " И Ума Търман се забърка в скандала \"Уайнстийн\""}
{"url": "http://www.duma.bg/node/160155", "text": "За осма поредна година започва превърналата се в емблематична за канала Кино Нова кампания \"Треска за оскари\", с която в продължение на 28 дни почитателите на филмовото изкуство ще се насладят на редица отличени и номинирани от Академията хитови ленти. \nЛюбов и романтика очакват зрителите днес, 5 февруари, от 21,00 ч. с \"La La Land\", номиниран за 14 и спечелил 6 награди \"Оскар\". Изключителната селекция на филми продължава във вторник с адаптацията на Стивън Спилбърг на книгата \"Боен кон\" с 6 номинации \"Оскар\". В сряда, 7 февруари, зрителите ще имат възможност да видят трагичния романс на Кристин Скот Томас и Ралф Файнс в \"Английският пациент\" със забележителните 12 номинации и 9 награди \"Оскар\". В четвъртък \"Клетка за птици\" ще забърка Робин Уилямс и Нейтън Лейн в комичен маскарад пред консервативното семейство на бъдещата съпруга на сина им. А в петък следва \"Южнячки\" - драматичната житейска реалност на чернокожите жени, работещи в къщите на богаташите през 60-те години на изминалия век. \nПървата анимация, номинирана в категорията \"Най-добър филм\" - \"Красавицата и звяра\", ще завладее ефира в събота, 10 февруари, от 21,00 ч. В неделя Антонио Бандерс ще потърси отмъщение за смъртта на брат си във филма с две номинации \"Оскар\" Ц \"Маската на Зоро\". \nОт Кино Нова са подготвили специална игра на фейсбук страницата на канала с награди, които биха зарадвали всеки истински фен на седмото изкуство.     \n", "date": "2018.02.05", "title": " \"Треска за оскари\" пак завладява ефира"}
{"url": "http://www.duma.bg/node/160153", "text": "Кучета и котки с наднормено тегло ще участват в 13-о национално съревнование по отслабване във Великобритания, пише \"Дейли експрес\". Епидемията от затлъстяване в страната се превръща във все по-сериозен проблем не само за хората, но и за техните питомци, отбелязват организаторите на надпреварата от ветеринарното дружество PDSA. \nСред тазгодишните участници в конкурса са Алфи - териер от породата Джак Ръсел, \"набъбнал\" до двойно по-голям размер от средния за представител на породата. Стопанинът му Тони Хюз от Лондон разкрива тайната за \"тантурестата физика\" на 11-годишния му любимец - страстта му да ходи на кръчма и да се тъпче с ресторантска храна. \nВ надпреварата ще се включи и котаракът Елвис, кръстен на Краля на рока. Собственичката му Каръл Суини от Шотландия не крие, че вината за наднорменото тегло на питомеца й е нейна: \"Никога не давам на Елвис човешко ядене или лакомства, но го храня погрешно. Оказа се, че го държа на \"целодневен бюфет\" - всеки път, когато изпразни купичката си, аз му я пълня отново.\" \nОт началото на състезанието експерти са помогнали на 124 питомци с наднормено тегло или страдащи от затлъстяване - 79 кучета, 37 котки и 8 заека. Участниците в надпреварата са се \"преборили\" общо с внушителните 450 кг. Миналогодишният първенец - бигъл на име Алфи, успешно намали телесното си тегло с 34%. \n    \n", "date": "2018.02.05", "title": "Дебели кучета и котки ще отслабват с конкурс"}
{"url": "http://www.duma.bg/node/160185", "text": "Цитрусовите плодове поскъпнаха през изминалата седмица по борсите в страната, сочат данните на Държавната комисия за стокови борси и тържища (ДКСБТ). Цената на лимоните на едро се повиши с 2,3 на сто за килограм, а на мандарините - с 4,2%. Бананите поскъпнаха с 1,3%. С 4,8% се повиши цената на зелените салати, а на морковите - с 4,1%, показват още данните на държавната агенция. \nВ последните дни на януари с по около 9% намалява цената на вносните домати, които се търгуват за 1,47 лева за килограм на едро, както и на зелето. Цената на портокалите е с 6,3% по-ниска и достига до 1,24 лв. за кг по борсите. \nПрез изминалата седмица има понижение на цената на някои млечни продукти - киселото мляко е поевтиняло с 1,2%, а прясното - с 2,6 на сто. Но цената на сиренето се повишава с 3,1%, а при кашкавала промяната е минимална - повишение от 0,1 на сто. Цената на яйцата намалява с 4% на борсите. \nВъпреки поскъпването на някои хранителни продукти, от ДКСБТ отчитат тенденция към спад на цените през целия януари. В последните дни на миналия месец индексът, който отчита движението на цените на хранителните стоки достигна до ниво от 1,462%, спрямо 1,471% седмица по-рано. \n    \n", "date": "2018.02.05", "title": " Поскъпнаха някои сезонни плодове"}
{"url": "http://www.duma.bg/node/160187", "text": "\"Крайно време е България да разшири ядрената програма, която вече има\". Това заяви генералният директор на Световната ядрена асоциация Агнета Ризинг пред БНР. Тя допълни, че според нея страната ни е в много изгодна позиция заради опита, изградените вече блокове и експлоатацията им. \"Вие ще имате нарастваща нужда от електроенергия. Освен че ще ви осигури необходимите количества ток, ядрената енергетика създава условия за развитие на регионите, създава сигурни работни места за висококвалифицирани работници\", заяви още Агнета Ризинг. Според нея може би ще се наложи да се затворят въглищните централи, като в Европа вече има няколко държави с много добър опит в експлоатацията на ядрени централи и са постигнали почти нулеви емисии на въглеродния двуокис при производството на ток. Агнета Ризинг даде за пример Канада и Великобритания.  \nПо повод плановете за удължаване на живота на 5-и и 6-и блок на АЕЦ \"Козлодуй\" тя обясни, че по цял свят има тенденция да се удължава животът на съществуващите инсталирани мощности. В Съединените щати е масова практика атомните централи да работят 60 години, а вече се насочват към разработки, които да увеличат експлоатационния им живот до 80 години. В момента не се забелязва да има тенденция към нови, по-високи изисквания за безопасност, по-скоро се споделя опитът от удължаване на срока на експлоатация на съществуващите електроцентрали. В повечето места по света са предвидени такива средства за затварянето на старите реактори. Има и опит, защото вече са затворени 160 реактора.  \nРизинг обясни, че според анализи унгарският проект \"Пакш 2\" за изцяло държавна централа е най-подходящ и за АЕЦ \"Белене\". \"Заемът обаче идва от Русия, което кара анализатори да подозират, че така руснаците ще могат да оказват политически натиск\", допълни още тя. Агнета Ризинг е категорична, че доставките на гориво могат да бъдат разнообразявани. \"В различни страни по света руснаците осъществяват в момента много успешни проекти с много добри резултати. Това, което България би могла да използва, е този опит. Важно е да се знае какво ще бъде горивото, откъде ще се доставя, за да работи тази централа. Сега има много добри перспективи при използването на уран. Работата на централата и целият й живот зависят от тези доставки. Това, което ние от Световната ядрена асоциация следим, е ефективността и качеството на различните ядрени централи. И ако през 80-те години този процент на ефективност беше около 60, сега е над 80 на сто, като очакваме да постигнем 90% ефективност\", допълни още тя.  \nТази година се очаква над 15 гигавата нови ядрени мощности да влязат в експлоатация , което е три пъти над средното ниво за последните 25 години. Ризинг посочи, че асоциацията се стреми да убеди правителствата да определят ясна и последователна енергийна политика, която да е нисковъглеродна, гарантира сигурността на доставките и насърчава инвестициите в проекти от ново поколение. В момента в света работят 450 реактора, което води до намаляване на вредните емисии с 6,5 млн. т годишно. Делът на тока, произведен от ядрени централи, в световен мащаб е около 10%, в Европа - 27-28 на сто, а в България - малко над една трета.     \n", "date": "2018.02.05", "title": " Агнета Ризинг:  Време е България да разшири ядрената си програма  "}
{"url": "http://www.duma.bg/node/160159", "text": "\"Мери бойс бенд\" представя новата си песен \"Щастливи дни\" - сингъл от предстоящия едноименен албум на групата. Наскоро музикантите изнесоха концерт по повод своя 23 рожден ден и като подарък зарадваха почитателите си с песента и лирик-видеото към нея. Публиката имаше възможност първа да изгледа романтичния клип, дело на режисьора Васил Стефанов. Главно действащо лице в него е виртуозният Георги Величков, който свири на баян. Наживо прозвучаха любимите сингли от албумите \"Непознати улици\", \"Само за теб\" и \"Дългият път към дома\", както и нови, неиздавани досега песни, които ще влязат в албума \"Щастливи дни\". \nПървото участие на групата в такъв формат е през 1995 г. на единствената тогава музикална сцена в София - прочутия Кънтри клуб. Днес, след многобройни концерти, музикални изяви, срещи с почитатели, албуми, награди и песните \"Непознати улици\", \"Дългият път към дома\" и \"Слънчогледите\" в учебниците по музика, \"Мери бойс бенд\" е сред най-успешните и обичани групи в България. \nСледващият им концерт е на 10 февруари от 22 ч. в клуб \"Алайв\" в Бургас. Музикантите ще изпълнят и новия сингъл \"Щастливи дни\". Датата съвпада с личния рожден ден на Мери.   \n", "date": "2018.02.05", "title": " \"Щастливи дни\" с \"Мери бойс бенд\""}
{"url": "http://www.duma.bg/node/160158", "text": "Днес (3 февруари - б.р.) от сцената на живота си отиде Николай Кимчев, се казва в писмо от Димитър Тренчев. Човек с голяма душа, артист с необятно дарование. Броени дни след като му позволи да отпразнува 65-годишнината си, неумолимата Съдба стовари върху Кимата жестокия си жребий. Ден по ден, близо месец, всички които го обичаме, се молехме да стане чудо. Молехме се на мурите на Пирин така да зашумят, че да го събудят. Молехме се лудо забилите в един ритъм тъпани на стадиона в Симитли да върнат лудия ритъм на сърцето му. Молехме се заедно със семейството му на вчерашния маслосвет за живот и изцеление. Молехме се до последно... На 5 февруари, понеделник, ще се сбогуваме с Николай Кимчев. Поклонението ще бъде от 10 ч. във фоайето на ДТ \"Никола Вапцаров\" в Благоевград. А в 15 ч. Николай Кимчев ще бъде погребан в гробищния парк на родния му квартал \"Ораново\" на Симитли. Бог да го прости и светла му памет!  \n    \n", "date": "2018.02.05", "title": "Почина актьорът Николай Кимчев"}
{"url": "http://www.duma.bg/node/160160", "text": "Изложба с графики, живопис и фотографии под наслов \"Малкият принц\" се открива на 13 февруари в 18 ч. в Унгарския културен институт в София. В нея ще бъдат показани произведения на Дежьо Санто, Антал Йозефка и Бела Бернолак, който ще открие експозицията. Първата изложба \"Малкият принц\" е открита през лятото на 2016 г. в културния център \"Полгар центрум\" в будапещенския квартал \"Уйпеща\" и е посетена от много ученици. В този случай не става дума за представяне в традиционния смисъл, изложбата изисква малко по-абстрактно мислене. Трябва да се гледа отвъд картините, да се потърси техният смисъл в днешния свят, в съвременното възприятие. Цитатите към изложените картини донякъде помагат за разбирането им. \"Смятам, че това произведение носи различни послания за всяко поколение, всеки съвременен човек тълкува по различен начин написаната едва ли не като приказка творба\", подчертана Бела Бернолак.   \n", "date": "2018.02.05", "title": " Изложба в Унгарския културен институт"}
{"url": "http://www.duma.bg/node/160161", "text": "Най-новият проект на Душан Милич \"Мрак\" (\"Darkling\"), чийто български копродуцент е \"РФФ Интернешънъл\" (Стефан Китанов и Мира Сталева), беше удостоен с \"Producers Network Prize\" на форума \"When East Meets West\" (\"Когато Изтокът среща Запада\") - пазара за копродукции, който се състоя от 21 до 23 януари в рамките на филмовия фестивал в Триест. Наградата беше връчена на Сузана Пенев, мажоритарния продуцент на филма, \"Film Deluxe International\", Сърбия. Тя гарантира продуцентска акредитация за филмовия пазар в Кан 2018 - Cannes Marche du Film Producer's Network. Проектът е одобрен от художествената комисия за финансиране на ИА \"Национален филмов център\". \nВ рамките на пазара в Триест бяха представени 21 проекта в развитие - 11 игрални и 10 пълнометражни документални филма, като те са били избрани от кандидатствали 287 проекта от 43 държави, информира Светлана Дамянова от пресофиса на \"София филм фест\". Снимка СФФ   \n", "date": "2018.02.05", "title": "\"Мрак\" на Душан Милич с награда на пазара за копродукции в Триест"}
{"url": "http://www.duma.bg/node/160172", "text": "Турският вицепремиер Бекир Боздаг заяви, че мишени за турската армия в Северна Сирия могат да станат американските войници с униформи на кюрдските „Отряди за защита на народа“ (ОЗН или YPG).  \n„Ако тези [кюрдски] сили не напуснат района на [сирийския] Манбидж, ние ще влезем и в този град, а също така ще минем и на изток от Ефрат . Цел представляват също военни от САЩ в униформа на ОЗН“, посочи Боздаг. По думите му за 16-те дни, откакто започна операция „Маслинова клонка“ в района на северния сирийски град Африн турската армия е ликвидирала 932 кюрдски бойци. \nОЗН  са гръбнакът на Силите на демократична Сирия (СДС), които са подкрепяни от САЩ в битката срещу терористичната групировка „Ислямска държава“. \nДамаск осъди действията на Турция в Африн, който е част от Сирия. САЩ заявиха, че операцията \"Маслинова клонка\" може да засили ескалацията на напрежението в Сирия. На свой ред Москва призова  всички замесени страни към сдържаност и зачитане териториалната цялост на Сирия.   \nОт началото на операцията \"Маслинова клонка\" броят на минометните и ракетните обстрели от Северозападна Сирия срещу турските крайгранични градове рязко скочи и достигна 90 случая, съобщи Анадолската агенция. Срещу сирийския град Африн се намират турските провинции Килис и Хатай, които до момента са били мишени на 88 ракети. Жертви на обстрелите са 7 турски жители, двама от които са сирийски бежанци. Ранени са 107 души, сред които и деца, 68 от тях са в болници. Поразени са 329 жилища, офиси и 45 автомобила. Невъзможността на кюрдските отряди да се противопоставят на настъплението на турските военни ги принуждава да избират като цели беззащитните мирни граждани на Хатай и Килис, коментират експерти.  \nМеждувременно при мащабна антитерористична операция в 10 района на Истанбул са арестувани 82 души, от които 77 са чужди граждани. Заловените ислямски джихадисти са подготвяли нападение, съобщиха от дирекцията по разузнаването и борбата с тероризма. Задържани са и 5-има турци, които са организирали прехвърлянето на терористите в и от Ирак и Сирия, осигурявали са логистична подкрепа на намиращите се в Турция ислямски бойци. Всички задържани са членове на \"Ислямска държава\". Те са участвали в сраженията в конфликтните райони в Сирия и Ирак, пристигнали са в Истанбул за известно време и се подготвяли да се завърнат отново да воюват. Част от тях обаче са планирали терористична атака в Турция.   \nАмериканските военни не доставят каквито и да е зенитни комплекси на своите съюзни формирования в Сирия, заяви говорителят на Пентагона майор Адриан Ранкин-Галолуей. Действията на САЩ са съсредоточени в източната част на Сирия единствено срещу групировката \"Ислямска държава\", заяви той пред кореспондент на ТАСС.  \nТой направи това изявление след съобщението, че терористите от групировката \"Джебхат ан- Нусра\" свалиха на 3 февруари в провинция Идлиб руски щурмови бомбардировач Су-25. Машината е свалена с преносим зенитно-ракетен комплекс. Пилотът успя да катапултира, но загина при бой с джихадистите. \nМалко след инцидента руските военновъздушни сили нанесоха удар по мястото и унищожиха всички 30 души, намиращи се в базата. На мястото е намерен преносим зенитно-ракетен комплекс, който предстои да бъде изучен. Според разпространената информация в следващите няколко дни ще се изясни произхода на оръжието.  \n    \n", "date": "2018.02.05", "title": "Турция: Войници на САЩ може да станат наша мишена  "}
{"url": "http://www.duma.bg/node/160173", "text": "КНДР нарушавала санкциите през Берлин \nСеверна Корея използва посолството си в Берлин, за да купува оборудване за ракетната си програма, съобщи шефът на германското контраразузнаване (BfV) Ханс-Георг Маасен. „Ние сме убедени, че действията по снабдяване, които се извършват оттук, според нас са за тяхната ракетна програма и понякога също така и за ядрената им програма\". Той допълва, че в повечето случаи става дума за стоки с т.нар. двойна употреба, които могат да бъдат използвани както за цивилни, така и за военни цели. \n Изчезна танкер и целият му екипаж \nТанкер с 22-членен екипаж изчезна край бреговете на Западна Африка, съобщиха официални лица днес. Това се е случило във води, в които се знае, че плуват и пирати. Регистрираният в Панама MT Marine Express, който бил натоварен с 13 500 тона петрол, бил на котва в бенинския град Котону, преди властите да загубят контакт с него. \nСнежен ад в Москва \nНад 40 см сняг покриха Москва в събота, а в неделя снегът продължи да вали, съпроводен от северен вятър със скорост от 20 м/с. Един човек загина, а двама бяха ранени от отчупил се клон на дърво. Общо ранените са най-малко пет. По данни на местната управа около 370 дървета в града не се издържали под тежестта на снега. На места бе прекъснато и електрозахранването. Над 100 полета бяха забавени на московските летища.  \nВзрив в химически завод в Китай \nНай-малко четирима души са загинали при взрив в химически завод в източната част на Китай. Експлозията е станала по време на дейности по поддръжката. Задържан е собственикът. Разследват се причините за взрива. Подобни инциденти в китайските заводи са често явление и обикновено се дължат на неспазване правилата за безопасност.  \n \n   \n", "date": "2018.02.05", "title": "Кратки новини"}
{"url": "http://www.duma.bg/node/160186", "text": "Въпреки оплакванията и публикациите, че по бензиностанциите в страната в почивните дни липсваха новите годишни винетки, от Агенция \"Пътна инфраструктура\" (АПИ) съобщиха чрез сайта си вчера, че в търговската мрежа се продават близо 3,2 млн. броя са винетки. От тях около 1,7 млн. броя са годишните винетки за леки автомобили.  \nТри дни след като изтече срокът за миналогодишните винетки, в голяма част от веригите бензиностанции годишните винетки или са изчерпани, или въобще не се продават, съобщи БГНЕС. На места могат да бъдат открити седмични, месечни и тримесечни винетки, които обаче излизат доста солено на водач, който пътува целогодишно. Проверка в над 30 бензиностанции показа, че между Казанлък и Кърджали липсват годишни винетки в големите вериги бензиностанции. В почивните дни пък не работят и пощенските станции, в които също се продават пътните стикери. \nСпоред АПИ обаче на 3 февруари са постъпили и изпълнени 3 заявки за годишни винетки за леки автомобили за три търговски обекта в столицата, а вчера не е  постъпила нито една заявка за винетни стикери от обект за крайна дистрибуция в София. \nАгенцията допълва, че стикери се продават в над 3000 разпространителски пункта, като от тях 372 са с денонощен режим на работа.   \n", "date": "2018.02.05", "title": "Криза за винетки в страната, АПИ отрича"}
{"url": "http://www.duma.bg/node/160197", "text": "БСП настоява шефът на ДАНС Димитър Георгиев да бъде изслушан от парламентарната комисия за контрол на службите заради изявление на директора на спецпрокуратурата Иван Гешев. Той обяви, че в нощното шкафче на кмета на Септември Марин Рачев са открити справки от ДАНС за местните избори от 2015 г. В тях се съдържа информация за проведени действия от държавните правоохранителни структури, в случая ДАНС, по направление купуване на гласове\", добави Гешев. \n\"Само кметът на Септември ли има този доклад за обстановката в област Пазарджик? Дали и при другите кметове има подобна информация. Държим комисията да изслуша председателя на ДАНС и да излезе истината\", настояват социалистите. Те искат кмета от ГЕРБ да бъде освободен, за да не пречи на разследващите.   \n", "date": "2018.02.05", "title": " БСП пита ДАНС обслужвала ли е кмета на Септември"}
{"url": "http://www.duma.bg/node/160162", "text": "България е първата държава-домакин по реализирането на двугодишния международен проект \"Young@Opera\" (\"Младите в операта\") и със съдействието на фондация \"Опероса\", за който ДУМА писа. Това е първият български проект за сътрудничество в областта на културата \"Креативна Европа\", одобрен да получи съфинансиране от Европейския съюз.   \nМлади оперни дарования и музиканти от България, Черна гора и Сърбия ще представят класическата музика от операта \"Слугинята господарка\" от Джовани Паизиело. Целта е популяризиране сред младите хора на операта, както и на тези, които се занимават с нея и тяхното бъдещо развитие - творческа мобилност и обмен на култури. Българската публика първа има възможността да гледа премиерата на творбата на Паизиело в изпълнение на сопраното Александра Станкович (Сърбия) и баса Божидар Божкилов (България). Диригент е Милен Апостолов, ментор Предраг Госта (Сърбия), режисьор Владан Джуркович (Сърбия). Сценографията е дело на Магдалена Влаич (Сърбия), костюми Лина Лекович (Черна гора), на пианото ще бъде Божана Радивойевич (Сърбия). Музиканти са Иво Александров, Бойка Младенова, Христо Аролски, Иван Стайков. Премиерните дати са 17 февруари от 17 ч. в зала \"Информационен център\" в Банско, 18 февруари от 18.30 ч. в кино \"Влайкова\" в София, 20 февруари от 19 ч. в зала \"Възраждане\" в Габрово и 23 февруари от 19 ч. в ДКТ \"Иван Радоев\" в Плевен. Билети може да бъдат купени от   и на касата на ДКТ \"Иван Радоев\" в Плевен. \nИнициаторите на проекта благодарят на кино \"Влайкова\", на ДКТ \"Иван Радоев\" в Плевен, на общините Габрово и Банско за оказаното съдействие и подкрепа.   \n", "date": "2018.02.05", "title": " България, Сърбия и Черна гора представят \"Младите  в операта\""}
{"url": "http://www.duma.bg/node/160174", "text": "Китай протестира срещу оценката на САЩ за извънредно нарастване на китайския ядрен арсенал и за наличието на „китайска ядрена заплаха“, заяви Жън Жоцян от външното министерство в Пекин. \n„Пентагонът огласи доклада „Преглед на състава и броя на ядрените оръжия“, в който се прокарват спекулативни разсъждения за плановете за развитие на Китай, а също така присъстват преувеличения, на базата на които се извежда твърдението за китайска ядрена заплаха. Във връзка с това Китай изразява решителния си протест.“ \nПо думите на представителя на китайското дипломатическо ведомство Пекин неизменно се придържа към мирния път на развитие, оставяйки на себе си право на национална отбрана. „При никакви обстоятелства ние няма да използваме първи ядрено оръжие“, подчерта Жън Гоцян. „САЩ притежават най-големия запас от ядрено оръжие... Ние се надяваме, че американската страна ще се откаже от мисленето от времената на Студената война и ще даде правилна оценка на стратегическите планове на Китай“, заключи представителят на Пекин. \nРусия също осъди публикувания в петък документ. Руското министерство на външните работи обвини САЩ в подстрекаване към война и предприемат \"необходими мерки\", за да гарантират руската сигурност. \n\"Още на първо четене се вижда конфронтационният и антируският характер на този документ\", съобщава изявление на Руската федерация. Външният министър Сергей Лавров изрази \"дълбоко разочарование\" от плана. \nНовата ядрена политика на САЩ води човечеството \"по-близо до унищожение\", заяви иранският външен министър Мохамад Джавад Зариф. \nЗариф каза, че новата политика е \"в нарушение\" на международния договор за неразпространение на ядреното оръжие (ДНЯО).   \n", "date": "2018.02.05", "title": " Русия, Китай и Иран заклеймиха САЩ"}
{"url": "http://www.duma.bg/node/160169", "text": "Пътнически влак, пътуващ между Ню Йорк и Маями, се е сблъскал с товарна композиция в Южна Каролина, САЩ. Загинали са поне двама души и поне 50 от пътниците са ранени, съобщиха от местната полиция. Влак 91, който е превозвал 9 души екипаж и 139 пътници, се е сблъскал с товарния влак малко след 9,30 ч. българско време в неделя сутринта. От Червения кръст съобщиха, че всички пътници са изведени от вагоните и за тях се грижат специално обучени доброволци.  \nТова е втори железопътен инцидент в САЩ, който взима жертви, само за тази седмица. По-рано, в сряда, влак, превозвал сенатори от Републиканската партия, се сблъска с боклукчийски камион, като при удара загина човек, който се е возел в камиона, а други двама бяха ранени. Двама души от екипажа на влака, както и двама сенатори, също са били отведени в болница, но с незначителни наранявания.   \n", "date": "2018.02.05", "title": " Втори смъртоносен ЖП сблъсък в САЩ за седмица"}
{"url": "http://www.duma.bg/node/160170", "text": "Германският канцлер Ангела Меркел заяви в неделя, че преговорите със социалдемократите за съставяне на ново правителство са тежки и не знае кога точно ще приключат. Двете партии си бяха поставили срок до вчера да приключат с разговорите за съставяне на нова \"голяма коалиция\", но по всичко изглежда, че ще са им необходими поне още няколко дни. \n\"Все още не мога да кажа колко дълго ще продължат. Вчера (събота - бел.ред) свършихме добра работа, но все още има важни въпроси, по които трябва да работим\", заяви Меркел вчера. Двете партии стигнаха до консенсус по отношение на енергетиката и земеделието, но не можаха да се споразумеят за здравеопазването. \nЛидерът на ГСДП Мартин Шулц от своя страна заяви, че двете страни са сближили в голяма степен позициите си в последните дни, но все още не могат да постигнат съгласие по искането на неговата партия да бъдат отменени срочните трудови договори и да се въведе единна здравна система за всички, вместо сегашната дуална публично-частна такава. За социалдемократите е важно да постигнат добър резултат по темите права на трудещите се и здравеопазване, тъй като членовете на партията - които и без това не приемат радушно идеята за нова коалиция с ХДС на Меркел - ще имат последната дума за одобряване на окончателните договорености.     \n", "date": "2018.02.05", "title": " Меркел и Шулц: Имаме още работа"}
{"url": "http://www.duma.bg/node/160171", "text": "Изпълнителният комитет на Организацията за освобождение на Палестина (ООП), призова палестинското правителство да предприеме необходимите мерки за скъсване на връзките с Израел на всички нива. \nОбединявайки ключови палестински фракции, освен ислямските, ООП представлява палестинците на международната арена, отговаря за мирния процес с Израел и е страна по сключените с него договори. \nКакто се посочва в изявлението на организацията, Изпълнителният комитет изисква от палестинското правителство \"незабавно да пристъпи към подготовката на планове и проекти, насочени към прекратяването на връзките с израелските власти на ниво политика, управление, икономика и сигурност.\" \nИзпълнителният комитет на ООП също така прие решение да се обърне към Съвета за сигурност, Общото събрание на ООН и Международния наказателен съд (МНС) с искане да се откаже признаване на Държавата Израел, докато тя не се откаже от признаването на Йерусалим за своя столица. \nСпоред документа ООП смята да се обърне към МНС с искане за \"започване на разследване срещу израелските селища, расовата дискриминация и етническото прочистване в Йерусалим и околностите му.\"     \n", "date": "2018.02.05", "title": "ООП иска скъсване на връзките с Израел"}
{"url": "http://www.duma.bg/node/160175", "text": "В Атина при засилени мерки за сигурност се проведе многолюден националистически митинг срещу Република Македония. В района на площад \"Синтагма\" десетки хиляди участници пристигнаха организирано с около 2500 автобуса от цялата страна, някои от тях бяха докарани безплатно. За около 10 часа бяха отцепени някои централни части на столицата, не работиха и три от метростанциите на метрото. Броят на полицаите, ангажирани със сигурността, достигна около 4000 души. \nМитингът бе организиран от крайнодесни гръцки политици и партии, подкрепен бе от профашистката „Златна зора“ и групировката \"Рубикон\", която заплаши с проливането на кръв. Организаторите настояват за „обща граница със Сърбия“, икономическо задушаване на Република Македония и по никакъв начин терминът Македония да не бъде използван в наименованието на държавата. \nТова е вторият подобен митинг, който се провежда в Гърция от началото на годината. Първият беше в Солун, където се събраха малко над 50 000 души.  \nЖурналистът Михаил Пацикас, който е един от организаторите, се обърна към протестиращите с благодарност, че са се стекли под призива \"Македония е Гърция!\", защото \"победата е за всички гърци и ние сме прави!\", предадоха гръцки медии. Според Пацикас \"гласът на протестиращите е толкова мощен, че от него не може да се чуе командата на управляващите\". \nСред участниците в проявата бе големият гръцки композитор Микис Теодоракис. Няколко часа преди началото на митинга 92-годишният музикант Теодоракис бе настанен в един от хотелите в района, за да подготви словото си. По предварителни данни композиторът настоява гърците \"да не се оставят да бъдат победени, а да увеличат гнева, решителността и готовността си за бунт\".  \nПодкрепа за митинга изразиха водещи фигури на най-голямата опозиционна партия \"Нова демокрация\", включително и лидерът й Кирякос Мицотакис, както и бившият премиер Антонис Самарас, който заяви, че това ще бъде \"голям ден за нашата страна\". \n71,5% от гърците са заявили, че не желаят думата \"Македония\" да е включена в името на бившата югорепублика, гласи проучване от 23-25 януари, проведено от Университета \"Македония\", съобщи македонското електронно издание МКД.  \nМеждувременно стана ясно, че министърът на външните работи Никос Кодзияс е получил смъртни заплахи заради преговорите му със Скопие за разрешаване на спора за името. Министърът за обществена сигурност Никос Тоскас поясни, че \"Кодзияс е получил писмо със заплахи срещу него и семейството му\". Тоскас твърди, че и други министерства са получили подобни заплахи. \nВ същото време водещите гръцки политици не подкрепиха протеста на \"Синтагма\". Премиер Алексис Ципрас заяви, че Република Македония е призната под това име от много държави по света и терминът Македония ще фигурира по един или друг начин в името на страната. Ципрас дори отбеляза, че неразрешаването на спорния въпрос само ще подкопае допълнително позициите на Гърция. Нашата позиция в преговорите със Скопие не зависи от митинга на \"Синтагма\", заяви правителственият говорител Димитрис Цанакопулос в интервю.  \nКъм призивите за намиране на решение се присъедини и Вселенският патриарх Вартоломей, който направи специално изявление: \"Във връзка с преговорите за името на БЮРМ Вселенската патриаршия като Църква-майка на всички балкански православни църкви призовава всички заинтересовани страни да проявят здравомислие и сдържаност по този толкова критичен и чувствителен въпрос, за да може да бъде решен по мирен път и с разум\"   \n", "date": "2018.02.05", "title": "Многохиляден митинг в Атина срещу \"Република Македония\" "}
{"url": "http://www.duma.bg/node/160191", "text": "Утре, 6 февруари, от 15 до 17 часа, народният представител от \"БСП за България\" проф. Румен Гечев и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.     \n", "date": "2018.02.05", "title": "ПРЕДСТОЯЩО"}
{"url": "http://www.duma.bg/node/160190", "text": "\"Нямам обяснение защо се получи такава истерия и такъв натиск за Истанбулската конвенция. Не може ли със същия натиск и сила да направим Софийска конвенция за демографската криза и всички европейски държави да я подкрепят\". Това попита лидерът на БСП Корнелия Нинова в телевизионно интервю. По думите й истинската същност на текстовете проличава не толкова в конвенцията, а от т. нар. обяснителен доклад към нея на Съвета на Европа. \"В него се обяснява всеки член от документа и истината лъсва. Може би неслучайно този доклад не беше придружаващ решението на МС за одобрението\", коментира тя. \nЛидерът на БСП подчерта, че никога не е подкрепяла Итанбулската конвенция. \"Дори физически не бяхме в залата, когато това е гласувано, защото по това време, с благодарност към Сергей Станишев и към екипа му, ни бяха организирали двустранни срещи извън форума\", обясни Нинова по повод на твърденията, че представители на БСП са гласували \"за\" документа в Лисабон. \"Колко демократично е в такава организация да ти кажат, ако си на различно мнение ще те изключим от организацията? Сергей го намекна на пленума на НС. Колко демократично е да ти кажат в писмо веднага да си оттеглиш предложението, в което се призовава за референдум? Демократичните партии не си ли питат народите? Ако бяхме в залата, щяхме да гласуваме против. Казвам, че не сме били там, защото се показва протокол, в който сме се регистрирали за участие\", обясни Нинова. Тя попита как ПЕС ще изключи от редиците си една от двете партии, които в последната година печелят избори - БСП и португалците. \"Ако искат да се лишат от едната партия, която от многото социалистически и социалдемократически в Европа през последните години има подем, тяхно е решението. Не мисля, че ще се стигне дотам\", прогнозира Нинова. Тя припомни, че Хърватия, Чехия, Гърция, Ирландия, Латвия, Унгария, Литва, Люксембург, Словакия, Великобритания не са ратифицирали конвенцията, но не са обявени за антиевропейски. \nПо-рано Срегей Станишев заяви, че не е съгласен с позицията на президента Румен Радев, който открито изрази резерви за Истанбулската конвенция. Лидерът на ПЕС смята документа за полезен. \"Тревожен е аргументът му, че \"само ще ни съдят за това\". Нима се отказваме от вече извоювани права? Конвенциите са да защитят гражданите от произвол, ако държавата не си върши работата. Дискусията се изкриви и се превърна в културна война до такава степен, че разумът започна да отстъпва. Само за последния месец 4 жени намериха смъртта си. Безумният дебат в обществото надигна вълна от насилие и демотивира хората, работещи в подобни центрове, да продължат да го правят, често на доброволен принцип. Истината е, че държавата е абдикирала от този проблем и само ратификацията на конвенцията може да принуди институциите да спрат да си затварят очите\", настоя той при посещението си в кризисен център за пострадали от домашно насилие жени и деца в Перник. Станишев призова политическите сили да успокояват дебатите, а не да ги истеризират. \nВ радиоинтервю Станишев нарече вчера спора за Истанбулската конвенция \"лов на духове\" - из страната ходели \"ловци\" и дебнели джендъри, които пък \"дебнат всички нас\". Той подчерта, че е част от БСП и затова, независимо, че е лидер на ПЕС, не може да бъде арбитър по споровете на БСП с останалите 33 организации в семейството на европейската левица. Каквато и да е реакция от страна на ПЕС като политическо семейство, не е в моите ръце, оправда се Станишев. \nПо думите му Съветът на ПЕС не е детска градина. \"Не следим кой стои в залата, не проверяваме кой кога влиза или излиза. Ако една партия не е съгласна с една тема, има възможност да заяви това и това да се запише в протокола\", обясни Станишев. Според него с парите за референдума могат да се направят около 20 кризисни центъра, за да се защитят жените. Лидерът на ПЕС твърди, че в конвенцията няма еднополови бракове, трети пол и задължително сексуално образование на децата с възможност след това сами да си определят пола. \n    \n", "date": "2018.02.05", "title": " Нинова поиска Софийска конвенция за демографската криза  "}
{"url": "http://www.duma.bg/node/160194", "text": "Драговитийският епископ Даниил е новият видински митрополит. Това провъзгласи вчера Негово светейшество българският патриарх Неофит след каноничния избор. За епископ Даниил гласа си са дали 11 митрополити, а за Мелнишкия епископ Герасим - двама. Провъзгласявам избора за каноничен, обърна се към миряните патриарх Неофит. Епископ Даниил е викарий на митрополита на САЩ, Канада и Австралия митрополит Йосиф. \nПрипомняме, че на 28 януари 2018 г. епархийските делегати излъчиха двама кандидати за митрополит във Видин - Драговитийския епископ Даниил и Мелнишкия епископ Герасим. Изборът им бе признат за легитимен от БПЦ, която определи опитите на някои среди да упражняват натиск и да отправят противоуставни искания и претенции като неприемливи и противоканонични.   \n", "date": "2018.02.05", "title": " Епископ Даниил е новият видински митрополит"}
{"url": "http://www.duma.bg/node/160192", "text": "\"Ако Симеонов беше пожелал да коментираме темата, преди да се изплющи по медиите, щях да му обясня. Не мога да разбера дали той е против референдума или за нещата, за които искам да се проведе той\". Така вицепремиерът Красимир Каракачанов коментира думите на коалиционния си партньор Валери Симеонов, който нарече \"глупотевина\" предложението му за национално допиване дали обществото подкрепя еднополови бракове и въвеждане на трети пол. \"Няма да приема някой през медиите да ми дава акъл! Достатъчно голям съм и образован, за да допусна този тон\", възмути се Каракачанов. \n\"Тези, които сега говорят, че сме срещу европейските ценности, всъщност разбиват ЕС. Вземете логиката на създаването на съюза. Европейските нации са нации с история, свързана с християнската религия. И сега някой опитва да унищожи точно този фундамент на обществото. Пробутват ни така наречената \"джендър идеология. Полът е биологична категория, а не социална\", категоричен е Каракачанов. Той припомни, че Европа и България имат сериозен демографски проблем и трябва да мислим как да стимулираме нормалността в семействата.   \n", "date": "2018.02.05", "title": " Каракачанов и Симеонов продължават със скандалите"}
{"url": "http://www.duma.bg/node/160189", "text": "Простихме се с дългогодишния журналист и бивш главен редактор на ДУМА Евгений Станчев. Почина два месеца преди да навърши 79 години. Беше ни главен редактор от юни 2003 г. до юли 2007 г., но и днес всички помним неговото присъствие във вестника, който отстоява лявата идея. Твърдеше, че никога не е изневерил на баща си Дончо Станчев, който в началото на 30-те години на ХХ век е бил отговорен редактор във в. \"Работническо дело\". През годините Евгений Станчев е бил главен редактор и на в. \"Поглед\", и на сп. \"Бизнесуик\". Дълги години е автор на вестниците \"Народна младеж\", \"Новини плюс\", \"КЕШ\" и сп. \"Ново време\". \nЕвгений Станчев е роден на 13 април 1939 г. в София. Той е първият журналист, престрашил се да отиде в Чернобил година след аварията. И дори да яде туршия от тамошни домати. Носител е на орден \"Кирил и Методий\" - I степен, репортер на годината с поредицата \"На гости у дома\". Премина с влак и \"През Сибир без шапка\". Станчев е единственият българин, носител на наградата на АПН (Агенция по печата \"Новости\"), единственият колега, влязъл (и излязъл!) на знаменитата \"Петровка\" 38 в Москва. Сигурно е и единственият българин на снимка с Роберт Кенеди.  \nОстрото му перо, чувството му за хумор и чувствителността му към темите на деня бяха неповторими и само негови. Нещо, което личеше и на страниците на водените от него вестници. \nВ ДУМА невинаги бяхме на едно мнение с Главния, но в споровете се раждаха идеите, които държаха ДУМА начело в нашия печат. \"Свободата на словото е да си честен - ако мислещият различно е по-добър, похвали го, ако е по-лош, критикувай го\", обичаше да казва Евгений, който остави завинаги името си в българската журналистика и в частност - в ДУМА.  \nСбогом, Евгений! ДУМА изказва съболезнованията си за непоправимата загуба на Евгений на двете му деца и четиримата му внуци \n   \n", "date": "2018.02.05", "title": "IN MEMORIAM"}
{"url": "http://www.duma.bg/node/160193", "text": "50 млн. лв. годишно плаща НЗОК за интензивното лечение на пациентите и това е един от най-големите преразходи в бюджета. Това заяви управителят на касата проф. Камен Плочев. Той припомни, че по-рано здравното министерство плащаше за интензивни грижи, но тогава годишните разходи били 8 млн. лв. Направихме анализ и се установи, че невинаги се приемат за лечение в тези отделения хора в животозастрашаващо състояние, обясни проф. Плочев. \nПо думите му са необходими 34 млн.лв. за покриване на новите 13 иновативни лекарства, на които ГЕРБ се опита да наложи мораториум. Парите за тях щели да се осигурят чрез отстъпките за лекарства. Няма лимит за пациентите, които се нуждаят от лечение с новите молекули през т.г., увери управителят на НЗОК. \nПо отношение на пръстовия идентификатор се оказа, че данните не могат да се използват без заповед на управителя на НЗОК. Той уточни, че става дума за 800 хил. файла. За тях най-вероятно ще се вземе решение от службите, които контролират личната информация, очаква се да бъдат унищожени.     \n", "date": "2018.02.05", "title": "Интензивните грижи са най-големият преразход на касата, призна Плочев"}
{"url": "http://www.duma.bg/node/160195", "text": "Изцяло нови правила за кандидатстване за наемане на общинско жилище в София подготвят от Столичната община. Те са залегнали в концепция за жилищна политика. От нея става ясно, че ще бъде прекроена и съответната наредба и ще бъде разширена групата на хората, които могат да поискат общински апартамент. От общината отчитат, че безсрочното отдаване не стимулира хората да се справят с икономическите си проблеми. Затова се въвежда срочното отдаване под наем, което няма да засегне лицата с над 70% намалена работоспособност. \nЗа настаняване за определен период вече ще имат право лица, които са в риск от бедност, както и млади хора, напускащи социалните институции, в които са живели досега. За жилище под наем за определен срок ще могат да кандидатстват и самотни родители, икономически активни семейства до 35 години, както и семейства, чиито деца са ученици. Общината ще даде такова право и на млади учени до 35 години, получили наскоро степен доктор. За всички групи ще има и диференциран таван на доходите. \nНовото в правилата ще бъде и въвеждането на различна наемна цена. Досега тя бе базисна - 80 ст. на кв. м, която се изменя с определени коефициенти според параметрите на жилището. Сега обаче ще се отчитат здравословните, социалните и икономическите характеристики на отделните групи и наемите ще са четири вида - базисни, преференциални, умерени и пазарни. Наемателите в заварено положение остават при старите правила. \nОт общината отчитат, че около 20% от жилищата й са в лошо състояние или необитаеми, а едва една трета са в добро. Проблем е и събираемостта на наемите и на режийните разходи. В концепцията се признава още, че няма достатъчно общински жилища и средства за поддържането им.   \n", "date": "2018.02.05", "title": "Прекрояват основно правилата за наем на общинско жилище в София"}
{"url": "http://www.duma.bg/node/160196", "text": "За освобождаването от длъжност на кмета на Септември Марин Рачев настоява БСП. Според социалистите той трябва да напусне поста, за да не влияе на разследването срещу себе си. \nПрипомняме, че миналата седмица спецпрокуратурата влезе в община Септември и задържа гербаджийския кмет. Срещу Рачев има обвинение, свързано със сделки за ремонтни дейности, доказаната щета за общината надхвърля 100 хиляди лева. Второто обвинение е за сключване на неизгодна сделка - общината е купила имот от братовчедката на Рачев на цена 100 пъти по-висока от пазарната. Кметът е обвиняем и за укриване на данъци от времето преди да оглави общината. Спецпрокуратурата търси къде са похарчени 13 млн.лв., разследването подозира, че голяма част са източени от роднини на Рачев чрез фирми, зад които стои самият той.  \nВ петък бе обявено, че Рачев ще бъде освободен под гаранция от 250 хил. лв. Пред полицейското управление в Септември на протест се събраха негови поддръжници. \"Някои обществени реакции в община Септември са обясними и предвидими. В нощното шкафче на кмета се намериха справки от ДАНС, които според мен няма обяснение защо се намират там или поне не и законово обяснение, които касаят местните избори от 2015 г., за кметове и общински съветници. В тях се съдържа информация за проведени действия от държавните правоохранителни структури, в случая ДАНС, по направление купуване на гласове\", изненадващо обяви шефът на спецпрокуратурата Иван Гешев. Атанас Зафиров от ИБ на БСП определи наличието на документацията у Рачев като много притеснително. На пресконференция от Септември заедно с депутати на левицата от района той настоя за изслушване на шефа на ДАНС в Комисията за контрол на службите. \"Само кметът на Септември ли има този доклад, в който е дадена информацията за обстановката в област Пазарджик. Дали и при другите кметове има подобна информация. Държим комисията да изслуша председателя на ДАНС и да излезе истината\", попита депутатът от БСП Йордан Младенов. \n Зафиров изчисли, че сборът от паричните гаранции, които са наложени на Ахмед Муса, Брендо, Ценко Чоков, Живко Мартинов и др. не достига и половината от 250 000 лв., наложени като гаранция за Рачев. \"Размерът на наложената гаранция би трябвало да съответства на степента на виновност, на степента на опасност от извършеното деяние. Нека хората преценят доколко е сериозно неговото деяние\", добави той. Народният представител Славчо Велков попита кой ще плати голямата санкция, наложена на кмета. Той припомни и за председателя на Общинския съвет в Септември от ГЕРБ, с чийто пистолет бе убито 6-годишно дете. Велков отбеляза, че дълго не е имало реакции, след като жителите на Варвара излязоха на протести срещу общинския кмет. Надявам се специализираната прокуратура да не спре дотук в област Пазарджик, добави депутатът. \n\"Това е поръчково от най–високо място в ГЕРБ - тези хора искат да им платя комисиона затова че в града ни са усвоени по програми около 13 млн. лв. Аз, естествено, няма как да им платя комисионите и предния път просто ми показаха какво ще ми се случи. Сега, след като не съм платил и една стотинка към касата на партията и процента на някои хора, се оказа, че от прокуратурата идват и обясняват, че ще ми разследват цялото родословно дърво. Готов съм да съобщя и имената на всички от ГЕРБ, които досега са ми звъняли и са идвали лично да ме заплашват да им платя\", оплаква се от съпартийците си Марин Рачев.     \n", "date": "2018.02.05", "title": "БСП настоя за освобождаването на кмета на Септември "}
{"url": "http://www.duma.bg/node/160188", "text": "В поредица от излъчвания, последното от които със заглавие \"Лагерът в Белене 1949 - 1989\", предаването \"История.BG\" за пореден път демонстрира липса на обективност, тенденциозен подход и изопачаване на събитията в периода от 1944 до 1989 г. \nИзпълнителното бюро на НС на БСП изразява острото си възмущение от факта, че Българската национална телевизия, вместо да се ръководи от принципите на обективност и безпристрастност, демонстрира: \n- груба и целенасочена тенденциозност; \n- манипулиране на историческите факти; \n- тотална политизация и идеологизация на историята. \nЧрез изваждането на фактите от контекста на общите исторически процеси се правят внушения, чиято цел е обслужване на определени политически интереси, конкретни идеологически виждания и налагане на фалшива историческа картина. \nВъзмутени сме от тенденциозността и липсата на професионализъм от страна на продуцентите на предаването при подбора на участниците в него. Не приемаме активното налагане от страна на водещия на предварително зададена гледна точка и поведение, което той демонстрира в поредица от предавания. Принципът за обективност предполага ясно и точно представяне на фактите, компетентни участници и честна гражданска позиция. Всичко това отсъства от съдържанието на документално-публицистичното предаване \"История.BG\". \nВ подкрепа на нашата констатация в предаването от 22 януари т.г. не участваше нито един професионален историк. \nКато формално изключение би могло да бъде приета госпожа Евелина Келбечева, която обаче не е специалист по история на България в периода след Втората световна война. \nОбективното поднасяне на темата за политическото насилие в историята на България изисква цялостно и добросъвестно представяне на новата българска история в периодите между двете световни войни и след Втората световна война. Такъв опит според нас в предаването не беше направен. Не може да бъде обяснено отсъствието на драстични примери за политическо насилие срещу противници на управлението на Борис III, както и на извършените по това време убийства от полицейските и жандармерийските сили, включително и на деца. Това са известни факти и тяхното отсъствие от предаването не може да бъде обяснено с друго, освен като проява на недопустима тенденциозност от екрана на националната телевизия. \nИзползваме конкретния случай, за да ви информираме, че в своята програма БСП недвусмислено е записала: \"Оценяваме по достойнство съграденото в страната при социализма през втората половина на миналия век. Същевременно ние отхвърляме и осъждаме от миналото си всичко, противоречащо на социалистическите идеи, демокрацията и хуманизма.\" \nОпитите на конкретни политически среди чрез предаването \"История.BG\" да внушават историческа вина на БСП са в остро несъответствие с приноса на нашата партия за изграждане на настоящата ни демократична република, основана върху Конституцията от 1991 г. \nПрипомняме, че БСП е една от най-старите партии в Европа и света. Нашата история преминава през три века и тя е източник на исторически опит, поуки и основа за обективен прочит на историята. \nКато обръщаме внимание на чл.11, ал.2 от Конституцията на Република България, където ясно е записано: \"Нито една политическа партия или идеология не може да се обявява или утвърждава за държавна\", изразяваме нашето възмущение от опитите чрез подобни предавания да бъде насаждано у българските граждани идеологизирано разбиране за собствената ни история. \nПо този повод и в защита на свободата на словото и различията на мненията, се обръщаме към вас с искането предаването \"История.BG\" да представя пред българското общество обективната историческа истина, основана върху научнообосновани мнения. Да не се допуска тенденциозно и злонамерено изопачаване на историческите факти. \nНастояваме да се придържате към законите, към принципите на правовата държава и да не допускате обществените медии да се превръщат в изразител на едностранчиви политически и идеологически доктрини.   \n", "date": "2018.02.05", "title": "Позиция  "}
{"url": "http://www.duma.bg/node/160163", "text": "1889 - В ДУПНИЦА СЕ РАЖДА СТАНКЕ ДИМИТРОВ-МАРЕК, АНТИФАШИСТ (УМИРА 1944 Г.). Истинското му име е Стефан Димитров Тодоров. През 1925 г. емигрира в СССР заради смъртна присъда у нас. В периода 1941-1944 г. води предавания на радиостанция \"Народен глас\". Загива в самолетна катастрофа на път за България. От 1948 до 1989 г. родният му град се казва Марек или Станке Димитров. 1909 - РУСИЯ ПЪРВА ОТ ВЕЛИКИТЕ СИЛИ ПРИЗНАВА НЕЗАВИСИМОСТТА НА БЪЛГАРИЯ. На 22 септември 1908 г. в черквата \"Св. Четиридесет мъченици\" в Търново със специален манифест е провъзгласена независимостта на България, а княз Фердинанд I приема титлата цар. Повечето от Великите сили отказват да признаят независимостта, а Турция иска обезщетение. С помощта на Русия е постигнато споразумение, а след това Турция и останалите Велики сили признават независимостта на България. 1920 - РАЖДА СЕ ЛЕДА МИЛЕВА, ПОЕТЕСА, ПИСАТЕЛКА, ПРЕВОДАЧКА (УМИРА 2013 Г.). Дъщеря на Гео Милев. Житейският й път е свързан с БНР, издателства, била е директор на БНТ, постоянен представител на България при ЮНЕСКО и пр. Публикува много детски произведения, публицистика, преводи от руски и английски език. Сред известните й творби са стихосбирките за деца \"Влакче през града\", \"Цветни приказки\", \"Златоперко\", \"Зайченцето бяло\" и др. Носител на много награди. Умира на рождения си ден. 1924 - РАЖДА СЕ АЛЕКСАНДЪР МАТРОСОВ, СЪВЕТСКИ ВОЕННОСЛУЖЕЩ (УМИРА 1943 Г.). Известен с подвига си в сражение за превземането на укрепени съоръжения на Вермахта в района на с. Чернушка, Псковска област. Останал от дете сирак, Матросов не се поколебава с тяло да закрие амбразурата на укреплението, за да даде възможност на батальона си да се вдигне в атака и да обезвреди противника. Името му е символ на мъжество и воинска доблест. Посмъртно е отличен с орден \"Ленин\". Герой на СССР. 1936 - ЧАРЛИ ЧАПЛИН РЕАЛИЗИРА ПОСЛЕДНИЯ СИ НЯМ ФИЛМ \"МОДЕРНИ ВРЕМЕНА\". Роден на 16 април 1889 г. в Лондон, през 1912 г. Чаплин емигрира в САЩ. Седем години по-късно основава собствено студио \"Юнайтед Артист\" заедно с Мери Пикфорд, Дъглас Фербенкс и Дейвид Грифит. Слава му носи нямото кино и въпреки че звукът се появява във филмите през 1927 г., Чарли остава верен на старата технология още десетилетие. Първият му звуков филм е \"Великият диктатор\" (1940 г.). На 4 март 1975 г. Чаплин е посветен в рицарско звание от кралица Елизабет II. Умира на 25 декември 1977 г. във Вьове, Швейцария. 1951 - СЪЗДАДЕНО Е ДЪРЖАВНОТО БАЛЕТНО УЧИЛИЩЕ (ДН. НАЦИОНАЛНО УЧИЛИЩЕ ЗА ТАНЦОВО ИЗКУСТВО). Инициативата е на основоположника на професионалния български балет Анастас Петров и на руския педагог Владимир Белий. През 1956 г. е преименувано на Държавно хореографско училище и е разкрит отдел \"Български танци\". На 1 март 2001 г. получава статут на НУТИ.   \n", "date": "2018.02.05", "title": "Датата"}
{"url": "http://www.duma.bg/node/160165", "text": "\nВсяка по-голяма община поддържа свой фонд от апартаменти, който служи за настаняване на крайно нуждаещи се граждани. Тези жилища се отдават на много по-нисък от пазарния наем или се продават - също на много по-ниски цени от пазарните. По тази причина това се нарича социална политика. Във Варна обаче данъкоплатците не подпомагат социално слабите си съграждани, а чиновниците от общината. Близо 80 апартамента са продадени, а около 40 са отдадени под наем на символични цени на избрани хора. А кой плаща разликата ли? Вие, разбира се. \nИскате ли да си купите апартамент на три пъти по-ниска цена от пазарната? Вероятно не знаете към коя агенция за имоти да се обърнете, за да направите \"удара\" - нарича се община Варна. Само през 2015 и 2016 г. в града са били продадени близо 80 общински апартамента на три пъти по-ниски цени от пазарните. Но офертата не е само за продажби - важи и за наеми. Чиновници от местната администрация са настанени в жилища от т. нар. \"фонд ведомствен\" на общината и плащат над пет пъти по-малко от реалните цени на наемите в града. \nВсичко това става ясно от съдържанието на документи, които варненската общинска администрация е принудена да публикува след едно скандално разкритие. В началото на лятото на 2017 г. се оказва, че зам.-кметът на града Пейчо Пейчев живее в общински апартамент от 110 кв. м срещу наем от... само 87 лв. на месец. \nЗаконната загуба Публикуваната справка показва, че продадените жилища са между 40 и 100 кв. м, а средните цени, на които са извършвани сделките, са около 250 евро на кв.м. В същото време пазарните цени за недвижими имоти във Варна са поне три пъти по-високи в кварталите \"Владислав Варненчик\", \"Младост\" и \"Възраждане\", където се намират най-голям брой от продадените общински апартаменти. При всяка сделка общинският бюджет губи поне половината от цената на продаденото жилище. Звучи парадоксално, но е факт - тази практика е узаконена с един текст в наредба, гласувана от Общинския съвет в града. \nСпоред нейния текст право да купи жилището си има всеки наемател, който е живял в него не по-малко от пет години като крайно нуждаещ се. Останалите условия, на които трябва да отговаря кандидат-купувачът на общински имот във Варна, са да няма задължения към хазната и да няма друго жилище, недвижим имот или идеална част от тях в страната. Същият регламент категорично указва продажбите да стават \"на цени, не по-ниски от данъчните оценки на имотите\". Случаят \"Пейчев\" Резултатът от прилагането на тази абсурдна наредба и ценовата политика на община Варна стават видими през скандала със зам.-кмета на града Пейчо Пейчев. Той се оказва настанен като \"крайно нуждаещ се\". \nИсторията е класически пример за умишлена безстопанственост, тъй като имотното състояние на Пейчев и семейството му се оказва твърде далеч от \"крайната нужда\". Според справка в имотния регистър през 2003 г. Пейчев и съпругата му са станали собственици на апартамент от 64 кв.м в софийския район \"Сердика\", а година по-късно са го продали. През 2006 г. съпрузите са дарили на сина си Пламен апартамент от 66 кв.м във варненския кв. \"Трошево\". А от 2001 г. до 2008 г. Пейчо и Бойка Пейчеви неколкократно са получавали заеми срещу ипотека на имот в Силистра. \nСамо тази справка, както и заплатата от 1200 лв. месечно, която Пейчев сам оповестява, са достатъчни, за да стане ясно, че семейството му няма как да бъде класифицирано като \"крайно нуждаещо се\". Въпреки това на 2 февруари 2017 г. Общинският съвет във Варна взема решение апартаментът, в който сега живее Пейчев, да бъде прехвърлен от фонд \"Ведомствен\" във фонда за настаняване на граждани с \"остри жилищни нужди\". \nЗам.-кметът на Варна обяснява прехвърлянето с \"техническа грешка\". \nВажното в случая е, че след тази \"грешка\" апартаментът се оказва подготвен за продажба и след изготвянето на съответните документи Пейчев може да го купи за около 25 хил. евро. Това е около 4 пъти по-малко от пазарната стойност на имотите с подобни размери в същия район на Варна. Според действащите общински разпоредби в града жилищата от фонд \"Ведомствен\" не могат да бъдат продавани. Разпоредителни сделки се извършват само с имоти, предназначени за \"крайно нуждаещи се\". Точно тази подробност вероятно обяснява и \"грешката\" с апартамента на Пейчо Пейчев, в който той продължава и в края на 2017 г. да живее срещу 87 лв. на месец. Методика за \"жилищно задоволяване\" Случаят \"Пейчев\", оказва се, не е единствен. Още 41 апартамента от т.нар. фонд \"Ведомствен\" във Варна са отдадени на необяснимо ниски цени, показа справка, предоставена по Закона за достъп до обществена информация. От нейното съдържание става ясно, че жилищата са с площ от 45 до 127 кв.м, а наемателите им плащат от 32 до 131 лв. на месец. Това прави средна месечна цена от около 85 лв. В същото време пазарните наеми за двустайно жилище в добър квартал на Варна са между 400 и 700 лв. Агенциите за недвижими имоти предлагат на цени около и под 100 лв. единствено тавански стаи и сутеренни помещения без санитарни възли и течаща вода. \nМетодиката за формиране на общинските жилищни наеми във Варна указва те да бъдат определяни спрямо зоната, в която се намира имотът, етажът, конструкцията на сградата, изложението и качеството на околната среда. Така основната наемна цена за 1 кв.м е определена на 0.60 лв. на кв. м. За площ над нормата за \"жилищно задоволяване\", т.е. за по-голям апартамент, цената достига 0.95 лв. на кв. м. Към нея се добавя \"корекционен коефициент\", който зависи от района на града и в най-престижните му части достига 1.35. Поздрави от остров Мавриций Блокът, в който живее зам.-кметът на Варна Пейчо Пейчев, се намира в широкия център, построен е през 2008 г. С апартаментите в него е трябвало да бъдат компенсирани собствениците на отчуждени къщи, попаднали в трасето на пътен възел. Но вместо тези хора сега в жилищата с коментираните дотук квадратура и наеми живеят 16 души, предимно служители на контролни длъжности в местната администрация. \nСред тях са например Гинка Пенчева, инспектор \"Контролно-ревизионни дейности\" в община Варна (102 кв. м за 88 лв.), Камелия Василева, главен инспектор \"Контрол и санкции\" (69 кв.м. за 62 лв.), Стелияна Маринова, началник-отдел \"Вътрешен контрол\" (110 кв. м за 90 лв.), Антония Димитрова, старши експерт \"Контрол енергийни разходи\" в отдел \"Общинска инфраструктура\" (110 кв.м. за 90 лв.), Георги Стоянов, главен специалист в отдел \"Опазване на обществения ред\" (127 кв.м за 79 лв.), Невена Клюнкова, началник отдел \"Човешки ресурси и вътрешен административен контрол\" (104 кв.м за 92 лв.) и др. \nЕдин отзив, публикуван в сайта на агенция за луксозни пътувания, обаче става повод за коментари доколко оправдан е \"социалният\" размер на наемите, плащани от общински служители във Варна. Според публикацията, подписанa от Невена Клюнкова, през февруари м.г. тя и семейството й са избрали за почивката си петзвезден хотелски комплекс на брега на о. Мавриций в Индийския океан. В текста е отбелязано дори името на хотела - Intercontinental Resort Mauritius. \n\"Пиша настоящето писмо да изкажа благодарност за прекрасната емоция, която ни създадохте - гласи отзивът, подписан с имената на Клюнкова. \"Всичко беше на нивото, което очаквахме - хотела и плажа бяха прекрасни. Храната беше на добро ниво и много разнообразна.\" (В цитата е запазен оригиналният правопис). \nВ друга жилищна сграда на ул. \"Български орел\", срещу 31 лв. месечно за 50 кв. м живее Любомира Комитска, директор \"Социални дейности\" в общинската администрация. Точно в нейните задължения влиза настаняването на крайно нуждаещите се от жилище. Публичната информация показва, че подадените, но неудовлетворени молби с такова искане във Варна са близо 2100. Аз на теб - ти на мен В общински жилища във Варна са настанени не само служители на местната администрация. В два от тях живеят отговорникът на мокрия бюфет и снабдителят в ресторанта на общината. В други четири - бивши и действащи служители на МВР. За ведомствените си апартаменти от 70-90 кв. м те плащат около 70 лв. на месец. Става дума за вече бившия зам.-директор на Областната дирекция на полицията Андрей Ангелов, бившия командир на Специализирания отряд за борба с тероризма, а по-късно и шеф на местната структура на ДАНС Кирил Димов и др. Пак при споменатото по-горе съотношение между жилищна площ и цена на наема в общински имоти живеят и прокурорите от Окръжна прокуратура - Варна, Ивелин Стаматов и Милен Ставрев. \nВъпреки многократно задавания въпрос защо служители на МВР и прокуратурата не са настанени в държавния жилищен фонд, отговор от общинската администрация във Варна няма. Но по-важен в случая е отговорът на въпроса как представителите на правоохранителните органи гарантират независимостта си в контактите с местната власт, след като са настанени в общински имоти при символични наеми. \nКъде отива разликата? Справка в регистрите на община Варна показва, че към началото на февруари т.г. 22-ма наематели вече са подали молби да купят жилищата си. Апартаментите се намират в кварталите \"Владислав Варненчик\", \"Младост\" и \"Възраждане\". Тяхната площ е от 42 до 91 кв.м с едно изключение от 103 кв.м. Сред всички, желаещи да станат собственици на наетите апартаменти, има и един общински служител - Павлина Николова, директор \"Финансово-стопански дейности\" в администрацията на централния район \"Одесос\". Tози, който тя иска да купи, се намира в идеалния център на Варна. \nСпоред съветници с различни политически позиции в града \"узаконено\" ниските продажни и наемни цени на общинските имоти във Варна ощетяват бюджета и са в основата на устойчиви корупционни схеми. Оплитането на толкова много хора в схема с евтини жилища поражда зависимости, които може да бъдат използвани за прокарване на административни решения. А дали част от реалните цени не се връщат обратно някъде? Доказателства няма, но това не може да спре мълвата в града.   \n", "date": "2018.02.05", "title": "Евтини апартаменти? Има, но не за вас!  "}
{"url": "http://www.duma.bg/node/160167", "text": "\"Не може да чакаме някоя друга държава да направи нещо за енергийната ни независимост\" - Г-н Антонов, за пореден път поставяте въпрос към министър Теменужка Петкова за енергийната политика на страната, този път с още двама ваши колеги. Какви са мотивите ви за това питане? \n- В 43-то Народно събрание и сега, в 44-то НС, неколкократно съм поставял въпроси към министъра на енергетиката относно енергийната стратегия на България. Не съм си водил статистика, но въпросите ми към г-жа Петкова по темата са над седем. С новото питане към нея, което отправям заедно с колегите ми Таско Ерменков и Иван Генов, целим да дадем ход на дебата в парламента за енергийното бъдеще на страната. Вярваме, че дебатът ще доведе до отмяна на Решение на 41-то НС от 29.03.2012 г. за прекратяване изграждането на ядрена централа на площадка \"Белене\". \n- Мислите ли, че сега е подходящият момент за това? \n- Подходящият момент бе преди време. Сега е належащият момент, в който трябва да подходим изключително отговорно. Като държава трябва да имаме ясна и категорична позиция по проекта АЕЦ \"Белене\". Убеден съм, че позицията трябва да е единна на всички политически формации. \nВ края на м.г., през месец декември, излезе докладът на БАН по темата Национална стратегия в областта на енергетиката (с фокус ядрената енергетика) и относно възможността за реализация на активите на АЕЦ \"Белене\". Знаете, че според учените от БАН най-лошият сценарий е, ако нищо не се прави по оборудването и по площадката, защото това е равносилно на загуба на целия вложен досега ресурс, което е недопустимо. В доклада се предлагат няколко варианта за довършването на централата. \nВ същото време има решение на Министерския съвет от 2012 г. за спиране изпълнението на АЕЦ \"Белене\". Това решение е потвърдено от 41-то Народно събрание. През следващата година - 2013-а, на 21 януари, се проведе законен референдум, на който българите казаха \"Да\" на ядрената енергетика като възможност за развитието на икономиката на България, т.е. довършване на проекта за втора атомна централа. Гласът на народа не бе взет под внимание. Към днешна дата има интерес от страна на външни инвеститори за доизграждане на проекта \"Белене\". Тук е и парадоксът - като държава не може да чакаме някоя друга държава да направи нещо за енергийната ни независимост, без да заявим точно и ясно нашите позиции. \nЗатова най-важното и първо условие, което 44-то Народно събрание може и трябва да направи за проекта АЕЦ \"Белене\", е отмяна на решението от 29.03.2012 г. \n- Излезе още един доклад по темата \"втора атомна електроцентрала\", който също подкрепя нейното доизграждане. \n- Това е анализът на риска за различни варианти на проекта АЕЦ \"Белене\", изготвен от Виенския международен център за ядрена компетентност по препоръка на Българския атомен форум (БУЛАТОМ). Той дава извода, че проект за нова ядрена мощност без участието на държавата е невъзможно и не е редно. И това е точно така. Редица изчисления доказват, че ако се продадат активите на \"Белене\", държавата ще е на загуба, а и трудно би се реализирала подобна сделка. Доизграждането само от външен инвеститор не е в наш интерес. Ние имаме оборудване за атомна електроцентрала и площадка, в които са вложени над 3 млрд. лв. Това трябва да използваме. \nОтделянето на активите и пасивите на НЕК, свързани с втората атомна централа, в отделно търговско дружество и провеждане на процедура по реда на Закона за приватизацията и следприватизационния контрол, от нормативна гледна точка, е напълно реално. Това е възможност за реализация на активите, както и за включване на стратегически инвеститор за построяване на централата. \nВариантите с участие на държавата осигуряват значително по-добри възможности за жизнеспособността на проекта. Друго основание за участие на страната в този проект са произтичащите от международни споразумения задължения на България по отношение на ядрения риск и осигуряване на финансови средства за управление на радиоактивните отпадъци и извеждане от експлоатация. \n- А възобновяемите енергийни източници не са ли вариант за енергийното бъдеще на България? \n- Ще ви посоча няколко факта. В края на април 2017 г. Европейската комисия одобри нови, по-строги норми за изхвърляните във въздуха вредни емисии от въглищните централи. Те ще влязат в сила от 2021 г., което ще доведе до затварянето на много въглищни централи, защото не всички ще могат да направят нужните огромни инвестиции за екологизиране на производствата си. От друга страна, електрическата енергия от възобновяеми енергийни източници е много скъпа и има непостоянен характер. Хидроенергийният потенциал на България е почти изцяло усвоен, а ветровият ни е изключително нисък. Енергията от слънцето също няма да даде универсално решение на енергийните проблеми на България сега и в бъдеще. Фотоволтаичните паркове също са с ограничен капацитет. \nЕвропейският съюз подкрепя атомната енергетика. Доказано е, че атомните електроцентрали отделят по-малко вредни емисии, отколкото останалите видове централи. И още нещо много важно - ядрената енергетика е най-прогнозируема и рентабилна с цените, постоянна е. В България, независимо от планираните действия за осигуряване на максимално дълъг срок за работа на централите от комплекса \"Марица-изток\", след 2030-2035 г. се очертава дефицит на мощности. До 2050 г. предстои изваждане от експлоатация на 5 и 6 блок на АЕЦ \"Козлодуй\". За сметка на това страната ни има много благоприятно географско положение и при правилна наша политика може да играе стратегическа роля на регионалния пазар на електрическа енергия. \nПоглеждайки обективно на изложените факти, към които може да се добавят още, не мисля, че проектът \"Белене\" би срещнал неприятел в лицето на който и да е българин. \n- АЕЦ \"Белене\" няма ли да струва прекалено много на държавата? \n- Проектът АЕЦ \"Белене\" е неотменима част от националната сигурност. Дотук в него са вложени много средства. Ако не бъде довършен, няма как да очакваме възвращаемост. Трябва да гледаме в перспектива на \"Белене\". \nБългария има проблеми с енергийната независимост. Спомняте си, че м.г. зимата бе доста сурова и се стигна до недостиг на електроенергия в страната заради твърде високото потребление. Макар във времето да сме имали името на държава, която е износител на електроенергия, м.г. се превърнахме във вносител, т.е. енергийният баланс на България не е сигурен, не е стабилен. Свободният пазар не защити интересите на бизнеса и битовите потребители и те закупуваха по-скъпа електроенергия. Повишение на тока има и през т.г. Това води до повишаване на себестойността на редица производства, а оттам - и на цените на редица стоки и услуги. \n- Споменахте, че има инвеститорски интерес към АЕЦ \"Белене\". Защо обаче нещата по проекта са все на фаза говорене? \n- По проекта е изминат дълъг път, който му дава предимство от 5 до 10 години пред всички останали проекти в начална фаза в региона. Да, инвеститорски интерес има и в общественото пространство се знае, че единият е от китайска страна. \nС риск да се повторя, отново ще кажа, че най-важно е да има ясна и категорична национална позиция по проекта АЕЦ \"Белене\", защото към днешна дата държавата го е замразила. Той започна през 1981 г. За 37 години имаше три първи копки, две спирания и два рестарта. \nСега е моментът държавните институции да тръгнат по модела, по който отдавна трябваше да поемат, а той е да се обединят в името на интересите на България и нейното бъдеще на енергийно независима страна. Крачката трябва да бъде започната от Народното събрание. След премахването на мораториума върху проекта \"Белене\", изпълнителната власт - Министерският съвет, Министерството на енергетиката, трябва да изберат начина за довършването му. Разбира се, това трябва да стане с широко експертно обсъждане. Нека не се отлага този въпрос, защото виждаме във времето, че това води само до повишаване на цената. И нека този път нещата бъдат доведени докрай. \nСлед доклада на Българската академия на науките, по време на парламентарен контрол, поставих въпрос към енергийния министър какви действия ще предприеме държавата. Сега г-жа Петкова казва, че проектът може да се рестартира. Назад във времето обаче отговаряше негативно. Въпреки това отново виждаме бездействие, а това не е от полза за страната ни и нейното енергийно бъдеще. \nПроектът не е нито на партията, от която съм, нито на региона около площадката, а е национален и значимостта му е за цялата икономика на България. \nВремевата рамка според доклада на учените от БАН е, че ако от 2019 г. започне да се работи по проекта, то през 2027-2029 г. АЕЦ \"Белене\" ще е готова и ще започне да произвежда и подава ток към енергийната система на България. \nОчаквам колегите ми в пленарна зала да подходят изключително отговорно по темата енергийна политика и да отменим Решение на НС от 29.03.2012 г. за прекратяване изграждането на ядрена централа на площадка \"Белене\", с което да дадем ход за довършването на втората атомна електроцентрала в страната.   \n", "date": "2018.02.05", "title": "Време е парламентът да даде ход на проекта АЕЦ \"Белене\"  "}
{"url": "http://www.duma.bg/node/160164", "text": "Той е първият лекар след североизточната част на границата ни с Румъния - д-р Диан Ангелов. Макар да е от няколко години в селото, хората от Дуранкулак го наричат нашия доктор. Година-две преди това, след пенсионирането на предишния лекар, в селото не е имало медицинско лице. \"Имаме нужда от лекар\", казва местна жена. Обяснява, че ако няма лекар, и за най-незначителното неразположение трябва да пътуват поне 40 км, защото, след закриването на генералтошевската болница, най-близката е в Каварна. До неотдавна в селото имало здравна служба, наричат я болницата, с двама терапевти, родилно отделение и други специалисти. Тогава тук са живели около 1000 души. Сега сградата на \"болницата\" в края на селото е изтърбушена и тъжна, а жителите на Дуранкулак са не повече от 350.  \n\"Най-плодородната българска земя, Добруджа вече остава без хора Мисля, че дори във Врачанско и Видинско, където твърдят, че населението най-бързо се \"топи\", е по-добре, отколкото при нас. След 5-10 години тези села няма да съществуват - в с. Вичево живеят 5-6 души, в с. Граничар са стотина, а средната им възраст е 70 години\", с тревога казва лекарят добруджанец. \nРодом е от Генерал Тошево, но от около 30 години живее в Добрич. Като ученик му вървяла математиката, затова мнозина били изненадани, че решил да следва медицина. \"И робовладелски строй да дойде, пак ще има нужда от лекар\", помислил си младежът и решил да избере тази \"вечна професия\" - на лекаря. Макар че баща му смятал, че лекарската професия е неблагодарна. Д-р Ангелов все още е единственият лекар в семейството - не е наследил професията, а и синът му предпочел да стане ИТ-специалист. Д-р Ангелов е възпитаник на Медицинския университет във Варна. \"Завърших през 1992 г. В началото нямаше работа. През 1993 г. започнах по съвместителство в детското отделение на Тервелската болница\", разказва лекарят. По-голямата част от трудовия си път - около 20 години, обаче е \"извървял\" като спешен медик - бил е и в линейките на Бърза помощ, и в Спешното на болницата в Добрич. Имало е години, в които е работил и на две, дори и на три места. Обиколил съм почти целия Толбухински окръг (сега област Добрич - б.а.), разказва лекарят. Всякакви случаи е имал, израждал е в линейка, поемал е различни рискове с едничката цел да помогне на болния човек. Все пак рисковете в болницата са много по-малко, отколкото в линейката или на село, защото в болницата има специализирана помощ, отделения, лекари, апаратура. \"Каквато и да е специалността обаче, колкото и сложни случаи да е имал един лекар, каквито и рискове да е поемал, колкото и години да е работил, никога не може да свикне със смъртта\", категоричен е д-р Ангелов.  \n\"Преди години екип на Бърза помощ не излизаше от адрес, без да го почерпят с бонбон, колкото и да са разстроени близките на болния. Бонбонът олицетворяваше благодарността на хората, уважението им към лекарския труд. Не нещо друго. Сега спешните медици излизат от адрес, където са спасили човешки живот, с шамари... Навремето пациент умира, а близките му те потупват по рамото, да не би да се притесниш... Сега... Имал съм случай да правя венозна инжекция, а близкият на пациента идва и ме удря по гърба, съвсем случайно го виждам\", спомня си лекарят. И понеже в медицината няма побойници, няма злонамерени хора, най-лесно е да бъдеш \"мъж\" и да упражниш насилие над медицинско лице\", диагностицира лекарят проблема със зачестилите случаи на насилие над медици. Питам защо според него е така. \"Хората са омерзени, избухват, без да знаят защо. А в здравеопазването политиците дадоха лош пример че всеки може да прави каквото си иска. Всички започнаха да теглят от бюджета на здравеопазването за пътища, за магистрали, за каквото им дойде на ум. С други думи - всеки може да дойде в този кабинет, да ми иска пари и да ги вземе безнаказано. Но някой ще се осмели ли да иде в магазина и да каже: \"Дай ми хляб без пари!\"... Никой не приема за нормално лекарят да лекува срещу заплащане. И чужденците знаят, че у нас медицинският труд не е остойностен.\" \nД-р Ангелов разказва за неотдавнашен случай, когато още бил спешен медик в Добрич. Румънец - лекар по професия, потърсил спешна помощ. Гипсирали го, дали му необходимите болкоуспокояващи и пр., но трябвало да плати 20-25 лв. за медикаментите. \"Хукна да бяга към джипа си на куц крак, за да не даде парите\", спомня си лекарят. Дори чужденците разбраха, че в Спешната помощ е безплатно и там се тълпят, казва д-р Ангелов. \nСмята, че в голяма степен и журналистите са допринесли за негативното отношение към спешните екипи. Категоричен е, че държавата трябва да има \nдруга визия за Спешната помощ ако иска и занапред да я има. Както и за цялата система. \"Когато хората имат пари, и 5 пари не дават как това или онова правителство ще управлява здравеопазването. Но когато хората са бедни, държавата трябва да положи грижи за здравната система\", убеден е д-р Ангелов.  \nПитам го какво е да си лекар на село. \"На село лекарят трябва да е по-креативен. Тук няма на кого да чакаш, трябва да си готов и на риск, и на компромиси. На село няма лаборатория, няма и достъп до специализирана медицинска помощ. Трябва аз да организирам всичко това\", казва д-р Ангелов. Опитът му показва, че на село трябва лекарят сам да изгради цяла минисистема на здравеопазването с всичките й атрибути, да се грижи за здравето на хората от раждането до края на живота им и да обхваща всичко - профилактика, диагностика, лечение на всички хора с всичките им болести или здравни проблеми. \"Неслучайно в западните държави не може да си джипи, особено в селски участък, ако преди това поне няколко години не си работил във вътрешни отделения\", казва лекарят.   \nВ листата на д-р Ангелов са не само хората от Дуранкулак, но и от с. Спасово - общо около 750 души осигурени от двете села, но заедно с неосигурените са около 1300. \nМежду другото, и в с. Спасово няколко години не е имало лекар, преди д-р Ангелов да поеме практиката. \"Плащането\" на прегледа на неосигурените е като във филмите от едно време - или безплатно, или за по 2-3 лв., ако пациентът има. От тона на лекаря става ясно - отдавна се е примирил с този факт и на практика той плаща за такъв преглед. За сметка на лекаря са и освободените от потребителска такса пациенти с някои хронични заболявания като диабет, епилепсия и пр., както и тези с ТЕЛК над 75%. \nЗа да следи диспансерните си пациенти, трябва да им се правят изследвания. Най-близката лаборатория е на 38 км - в Генерал Тошево. За специалисти хората трябва да пътуват до Каварна, Добрич, Варна. Д-р Ангелов има  \n12-часов работен ден - по 6 часа във всяко от двете села, които са на над 20 км едно от друго. Пътува със собствен автомобил и парите, които му се дават за практика в отдалечен и разпокъсан регион, отиват предимно за гориво. Тъй като няма аптека в селото, често се налага лекарят да носи лекарствата на възрастните. Особено през зимата, когато в този край на България поледици за дни блокират пътищата и достъпът до някои населени места е особено затруднен. Неведнъж му се случвало във виелицата на пътя да е неговата кола и 2-3 камиона, без никой да знае дали ще стигне до крайната точка. \"От работата в Спешна помощ съм научил - болният не може да чака и лекарят е длъжен да свърши работата си. А щом работи на село, трябва сам да се справи\", убеден е д-р Ангелов и признава, че над 20-годишната школовка в Спешна помощ му е от полза на село.   \nД-р Ангелов е на 52 г. и не вярва, че ако реши да приключи с практиката, някой ще поеме пациентите му. \"В селото има 20-30 деца от 1 до 8 клас. Ако дойде млад лекар, къде ще учи детето му\", пита се медикът. Според него само пенсиониран лекар може да поеме селска практика - всеки иска младите лекари да остават и да работят, но никой не прави нищо, за да им осигури нормален живот.     \n", "date": "2018.02.05", "title": "Със смъртта не се свиква "}
