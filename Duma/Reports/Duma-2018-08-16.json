{"url": "http://www.duma.bg/node/173228", "text": "Заради влагата от дъждовете по лозите са се появили много болести, което пък принуди лозарите да пръскат повече от обичайното. Антон Шопов, който отглежда над 70 декара десертно грозде в землището на село Брестовица, Пловдивско, разказа пред БНТ, че до момента го е обработил поне 12 пъти. Той обясни още, че тази година разходите му за препарати са двойно повече от предишни периоди и това ще се отрази върху себестойността на продукцията, която ще бъде реализирана. \n По-голямата част от продукцията стопаните от Брестовица реализират на румънския пазар. Очакват тази година изкупната цена за килограм да се повиши с поне 20 стотинки за десертното и виненото грозде. Добивите ще бъдат като миналогодишните. \"Ако есента бъде по-благосклонна, има повече слънчеви дни, предполагам, че гроздето няма да се отличава като качество от друга година\", обясни още Шопов. Той сподели още, че в сектора изпитват все по-голяма нужда от работна ръка, а тази година трудно се намират хора за гроздобера.   \n \t\n", "date": "2018.08.16", "title": "Лозарите се оплакват от двойни разходи за препарати "}
{"url": "http://www.duma.bg/node/173221", "text": "Министерството на туризма ще заличи 37 нередовни туристически сдружения от Националния туристически регистър (НТР). Причината е, че не са подали задължителна декларация, съдържаща списък на действащи брой членове, информация за платения от тях членски внос за предходната година и доказателства за редовна организационна дейност съгласно устава на сдружението. Според Закона за туризма организациите са задължени да предоставят тези данни всяка година до края на месец май, съобщиха от Министерството на туризма. \nВсички сдружения ще бъдат информирани за началото на процедурата, след уведомяването ще имат 3-дневен срок да изпратят декларациите си. Ако това условие не бъде спазено, ще бъдат заличени от НТР и ще им бъде отнето издаденото от ведомството удостоверение. В момента вписаните туристически сдружения в регистъра са общо 191. При заличаване на сдруженията имената им ще бъдат премахнати от НТР, но ще съществуват като юридически лица с нестопанска цел.   \n \t\n", "date": "2018.08.16", "title": " Ангелкова заличава 37 туристически сдружения"}
{"url": "http://www.duma.bg/node/173227", "text": "Фондът на фондовете избра посредниците за управление на над 417 млн. лв. от еврофондовете, предназначени за инвестиции в градско развитие и предприемачество. Още преди края на 2018 г. ще започне кандидатстването за финансиране от Фонда за градско развитие, който ще предостави 353,3 млн. лв., и от Фонда за ускоряване и начално финансиране, чийто бюджет е 64,7 млн. лв. \nФондът за градско развитие (ФГР) е продължение на програмата ДЖЕСИКА от предходния бюджетен период, но с петорно по-голям бюджет и географски обхват. Избраните посредници имат ангажимент да осигурят и частни инвестиции във фонда в размер малко над 40% от еврофинансирането. Така сумата, която ще достигне до градовете, ще стане 600 млн. лв. Новост за настоящия програмен период е, че финансирането ще обхваща 39 общини в сравнение със 7 за миналия. Освен това част от инвестициите е насочена в подкрепа на културното наследство и туризма в цялата страна. \nИзбрани са и мениджърите за фондовете на Фонд за ускоряване и начално финансиране (ФУНФ), предназначени за предприемачи в най-ранен стадий на бизнеса им и за стартиращи компании, постигнали известен напредък. Чрез мениджърите ФУНФ ще финансира над 200 предприятия, като инвестициите във всяко едно са в диапазон от 25 хил. до 1 млн. евро.  \n    \n \t\n", "date": "2018.08.16", "title": "Фондът на фондовете раздава 417 млн. лв."}
{"url": "http://www.duma.bg/node/173224", "text": "Министерството на икономиката да поеме регистрационния режим за лицата, които осъществяват дейност по добиване, преработване и сделки с благородни метали и скъпоценни камъни и изделия със и от тях. Това предвиждат промени във Валутния закон, предложени от Министерство на финансите (МФ) и публикувани на сайта на институцията. Измененията касаят минни компании, златарски ателиета, заложни къщи и други търговци, които работят с благородни метали и скъпоценни камъни, както и с изделия от тях. \nВ момента в Министерството на финансите се извършва регистрация и се издават удостоверения на лицата, които извършват дейност с благородни метали и скъпоценни камъни в съответствие с изискванията на чл.13, ал. 1 от Валутния закон. Дейността е остатък от отменения Закон за сделките с валутни ценности и за валутния контрол, когато МФ е упражнявало цялостен валутен контрол в страната. \nСекторът на производството и търговията с благородни метали и скъпоценни камъни е значително повлиян от съвременните технологии за обработка и търговия, което налага цялостно преосмисляне на регулаторната рамка, коментират от ведомството.  \nПредложените промени във Валутния закон няма да изискват допълнителни финансови средства както от държавния бюджет, така и от лицата, които осъществяват дейност по добиване, преработване и сделки с благородни метали и скъпоценни камъни и изделия със и от тях. Надзорът също преминава във функциите на икономическия министър Емил Караниколов.   \n \t\n", "date": "2018.08.16", "title": " Караниколов ще следи търговията с благородни метали "}
{"url": "http://www.duma.bg/node/173223", "text": "От следващата година такса \"смет\" в община Пазарджик може да поскъпне. За част от жителите увеличението ще е двойно. Предложението е на кмета Тодор Попов и е внесено в Общинския съвет като част от доклад, който включва план-сметка и конкретни размери на новите такси за битови отпадъци. \nОт 3 на 3,7 да се увеличат промилите за такса битови отпадъци в град Пазарджик и от 3 на 6 промила за селата е предложението на градоначалника. \"За да получаваме качествена услуга, трябва да заплащаме нужните средства\", коментира общинският съветник Евтим Янев готвеното увеличение на такса битови отпадъци в община Пазарджик. От разработената план-сметка за необходимите разходи за битови отпадъци през 2019 г. в община Пазарджик са необходими почти двойно повече пари спрямо настоящата година, каза Янев. \nРазходите по план-сметката за твърди битови отпадъци за 2019 г. са близо 11,4 млн. лв., които са значително повече от облога и от очакваните постъпления през 2019 г. Оттук идвала и необходимостта от промяна на таксата. \nОбщинският съветник коментира още, че таксата от 13 промила, която бизнесът плаща, е много по-висока в сравнение с други градове. Към 30 юни 2018 г. са събрани над 4,4 млн. лв., като се очаква изпълнението на приходите по отношение на главниците да надхвърли нетния облог и да бъде над 6,5 млн. лева. Преди да влезе за обсъждане и гласуване, ще има обществено обсъждане на предложението, насрочено за 11 септември.   \n \t\n", "date": "2018.08.16", "title": "Предлагат повишаване на такса \"смет\" в Пазарджик"}
{"url": "http://www.duma.bg/node/173222", "text": "Забавянето в ръста на българската икономика е нормално, тъй като се случва на фона на търговска война и криза в съседна Турция. Това каза Григор Сарийски от Института за икономически изследвания към БАН пред \"Блумбърг тв България\". Сарийски посочи, че износът от България към Турция е намалял с 300 млн. лв. през последните няколко години. \"На практика България изнася всичко за Турция, но това, което оказа най-сериозно влияние за спада в износа, са горивата. Те ще се окажат и една от основните причини за спада в темповете на икономическия растеж не само в България. Високите цени на петрола и горивата ще са причината за спадове в икономическия ръст глобално\", каза икономистът. \nНарастването с близо 20% в цените на въздушния транспорт Сарийски коментира, че се дължи както на високите цени на горивата, така и на увеличението на цените на нискотарифните компании. Увеличението на услугите на нискотарифните компании е една от основните причини за увеличението на цените на транспорта, каза той. \nПо повод отрицателното търговско салдо на България за второто тримесечие на 2018 г. Сарийски каза, че то се дължи на неудовлетворението на местното население от български стоки и голямата употреба на вносни. \"Българските потребители често не купуват български стоки, тъй като голяма част от предлаганите артикули по магазините изобщо не се произвеждат в страната, а са само вносни. Това е и структурният проблем на българската икономика\", обясни икономистът. \nСпоред него спадът в нивата на безработица в България означава, че в страната има все по-малко трудоспособно население, което си търси работни места. \"Показателят на безработицата не е еднозначен. Над 2 млн. българи са напуснали страната. Нормално е на пазара на труда да има все по-малко хора, търсещи си работа, и компаниите да са все по-затруднени в намирането на служители\", посочи Сарийски.   \n \t\n", "date": "2018.08.16", "title": "Високите цени на горивата били причина за забавянето в ръста на БВП"}
{"url": "http://www.duma.bg/node/173226", "text": "Сривът на турската лира съвпадна с ръст на пътуванията на българи към Турция, което доведе до дефицит на валутата в чейндж бюрата в София. Големи обменни бюра в търговски центрове в столицата вчера не са продавали турска лира, а днес в някои от тях се предлагат до 200 лири на човек, а в други до 1000. Експерти съветват, ако не можем да намерим лири, да се подготвим с долари или евро. Преди дни десетки обменни бюра в Истанбул затвориха след поредния рязък спад на курса на турската лира спрямо долара и еврото, а други пък решиха да обменят на клиентите си само до 100 долара. Причината е, че заради голямата разлика в обменните курсове на чейндж бюрата не им стигат турските лири.   \n \t\n", "date": "2018.08.16", "title": "Обменни бюра ограничиха продажбата на турски лири"}
{"url": "http://www.duma.bg/node/173190", "text": "Над 180 участници вече са регистрирани за единствения по рода си ултра крос триатлон в България, който ще стане факт на 1 септември. Домакин на \"Лъвско сърце\" отново е Приморско. Състезанието се провежда за трета поредна година в района на Странджа планина и предизвиква състезателите да преминат трасе с обща дистанция от 140 км за 13 часа. \n\"Лъвско сърце\" включва традиционните за триатлон етапи, но с многократно увеличен обем: 3 км плуване в залива на плаж Перла, 116 км планинско колоездене в горите на Странджа и 21 км бягане в резерват Ропотамо. Желаещите имат възможност да се запишат за самостоятелно или отборно участие (щафета от трима) на уебсайта на събитието до 18 август. \nСъстезанието съчетава спорта на открито с мистичната култура и природа на региона, а целта му е да събуди свръхчовешкото във всеки участник - неговото \"лъвско сърце\". Трасето на триатлона минава през природните забележителности на четири резервата и покрай 12 тракийски светилища. Участниците стартират на плаж Перла, в морето над потъналия древен град Ранули, минават през древните светилища и резервати на Странджа, чак до живописните боруни на Маслен нос. \nПредизвикателството очаква всички с достатъчно смелост, издръжливост и мотивация, които са готови да премерят сили със себе си, да усетят енергията на региона и да научат повече за богатото културно и природно наследство на Странджа планина. \nОсвен състезатели, организаторите на \"Лъвско сърце\" приемат кандидатурите и на доброволци, които да помагат по трасето. \nПобедители във второто издание през 2017-а станаха Емил Стойнев-младши (с време 06:47:15 часа) при мъжете и Христина Козарева (с 09:10:42 часа) при жените. В щафетата най-добре се представи отбор 3КА в състав Георги Палазов (плуване), Владислав Гюров (колоездене) и Евгени Георгиев (бягане) с общо време, абсолютно равно с това на индивидуалния победител при мъжете - 06:47:15 часа.   \n \t\n", "date": "2018.08.16", "title": "180 души напират за \"Лъвско сърце\"  "}
{"url": "http://www.duma.bg/node/173187", "text": "Рок звездата Деян Каменов, познат на феновете като Дидо от \"Д2\", е първият известен участник в четвъртия сезон на предаването \"Фермата\". Музикантът избра да се включи в риалитито, което тази година е под мотото \"Съединение\". Заедно с други популярни и редови участници вокалистът на известната група ще се бори за голямата награда от 100 000 лв. Дидо е и първата известна личност, която продуцентите и водещите на предаването Иван Христов и Андрей Арнаудов разкриват. \n\"Дидо не е типичната рок звезда. Той спортува, ходи по планините, живее здравословно, човек, който се опитва да живее в хармония с природата\", сподели Андрей. \nОт 13 години Дидо е фронтмен на \"Д2\" - една от най-успешните и обичани български рок групи, излизала на една сцена със световни звезди като Бон Джоуви, \"Гънс енд роузис\" и \"Аеросмит\". 34-годишният музикант коментира пред bTV, че \"Фермата\" е предизвикателство, което отдавна е чакал, връщане към детството и природата. Дидо призна, че на влизане в шоуто ще вземе със себе си само една празна чаша. \"Искам да се почувствам в непозната среда, в непозната обстановка, с непознати предизвикателства и да попивам, да се науча на нещо ново - да гледам на живота от различен ъгъл. Природа и конкуренция. Какво по-хубаво от това? Влизам, за да водя битка и да я спечеля“, допълни вокалистът на \"Д2\".   \n \t\n", "date": "2018.08.16", "title": "Вокалистът на \"Д2\" ще се бори за 100 000 лв."}
{"url": "http://www.duma.bg/node/173186", "text": "Финалистката от \"Х Factor\" - Йоана, дебютира с \"Да не спим\". Песента е поредната колаборация между \"Вирджиния рекърдс\" и румънския хитмейкър Monoir. Парчето излезе и в българска, и в английска версия. Автор на текста е не кой да е, а Любо Киров, който никога не е крил симпатиите си към Йоана, въпреки че тя не беше в неговия отбор в музикалното риалити. \n\"Цял живот очаквах този момент - да имам свой сингъл! Всичко започна още зимата, когато Саня ме прати в Румъния при Monoir. С влизането ми в студиото му притеснението ми се изпари, веднага започнаха да валят идеи и магията се случи. Представете си емоциите, които изпитвах в този момент - Monoir прави песен за мен, Любо Киров пише текста, а Саня Армутлиева ме напътства във всеки мой ход. Ако има дума, по-силна от благодаря, бих я казала точно на тези трима човека!\", споделя Йоана. \nВ екипа от хора, замесени в проекта, се включва и Люси Иларионов, който режисира видеото към \"Да не спим\". Клипът вече е в официалните канали на \"Вирджиния рекърдс\" в YouTube и Vbox.     \n \t\n", "date": "2018.08.16", "title": "Йоана дебютира с \"Да не спим\""}
{"url": "http://www.duma.bg/node/173189", "text": "Заплата от 600 евро на месец се дават на човек, който ще се грижи за 55 котки, пише в обява за работа, която се открои тези дни на международния пазар на труда. Офертата е на семейството на Джоан и Ричард, които живеят на брега на Егейско море, на гръцкия остров Сирос. През есента двамата планират да изкарат няколко месеца в Ню Йорк, заради което търсят кой да се грижи за десетките им мъркащи животинки. \nДжоан и Ричард пуснаха обявата си в интернет и само за седмица тя е споделена от 1500 души и са получени над 3000 автобиографии на хора, желаещи да получат работата, пише Le Parisien. \n\"Ще трябва да се грижите за всички котки, да ги храните и да ги водите на лекар в случай на нужда. Освен това ще трябва да си играете с тях и да им давате много любов\", пише в обявата. Семейството подчертава, че търси отговорен, честен и с голямо сърце човек, на когото могат да се доверят. \nОсвен заплатата, работодателите ще настанят кандидата безплатно в къщата им, ще му позволят да ползва тяхната кола и няма да искат да плаща за електричество и други консумативи. В допълнение наетият ще получи и прекрасна гледка към морето.   \n \t\n", "date": "2018.08.16", "title": "Грижата за 55 котки осигурява 600 евро"}
{"url": "http://www.duma.bg/node/173188", "text": "Все още не е ясно в кой град ще се проведе \"Евровизия 2019\". Проблемите започнаха, след като премиерът Бенямин Нетаняху заяви, че домакин на песенния конкурс ще бъде Ерусалим. Заради протести бе решено музикалната надпревара да се организира в Тел Авив или на друго място. \nИзраелското министерство на финансите и  ръководството на обществената корпорацията за радио и телевизионно разпространение \"Кан\" са се договорили по въпроса за внасянето на 12 млн. евро като гаранция за провеждането на \"Евровизия 2019\", съобщи \"Джерузалем пост\", цитиран от ТАСС. Сумата бе преведена вечерта на 14 август - в последния възможен срок, поставен от Европейския съюз за радио и телевизия. Според изданието Министерството на финансите е разрешило на \"Кан\" да вземе кредит за внасянето на гаранцията, а правителството ще изплати сумата, в случай че корпорацията не съумее да я върне \"заради непредвидени обстоятелства\". \nБюджетът на \"Кан\" за \"Евровизия 2019\" бе определен на 35 млн. евро, но в него не бе включена гаранцията, която първоначално  трябваше да бъде внесена до 1 август. Срокът беше удължен с две седмици. Платената гаранция се губи, ако конкурсът не бъде организиран от спечелилата го страна. Корпорация \"Кан\" обясни желанието си тя да бъде поета от държавата с това, че иначе би се наложило да уволни стотици сътрудници.\n   \n \t\n", "date": "2018.08.16", "title": "Не е ясно къде ще се проведе \"Евровизия 2019\""}
{"url": "http://www.duma.bg/node/173230", "text": "Всички мостове от пътната и железопътната инфраструктура да се ремонтират едновременно, е заръчал премиерът Бойко Борисов на заседанието на правителството вчера. До една седмица трябва да бъде предложено решение как да се осигурят средства за това. Според Борисов парите може да дойдат от целеви заем, който евентуално да се връща през постъпленията от несъществуващата още тол система. За заръката на премиера се разбра от разпространена от правителствения пресцентър стенограма от заседанието на кабинета вчера. От нея не става ясно какво точно е провокирало Борисов да повдигне темата, но тя се пуска в общественото пространство ден след като рухна мост от магистрала в Италия. \nОт стенограмата става ясно, че според регионалния министър Николай Нанков 211 моста по пътищата в страната са в лошо състояние и трябва да се ремонтират. В това число влизали и 17 съоръжения, които са част от магистралите. Той обяснява, че повечето от тях са строени преди 35-40 години, а през последните години се правят ремонти на част от съоръженията по аутобаните. Нанков припомня, че мостовете по магистралите и първокласните пътища са обследвани, за тях има проекти и ремонтите им може да започнат бързо. По-късно при откриването на път във Варненско Нанков обясни, че само за поправката на 17-те моста по магистралите трябват 130 млн. лева. \nТранспортният министър Ивайло Московски се включва в разговора по време на правителственото заседание, за да предложи да се търсят пари за поправка не само на пътните, но и на железопътните мостови съоръжения. След тази вметка Борисов нарежда на Московски и Нанков да седнат с финансовия министър Владислав Горанов и да намерят начин за финансиране на ремонтите. Ремонтът на мостове е поредният разход, за който правителството обяснява, че може да се поеме от приходите от бъдещата тол система. Досега тя е посочвана като източник на средства за доизграждане на магистрали, за ремонт на пътища, за пълнене на дупки, а сега вече и за поправка на пътни и железопътни мостове.     \n \t\n", "date": "2018.08.16", "title": "Нанков призна, че 211 моста са в лошо състояние  "}
{"url": "http://www.duma.bg/node/173218", "text": "Един мъж е арестуван по подозрения за терористични престъпления, след като кола се блъсна в заграждения пред британския парламент, вчера сутринта. \nАрестуваният се казва Салих Катер, британски гражданин, на 29 години, роден в Судан, съобщава Би Би Си. Той е бил отведен за разпит. \nСкотланд Ярд съобщава, че мъжът е бил арестуван по подозрения за опит за убийство. \nТрима души бяха ранени вчера, след като кола мина през колоездачи и пешеходци в близост до метростанция Уестминстър в сутрешния час пик. \nЗаподозреният е живеел в апартамент на първия етаж, над търговски обект в Бирмингам, допреди 4 месеца, когато се мести в северно лондонско предградие. \nСпоред съседите му той е един тих мъж, който често посещава интернет кафенета и близките барове за наргиле, които се намират на улица \"Стратфорд\". \nМестен жител на име Ахмед Абди го описва като човек, който \"никога не говори с никого\", и добавя: \"познах го от снимките по новините и бях шокиран\".   \n \t\n", "date": "2018.08.16", "title": "29-годишен арестуван заради атентата в Лондон"}
{"url": "http://www.duma.bg/node/173220", "text": "С президентски указ Турция налага наказателни мита от 10 до 140% на редица стоки, произведени в САЩ, предаде Анадолската агенция. Според указа на Реджеп Ердоган, публикуван в \"Държавен вестник\", митата засягат американския внос на ориз, тютюн, алкохол, въглища, козметика и автомобили. По-специално митата върху автомобилите скачат до 120%, върху алкохолните напитки 140%, а върху тютюна 60 процента. \nВъв вторник Реджеп Ердоган заплаши, че страната му ще бойкотира всякаква американска електроника. Някои турски компании се присъединиха към бойкота срещу рекламирането в американски онлайн платформи. \nТурската атака с митата идва след решението на американския президент Доналд Тръмп от миналата седмица да удвои митата за внос на стомана (50%) и алуминий (20%) от Турция. Мерките влязоха в сила в понеделник. \n\"Няма да спрем дотук\", закани се президентският съветник Фуат Октай, цитиран от Си ен ен-Тюрк. \"Американската администрация съвсем преднамерено атакува нашата икономика. В съответствие с принципите на реципрочност се повишават митата за внос на някои стоки. В трудни дни народът ни се обединява около лидера си, световната общественост също се обединява срещу това непризнаващо никакви правила поведение, светът се изправя срещу беззаконието. Няма да спрем дотук, продължаваме напред\", написа съветникът на Ердоган в своя туитър. \nОтношенията между САЩ и Турция се влошиха напоследък заради сближаването на Анкара с Москва, отказа на САЩ да предадат турския проповедник Фетхулах Гюлен, когото Анкара подозира в участие в опита за преврат през 2016-а, съответно и от отказа на Турция да освободи американския пастор Ендрю Брансън, подозиран за същото деяние, последвалото обезценяване на турската лира, а сега и от икономическата война между двете страни, пламнала с новите мита на САЩ върху вноса на стомана и алуминий от Турция. \nМеждувременно вчера турски съд отхвърли молбата за освобождаване на Брансън. Съдът в град Измир отхвърли молбата и отсъди, че Брансън ще остане под домашен арест, съобщи държавната телевизия ТРТ. \nВ същото време двете водещи организации на турския бизнес излязоха с обща декларация, в която подкрепят икономическите мерки на правителството. Съюзът на турските борси и палати (ТОББ) и Асоциацията на турските индустриалци и бизнесмени (ТЮСИАД) настояват за по-строга парична политика за стабилизиране на валутния курс, а също за незабавно изработване на конкретна и надеждна пътна карта за трайно намаляване на инфлацията. Те също искат да се възстанови положителната рамка в отношенията с ЕС, който е определен като \"най-важния икономически партньор\" на страната.   \n \t\n", "date": "2018.08.16", "title": "Турция удря САЩ с мита от 140 на сто   "}
{"url": "http://www.duma.bg/node/173213", "text": "Венецуелски генерал беше арестуван за предполагаемия опит за убийството на президента Николас Мадуро, съобщи главният прокурор Тарек Уилям Сааб. \nГенерал Алехандро Перес Гомес от националната гвардия се присъедини към опозиционния политик Хуан Рекесенс и полковник Педро Хавиер Самбрано, които ще се изправят пред съда. \nВ същото време националната асамблея на Венецуела обвини изпълнителната власт в страната в използване на изтезания спрямо Рекесенс. \n„Националната асамблея одобри декларация за осъждане нарушенията на правата на депутата Хуан Рекесенс, особено жестокото и нехуманно отношения, включително признаците на използване на изтезания по време на неговото незаконно лишаване от свобода“, съобщи на своята страница в туитър парламентът, който се контролира от опозицията. \nРекесенс, който беше арестуван на 7 август, и Хулио Борхес бяха нарочени за едни от организаторите на атентата срещу Мадуро. \nВърховният съд на Венецуела издаде санкция за арест на Борхес, който се намира извън страната. Конституционната асамблея, в която няма нито един представител на опозицията, свали депутатския имунитет на двамата опозиционни парламентаристи.   \n \t\n", "date": "2018.08.16", "title": "Венецуела арестува генерал за атентата срещу Мадуро"}
{"url": "http://www.duma.bg/node/173219", "text": "Индийският премиер Нарендра Моди приветства растящата роля на страната си в световната икономика, наричайки Индия \"спящ слон\", който се е събудил. Думите на премиера бяха отправени към обществеността в реч преди готвещата се да започне предизборна кампания. \nПремиерът говори в продължение на близо час и половина от укрепленията на Червения форт от XVII век в Ню Делхи в последното си обръщение по случай Деня на независимостта от петгодишния си мандат. \n\"Индия сега е земя, която се реформира и трансформира. Ние сме готови за рекорден икономически растеж\", каза премиерът. \"Днес светът казва, че спящият слон се е събудил, ходи и се е присъединил към състезанието\", добави Моди. \nИндия отбеляза годишен икономически растеж от около 7%, откакто Моди пое управлението - макар че рупията вече е подложена на атака в резултат от кризата с лирата в Турция. \nМоди, който се очаква да свика избори за началото на 2019 г., обяви, че на 25 септември ще бъде пусната амбициозна схема за здравно осигуряване - осигуряваща годишно по около 7000 долара за 500 милиона индийци. Схемата - популярно известна като \"Modicare\" - е обявена за най-голямата държавна здравноосигурителна инициатива в света. \nМоди заяви, че Индия ще изпрати в Космоса експедирана мисия в рамките на четири години. \"Индия ще изпрати в Космоса - мъж или жена - до 2022 г., или преди това, ако е възможно\", каза Моди, добавяйки, че избраният астронавт ще носи \"националното знаме\".   \n \t\n", "date": "2018.08.16", "title": " Моди: \"Спящият слон\" Индия се събуди"}
{"url": "http://www.duma.bg/node/173217", "text": "Русия ще продава диаманти срещу рубли \nРуският производител на диаманти \"Алроса\" съобщи, че е извършил пробни сделки с клиенти от Индия и Китай в рубли. От компанията отбелязват, че при необходимост (като например американските санкции срещу Русия) са готови да извършват сделки в рубли и занапред. \"Алроса\" е компания с държавно участие и е един от най-големите производители на диаманти в света. Нов педофилски скандал с католически свещеници \nПовече от 300 \"хищници\" сред католически духовници в американския щат Пенсилвания са обвинени в сексуален тормоз на повече от 1000 деца за период от седем десетилетия. Унищожителен доклад разкрива за системно укриване на подобни престъпления от Католическата църква. Смята се, че това е най-големият доклад за престъпления на църквата в САЩ от 2002 г., когато \"Бостън глоуб\" първи писа за педофилия сред католически духовници в Масачузетс. 11-годишен пребори избирателната система на САЩ \nПо време на ежегодната хакерска конференция DEF CON 11-годишният ученик Емет Брюър за десет минути успя да проникне в точно копие на сайта на избирателната система на Съединените американски щати. Невръстният хакер с лекота е преодолял всички защити и е променил симулираните изборни резултати в щата Флорида. Освен Брюър със задачата са се справили още 35 участници в конференцията на възраст между шест и 17 години. Младежите не само са прониквали в сайта, но променяли името на победителя и количеството гласове.  2-годишно японско момче оцеля 3 дни само в гората \nДвегодишно момче, изчезнало в горите в Западна Япония, беше открито живо и здраво, след като прекара три дни само. В гористия район, където момчето се загуби, има потоци и реки, а някои медии спекулират, че момчето оцеляло, като пило вода от тях. Детето изчезна в неделя, след като по време на разходка дядо му му позволил да се върне само в къщата - на около 100 метра, - където го чакала майка му.  \n \n   \n \t\n", "date": "2018.08.16", "title": "Кратки новини"}
{"url": "http://www.duma.bg/node/173229", "text": "Фирмата \"Глобул вижън 2018\" ЕООД, която беше определена от Българската агенция по безопасност на храните за единствен доставчик на тестове за чума по дребните преживни животни, направи жест към властите, като сама се отказа от обществената поръчка на стойност 336 184 лв. Решението за прекратяване на процедурата за избор на изпълнител е подписано от изпълнителния директор на Българската агенция по безопасност на храните (БАБХ) д-р Дамян Илиев, съобщава fermer.bg. \n Премиерът Бойко Борисов разпореди спирането на обществената поръчка след публикации, че новорегистрирано дружество с 500 лв. капитал и предмет на дейност в областта на компютрите е определено за изпълнител без конкурентна процедура. Собственик е 28-годишният Никола Явахчов, служител на Центъра за градска мобилност в София. \"Ще проверя случая и ако са направили такъв заход, ще анулирам конкурса и ще ги изгоня. Това мога да го обещая. Отговорът ми може да бъде получен до края на деня. Не искам всеки ден да се обясняваме на кого ли не за такива гадове\", заяви премиерът Бойко Борисов на 10 август. Същия ден след телефонен разговор с него д-р Дамян Илиев обяви пред журналисти, че прекратява обществената поръчка. Това е направено на 14 август благодарение на добрата воля на определения изпълнител \"Глобул вижън 2018\",  който сам се е отказал от скандалната доставка. \"В срока за получаване на офертите, определен от възложителя, а именно 14.08.2018 г., 17:30 часа, не е получена нито една оферта, поради което процедурата се прекратява\", пише в решението на д-р Дамян Илиев, подписано също на 14 август. \n Обществената поръчка беше обявена на 7 август с пряко договаряне и с предмет: \"Доставка на диагностични ветеринарномедицински средства за чума по дребните преживни животни. След телефонния разговор с премиера изпълнителният директор на БАБХ съобщи, че събраните около 8000 проби ще бъдат изследвани с помощта на лаборатории от страните партньори в Европейския съюз.   \n \t\n", "date": "2018.08.16", "title": "Фирмата, а не БАБХ се отказа от съмнителна поръчка за чумата "}
{"url": "http://www.duma.bg/node/173225", "text": "Цената на задължителната застраховка \"Гражданска отговорност\" расте и ще продължи да расте, поскъпването може да е двойно - със 100%. И ако досега хората са плащали 200 лв., полицата ще стане 400 лв., ако са плащали 300 лв. - тя ще стане 600 лв. Това обяви вчера пред БТВ председателят на Асоциацията на българските застрахователи (АБЗ) Светла Несторова, която заяви, че досега тя е недостатъчна и застрахователните компании бележат загуби в тази област. По думите й цената на задължителната полица ще продължи да расте и заради решението на ВКС да се увеличат лицата, които имат право на изплащания. Тя прогнозира поскъпване до 100%. \"Причината за това е, че пазарът е безкрайно регулиран. Ограничен брой компании предлагат една застраховка, която е с едно и също покритие, което означава, че пазарът не работи като пазар. Не може да се влияе на цената. Тя е недостатъчна. Компаниите трупат загуби\", обясни Несторова. \n\"Съвсем наскоро КФН публикува доклад, в който ясно демонстрира, че премиите по \"Гражданска отговорност\" не са достатъчни и не могат да покрият реалния размер на риска и настъпващите щети. Какво се случва, когато се продава под себестойност, можем да видим в казуса със ЗК \"Олимпик\", каза Несторова пред \"Блумбърг тв България\". Тя предупреди, че когато \"една такава компания има такъв бизнес и в него рисковите премии не са достатъчни, такива са последствията\". В такъв случай индустрията не може до безкрайност да кредитира този риск\", смята председателят на АБЗ. Тя посъветва клиентите да се интересуват от застрахователните компании и да гледат информацията за тях, която е публична. \"Много е важно засегнатите от фалита на застрахователната кипърска компания \"Олимпик\" да сключат нови полици възможно най-бързо до 18 август, за да са покрити и защитени\", коментира Несторова фалита на кипърското дружество и напомни, че то не е член на АБЗ. \n\"Всеки съвет, който мога да направя, е по-скоро съвет към потребителите. От събота сутринта (19 август) тези, които са сключили полица със ЗК \"Олимпик\", след тази дата няма да имат застрахователно покритие. Те трябва да се свържат със своя посредник и до петък да сключат застраховка с друг лицензиран застраховател. В противен случай ще останат без покритие. Не трябва да остават без покритие, защото последствията за това са много сериозни както от гледна точка на защита, така и от законова гледна точка\", заяви председателят на АБЗ. Несторова увери, че съществуващата мрежа от застрахователни компании и посредници ще позволи да се сключат за няколко дни полици за 198 хиляди автомобила. \n\"За неизплатената част от полицата, направена в ЗК \"Олимпик\", клиентите имат право да получат онази част от премията си, която се отнася за периода след 18 август. Само че затова те трябва да кандидатстват пред фалиралата компания и \"ликвидаторите да работят в тази посока\", информира тя. Председателят на АБЗ информира, че клиентите трябва да знаят, че възстановяването на такива средства не е гарантирано.     \n \t\n", "date": "2018.08.16", "title": "Двойно ще поскъпне „Гражданска отговорност”"}
{"url": "http://www.duma.bg/node/173211", "text": "В Кнесета бе приет Закон за националната държава: само евреите ще имат право на самоопределение, а арабският вече няма да е със статут на официален език. Дискриминацията на нееврейските малцинства вече е узаконена. \nПовече от пет години - толкова продължиха дебатите около Закона за националната държава, проект на десните сили в Кнесета. Сега той вече е факт: законът бе приет набързо с крехко мнозинство малко преди лятната ваканция. Той определя Израел като национална държава на еврейския народ и съдържа определения, които ще узаконят дискриминацията на нееврейските малцинства. \nДесните сили около премиера Нетаняху наложиха новото самоопределение на държавата Израел, въпреки че не бяха осигурили широк консенсус. Този закон само допълва списъка с други фундаментални решения, приети по света с крехко мнозинство срещу силната съпротива на малцинството - каквито например бяха решенията за \"Брекзит\" и за новата турска конституция. \nЗаконът за националната държава разединява еврейския народ - сред еврейската диаспора законът беше дори по-оспорван, отколкото в самия Израел. Религиозните заселници-националисти и ултраортодоксалните партии обаче са твърдо решени да моделират държавата по свой вкус. Актуалната международна обстановка допълнително ги окуражава: в лицето на Доналд Тръмп в Белия дом се разпорежда един американски президент, който симпатизира на израелската десница, а във все повече европейски държави думата имат политици, които величаят етнонационализма. \nДнес съдбата на палестинците вече не вълнува така силно арабския свят, зает със собствените си конфликти, както след основаването на израелската държава, което доведе до прогонването на стотици хиляди палестинци. Точно в декларацията, прокламираща независимостта на държавата Израел, бяха заложени високи стандарти с акцент върху демокрацията и равноправието на всички граждани. В новия Закон за националната държава обаче тези две определения дори не се споменават. Затова пък нееврейските малцинства няма да имат право на самоопределение, арабският език вече няма да е със статут на официален, а изграждането на чисто еврейски селища се издига до национален интерес. \nНе, това не е политика, която търси баланса. Това е политика, която залага на надмощието и превъзходството. И която не се опитва да избягва конфликтите.\n   \n \t\n", "date": "2018.08.16", "title": "Израел: Евреите на първо място  "}
{"url": "http://www.duma.bg/node/173191", "text": "Анимационният филм \"Щъркелчето Ричард\" (Люксембург, Белгия, Германия, Норвегия, 2017) ще покаже на 21 август от 10 ч. БиТиВи комеди, реж. Оби Кенгел, Реза Мимера, сц. Раза Мемари. Сираче по рождение и отгледано от щъркели, врабчето Ричард вярва, че е един от тях. Но когато идва време за отлитане на юг, семейството му с мъка на сърцето го изоставя в родната гора, защото са убедени, че не би издържал пътуването до Африка и ще загине. Но това не е кое да е врабче. Това е Щъркелчето Ричард. Решен да докаже, че е щъркел въпреки всичко, той поема сам на юг, а по пътя към него се присъединяват ексцентрична бухалка с въображаем приятел и самовлюбен папагал - диско певец. \n    \n \t\n", "date": "2018.08.16", "title": "Врабчето, което стана щъркел"}
{"url": "http://www.duma.bg/node/173193", "text": "Дарителска кампания набира средства за документален филм за Хаджи Димитър и Стефан Караджа. Автор на идеята е режисьорът и сценарист Олег Ковачев.\"Не успях да се класирам за субсидия във филмовия център и затова се обръщам към всички родолюбиви българи. Необходимите средства са минимум около 10 000 лв., каза в студиото на \"България сутрин\" Олег Ковачев. Той сподели, че за него Хаджи Димитър и Стефан Караджа се нареждат непосредствено след Левски и Ботев по величие. \"През 2018 г. се навършват 150 години, откакто двамата български герои, знаещи, че ще изгубят живота си, повеждат четата към България. Всички дарители ще бъдат изписани в надписите на филма и имената им ще останат в историята заедно с лентата за двамата български войводи, загинали само на 28 години\", обясни още Ковачев пред Bulgaria ON AIR. За частни лица, които искат да помогнат, е открита сметка: Първа инвестиционна банка IBAN BG14FINV915010BGN096Z6 BIC FINVBGSF Олег Ковачев-за филма за Хаджи Димитър и Стефан Караджа. Фирми, регистрирани по ДДС, ще получат данъчна фактура за средства в лева, след като изпратят данните си на  . \n    \n \t\n", "date": "2018.08.16", "title": "Набират средства за филм за Хаджи Димитър и Стефан Караджа"}
{"url": "http://www.duma.bg/node/173212", "text": "Съединените щати получиха от президента на Аржентина Маурисио Макри зелена светлина да разположат в страната най-малко три американски военни бази. Това съобщи, като цитира собствени източници, известният мексикански информационен портал Аристеги нотисиас. А ден-два след публикацията Макри анонсира реформа в армията, предвиждаща войските да се използват с цел да бъдат преодолени \"заплахите на 21-и век, такива  като наркотърговията и международния тероризъм\". \nКакто е известно, \"борбата с наркотрафика\" и \"борбата с тероризма\" също като \"защитата на демокрацията\" са мотиви, с които американците традиционно обосновават военното си присъствие в различни кътчета от света. Изглежда, че Маурисио Макри въвлича Аржентина в осъществяването на геополитическите интереси на САЩ. \nСтатията в \"Аристеги нотисиас\" не се е появила току-така. Опасения, че САЩ активно лобират за разполагане на свои бази в Аржентина, се появиха за пръв път още през февруари т. г., след като аржентинската министърка на сигурността Патрисия Булрич направи посещение в Съединените щати. По време на визитата си тя се срещна с шефовете на вътрешното министерство, на ФБР и на американската Служба за борба с наркотиците (ДЕА). Депутатите от аржентинския парламент дори поискаха тогава от президента да обясни какъв е \"тайният сговор със САЩ\", но от страна на изпълнителната власт не бяха дадени никакви убедителни разяснения. \nТакива явно няма да има и сега. Както твърди \"Аристеги нотисиас\", решението, осигуряващо на армията и тайните служби на САЩ възможност да се закрепят в Аржентина, е взето от президента Макри в строга секретност и въпреки закона, изискващ в подобни случаи специална резолюция на парламента. \nНеотдавна Международният валутен фонд, където първа цигулка свирят САЩ, реши да отпусне на Аржентина заем от 50 милиарда долара (въпреки че Буенос Айрес бе поискал 30 милиарда). С парите ще се поддържа стабилността на националната валута. \nИ ето че идва ред Аржентина да действа в полза на САЩ. Още повече че през 2019 г. в страната предстоят нови избори за президент. И подкрепата на САЩ е добър ресурс за който и да било политик в Латинска Америка, включително Макри. А с приятелски настроен политик на държавното кормило Вашингтон ще може да отреди на Аржентина ролята на свой военен плацдарм в Южното полукълбо, откъдето САЩ да упражняват военен контрол над южните ширини и да контролират зоните с най-богати природни ресурси. Именно това е и основният интерес на американците. \nПредвижда се първата военна база на Съединените щати да бъде разположена в провинция Мисионес, на север, където се събират границите на Аржентина, Бразилия и Парагвай. Официалният предлог е базата да служи за борба с наркотрафика. След споменатата визита на сеньора Патрисия Булрич във Вашингтон бе съобщено, че в тази база експерти от американската Служба за борба с наркотиците \"ще анализират наркотичните вещества, за да установят произхода им и откъде идват\". \nМнозина обаче са убедени, че \"контролът върху наркотрафика\" е само параван. Според аржентинския портал Argentinatoday.org американските военни държат да се настанят в Северна Аржентина главно заради гигантския вододаен хоризонт, известен с името Гуарани. Той се простира под териториите на Аржентина, Парагвай, Бразилия и Уругвай. Представлява един от най-големите в света природни резервоари с прясна вода, чиято площ достига 1,2 милиона кв. км (за сравнение, двойно по-голяма от територията на Франция). Обемът му е 37 хиляди куб. км - с други думи, там са събрани, според някои данни, почти половината световни запаси от прясна вода. Водата от Гуарани ще може да се използва още най-малко 200 години. \nИма с какво да се похвали и районът, където според \"Аристеги нотисиас\" ще бъде изградена втората военна база на САЩ - централната провинция Неукен. Този район е известен с богати находища на петрол и газ. Ясно е, че енергийното надмощие и контролът върху планетарните енергоресурси безспорно са чудесен път към глобално господство за САЩ. И кой ли в Съединените щати би се отказал от замисъла да застане до разпределителния лост на световната енергетика. Тъй че изборът на Неукен за американска военна база също е напълно обясним. \nТретата си база САЩ смятат да разположат в Южна Аржентина, на остров Огнена земя. Стратегическото му значение не се нуждае от обосновка - оттам може да се контролира корабоплаването в Магелановия проток и протока на Дрейк, разделящ Южна Америка от Антарктида. Оттам минават кораби, които поради технически параметри не могат да използват Панамския канал. А и самият Южен континент ще бъде постоянно надзираван от американците. Международен договор от 1961 г. забранява всякаква военна дейност в Антарктида. Но кой ти гледа такива дреболии, когато става дума за континент с много богати залежи от горива и други полезни изкопаеми! Освен това ледената покривка на Антарктида е най-големият световен източник на прясна вода, за която говорихме вече. Никой не би се обзаложил, че в Антарктида никога няма да има война за ресурси. \nИ, изглежда, САЩ май вече се готвят за нея. Десетки американски бази - скрити и официални, вече са разположени в страни от Централна Америка и Карибския басейн, в това число в Колумбия, Перу, Чили и Парагвай. Днес Аржентина има всички шансове да стане \"член на клуба\". * Авторът е член на научния съвет на Руския институт за стратегически изследвания. \nДокато при предишното управление Аржентина имаше хладни отношения със САЩ, при Маурицио Макри сътрудничеството ще се задълбочи     \n \t\n", "date": "2018.08.16", "title": "Чрез борба с наркотрафика към контрол над ресурсите  "}
{"url": "http://www.duma.bg/node/173215", "text": "Президентът на Руската федерация Владимир Путин изрази готовност да се срещне лично с лидера на Северна Корея Ким Чен Ун, предава ТАСС. \nПутин е изразил готовността си за лична среща с Ким в текста на писмо, изпратено по случай годишнината от освобождението на Корея. Той е споменал необходимостта да \"обсъдят спешни въпроси от двустранните отношения и важни неща за региона\". Те ще включват \"реципрочно сътрудничество\" в икономическите отношения между Русия и двете Кореи. \nПутин е заявил също, че отношенията между двете държави имат „приятелски и конструктивен характер“ и е изразил увереност, че Москва и Пхенян могат „непрекъснато да развиват взаимноизгодно сътрудничество“. \nПо-рано Путин отправи покана към Ким Чен Ун да посети Русия. Според него лидерът на КНДР би могъл да пристигне за Източния икономически форум, който ще се проведе през септември в град Владивосток. \nВ началото на юли прессекретарят на президента Дмитрий Песков отбеляза, че Москва все още не е получила потвърждение за среща на Путин и Ким по време на форума. Тази седмица Пхенян потвърди, че президентът на Южна Корея Мун Дже-ун ще посети севернокорейската столица в средата на септември.   \n \t\n", "date": "2018.08.16", "title": " Путин готов за среща с Ким Чен Ун"}
{"url": "http://www.duma.bg/node/173214", "text": "Поредна протестна вечер в Румъния, предадоха местни медии. Стотици демонстранти отново са преминали през центъра и спрели за кратко пред правителствени сгради в столицата Букурещ.  \nПротестът е бил кратък и е приключил без инциденти. Повечето протестиращи са се разотишли веднага.  \nТова бе пета протестна вечер в страната.  \nСтотици заведоха дела срещу полицейското насилие, проявено в петък срещу демонстранти. Кадри запечатаха побой, нанесен от полицаи на участници, за които стана ясно, че не са ги предизвикали и не са били въоръжени.  \nДемонстрацията завърши със стотици ранени, сред които и журналисти. Насилието бе осъдено от президента Клаус Йоханис.  \nПрипомняме, че еврокомисарят по правосъдието Вера Йоурова вчера призова румънското правителство да преосмисли новите съдебни реформи, които доведоха до мащабни протести в балканската държава. \nЙоурова обяви пред германския вестник \"Велт\", че законодателството заплашва независимостта на съдиите, ограничава пълномощията на прокурорите и подкопава общественото доверие в правосъдната система.   \n \t\n", "date": "2018.08.16", "title": "Протестите в Румъния вече не са така масови"}
{"url": "http://www.duma.bg/node/173192", "text": "Столичната галерия \"Контраст\" (ул. \"Цар Самуил\" 49)представя изложбата \"Прогнози\" до 14 септември. Куратори на проекта са проф. Аксиния Джурова и проф. Станислав Памукчев. Участват живописците Анжела Терзиева, Елеонора Терзиева, Моника Тошева, Елена Велкова, Северина Даниелова, Силвия Богоева, Ангеларий Димитров и скулторите Елина Симеонова, Мартин Трифонов, Мартиан Табаков, Анатолий Йончев.\n   \n \t\n", "date": "2018.08.16", "title": "11 автори с \"Прогнози\" в галерия \"Контраст\""}
{"url": "http://www.duma.bg/node/173232", "text": "Поредна анкета ще трябва да попълват родителите на учениците през новата учебна година. Този път тя е пусната от ДАЗД и ще бъде пратена до школата през образователните инспекторати. Родителите ще трябва да отговарят за въпроси дали тук е добро място за децата им да пораснат и дали малчуганите водят здравословен начин на живот. Останалите питания на Агенцията за закрила на детето са дали образованието, което получават децата, ги подготвя за живота им като възрастни, взема ли се предвид мнението на децата по всички въпроси, които ги касаят, и дали те се чувстват защитени и спокойни на мястото, в което живеят. \nАнкетата на ДАЗД е във връзка с разработването на нова Национална стратегия за детето и цели да отчете позициите на различни обществени групи и родителски организации. Затова родителите трябва да дадат мнението си за условията, в които живеят децата им, и начина, по който възприемат заобикалящата ги среда.   \n \t\n", "date": "2018.08.16", "title": " Поредна анкета за родители пускат в училищата"}
{"url": "http://www.duma.bg/node/173234", "text": "Разходите на българските домакинства са се увеличили с 11,5% за година, докато ръстът на доходите е с 8,7%. Това сочат данните на НСИ. Общият доход средно на човек от домакинство през второто тримесечие на 2018 г. е 1474 лв., общият разход е 1331 лв. \nНад половината от дохода на домакинствата е от заплата, по-малко от 1/3 е от пенсии, а от самостоятелна заетост едва 6,6%. За година доходите от пенсии се увеличават повече от доходите от заплата - средният доход от заплата се увеличава от 769 на 835 лв., а от пенсия - от пенсия от 356 на 413 лв. В същото време обаче доходите от социални обезщетения и помощи от 46 лв. през второто тримесечие на м.г. спадат на 35 лв., което е с близо 25% намаление. \nБлизо 1/3 от парите си българинът продължава да харчи за храна. Следват разходите за жилище (вода, ток, отопление, обзавеждане и поддържане на дома). На трето място са харчовете за данъци и социални осигуровки. За това говори и фактът, че приходите в тазгодишния бюджет от социални и здравноосигурителни вноски се увеличават с 13,8% (555,6 млн. лв.) според касовото изпълнение на държавния бюджет. От правителството съобщиха, че приходите от двата вида осигуровки за първото полугодие са 4 584,6 млн. лв., което е малко повече от половината от разчетените за годината. \nЗа година драстично се увеличават разходите за свободно време, културен отдих и образование - от 40 на 53 лв., което с 31.3% ръст. Следват разходите за транспорт и съобщения - от 135 на 161 лв., за данъци и социални осигуровки - от 162 на 182 лв., за алкохол и цигари от 53 на 59 лв., а за здраве увеличението е от 69 на 77 лв. \nРазходите за зеленчуци, кисело мляко и месо нарастват, докато за традиционните за българската трапеза хляб и тестени изделия, и прясно мляко намаляват.  \nЛинията на бедност за 2019 г. в България ще бъде 348 лв., реши вчера кабинетът. Това е с 27 лв. повече от тазгодишната. При това положение хората в риск от бедност догодина ще бъдат 18%, докато през т.г. са 18,3%, сочат прогнозите на МТСП, за което ДУМА писа по-рано. \nСпоред последните данни на КНСБ през първото тримесечие на годината около 2 млн. българи живеят с доход под 321 лв. \nЛинията на бедност е инструмент, чиято цел е да гарантира задоволяване на минималните жизнени потребности като калориен прием и структура на потребление на хранителни и нехранителни стоки и услуги. Тя се използва като референтна стойност при формирането на социалната политика в областта на доходите и жизненото равнище на населението.   \n \t\n", "date": "2018.08.16", "title": " За година ръстът на разходите е по-голям от доходите"}
{"url": "http://www.duma.bg/node/173233", "text": "Лице, с което починалият е бил във фактическо съпружеско съжителство, ще може да поискат освобождаване от аутопсия. Това предвиждат промени в Закона за здравето. В момента законът предвижда на лицата, починали в лечебно заведение, да се извършва патологоанатомична аутопсия след уведомяване на родител, пълнолетно дете, съпруг, брат или сестра. Но патологоанатомична аутопсия на починали извън лечебно заведение може да се извърши по искане на лекаря, който е констатирал смъртта или по искане на близките на починалия. Именно думата \"близките\" занапред ще бъде конкретизирана.  \nСъздаването на яснота в разпоредбата е от съществено значение за непротиворечивото й прилагане, което е важно, както за лечебните заведения и лицата, така и за контролните органи, пише в мотивите за изменението в тази член от закона. От МЗ са категорични, че създаването на яснота в разпоредбата е от съществено значение за непротиворечивото й прилагане, което е важно както за лечебните заведения и лицата, така и за контролните органи.  \nЗаконът обаче не дава яснота какво се прави, ако близките на починалия не са на едно и също мнение относно аутопсията, какво трябва да е поведението на лекарите при подобен случай и носят ли някаква отговорност за действията си.    \n \t\n", "date": "2018.08.16", "title": "И живеещ на съпружески начала може да иска аутопсия"}
{"url": "http://www.duma.bg/node/173235", "text": "Пожар изпепели читалището в село Гложене, община Козлодуй. Огънят е тръгнал от близка сграда рано вчера сутрин. Кметът на селото Петко Петков съобщи, че сградата на читалището е напълно унищожена, както и целият инвентар. Изгорял е целият покрив, който е паднал вътре в сградата, останали са само стените. Не са изгорели всички книги, но след огъня и водата при гасенето му те вероятно са унищожени. Сградата на читалището е долепена с потребителната кооперация. Пожарът е тръгнал именно от офиса на кооперацията. \n    \n \t\n", "date": "2018.08.16", "title": "Пожар изпепели читалището в село Гложене"}
{"url": "http://www.duma.bg/node/173236", "text": "Австрийски турист е ударил камериерка в курорта \"Златни пясъци\", съобщиха от Областната дирекция на МВР във Варна. Инцидентът станал на 13 август. 33-годишният турист е отседнал в хотел в комплекса. Сутринта мъжът започнал да извършва непристойни действия, държал се провокативно и агресивно в коридора на хотела. Мъжът започнал да крещи на служители от персонала и ударил по врата 51-годишна камериерка.  \nСлед сигнал към полицията мъжът е задържан за срок до 24 часа. Съставен му е акт за дребно хулиганство. Материалите по случая са докладвани на прокурор от Районната прокуратура във Варна. Вече му е наложена и глоба. \nДУМА припомня, че през лятото на миналата година шведският турист Ралф Сундберг изрита в главата камериерка в хотел в комплекса \"Слънчев бряг\". Действията на туриста бяха определени като деяние, извършено с изключителна дързост и хладнокръвие. Случаят беше заснет и разпространен на видеоклип, освидетелстващ деянието на чужденеца.   \n \t\n", "date": "2018.08.16", "title": "Австрийски турист удари камериерка в Златни пясъци"}
{"url": "http://www.duma.bg/node/173237", "text": "Гражданин ще съди Столичната община заради сухото дърво, което падна във вторник на ул. \"Шипка\" и премаза два автомобила. При инцидента водачът, който беше в колата, се размина на косъм. Хората от съседните кооперации твърдят, че многократно са подавали сигнали до общината за опасното дърво. \n\"Ще заведа дело срещу общината, този инцидент можеше да има фатален край\", заяви шофьорът на една от колите Пламен Спасов. Той добави, че щетите ще бъдат покрити от застрахователя, който според него ще си търси правата от общината. \n\"За дървото имаме сигнал предната вечер, но за съжаление групата е дошла, след като вече е паднало\", поясни началникът на дирекция \"Зелени системи\" Корнелия Нинкова. \nПроверка на ДУМА показа, че столичани са подали десетки сигнали за опасни дървета само през последните дни, които чакат да бъдат обработени през кол центъра на Столичната община.  \nГражданин сигнализира, че в кв. \"Лозенец\" на ул. \"Криволак\" голяма, 6-7-метрова изсъхнала липа е започнала да се накланя, а оголените й клони са надвиснали застрашително над тротоара. За опасни клони, които могат да паднат върху пешеходец или автомобил в жк \"Стрелбище\", алармира друг гражданин. \nРазтревожени столичани са подали сигнал за необезопасени храсти и дървета близо до бл. 47 в кв. \"Дианабад\". Там част от дърветата са изсъхнали, има счупени клони, които може да паднат, а детската площадка в съседство е неизползваема заради опасната растителност и изоставени купчини отрязана растителност.  \nНеизвестно колко време стои паднало дърво на Околовръстния път при \"Суходол\" и шофьорите се притесняват, че може да причини инцидент. Редица сигнали за опасни дървета, които трябва да бъдат отрязани, има и в \"Лагера\", \"Красна поляна\", \"Студентски град\", \"Изгрев\". За някои от тях гражданите алармират за втори път общината и очакват реакция. \nОпасни клони в район \"Триадица\" \nНеподдържана растителност в кв. \"Дианабад\" \nПаднало дърво на Околовръстния път   \n \t\n", "date": "2018.08.16", "title": "Столичанин ще съди общината заради падналото дърво"}
{"url": "http://www.duma.bg/node/173238", "text": "До 13 септември е общественото обсъждане на Проект на нова наредба за организацията на дейността по приемане и обработване на сигнали в Държавна агенция \"Национална сигурност\" (ДАНС). Анализ показал необходимост от актуализиране на правната уредба. Влияние оказва и преминаването на част от дейността на Агенцията към новосъздадения антикорупционен орган. Изменения се налагали и заради значително нарасналия брой на постъпващи предложения и сигнали, особено подадени онлайн. \nСигнал може да се подава лично или чрез упълномощен представител, по пощата, по факс, по електронна поща или чрез куриер. Когато сигналите са от особена важност, пряко свързани с дейността на ДАНС по защита на националната сигурност, те могат да бъдат подавани устно по Националната телефонна линия на ДАНС за получаване на сигнали и предложения. \nПредложения и сигнали, за които се установи, че не произлизат от лицето, посочено като техен автор, се приемат за анонимни. Анонимни сигнали няма да се разглеждат, освен при изрично разпореждане на председателя на ДАНС или ако съдържат сведения за престъпления, свързани с националната сигурност. \nВъвеждат се и правила за разглеждане на предложения и сигнали, написани на чужд език, както и за маркираните с гриф за сигурност. \nОбщият срок за решаването на сигнал е до три месеца и шест месеца за предложения. Агентите на ДАНС ще могат да провеждат разговори с подателите на сигналите, както и с лица, които имат отношение по конкретните казуси. Те ще могат и да \"събират допълнителни данни и извършват други дейности, с оглед пълното изясняване на фактическата обстановка\". \nКрайните решения по сигналите ще се взимат от председателя на агенцията или от заместника му. Техните актове няма да подлежат на обжалване. Подателите на сигналите ще бъдат информирани писмено за резултата от проверката, освен ако това не застрашава националната сигурност. \nСпециализирана дирекция ще разглежда писмени материали с обиди или заплахи срещу служители на ДАНС или срещу агенцията.   \n \t\n", "date": "2018.08.16", "title": "ДАНС готви нови правила за сигналите срещу корупция"}
{"url": "http://www.duma.bg/node/173200", "text": "1705 - УМИРА ЯКОБ БЕРНУЛИ, ШВЕЙЦАРСКИ МАТЕМАТИК ОТ ХОЛАНДСКИ ПРОИЗХОД (Р. 1654 Г.). Най-високите му постижения са в развитието на теорията на редовете, вариационното смятане, теорията на вероятностите. Заедно с брат си Йохан Бернули и Лайбниц са признати за създатели на диференциалното смятане. През 1690 г. Якоб предлага наименованието \"интеграл\". 1888 - РАЖДА СЕ ТОМАС ЕДУАРД ЛОРЪНС, БРИТАНСКИ ОФИЦЕР (УМИРА 1935 Г.). Известен като Лорънс Арабски. Придобива слава като британски офицер за свръзка по време на Арабската революция през Първата световна война. Участва в британската делегация на Парижката мирна конференция, където подкрепя каузата за арабската независимост. 1896 - НАЧАЛО НА \"ЗЛАТНАТА ТРЕСКА\". Джордж Кармак открива злато в р. Клондайк (един от притоците на р. Юкон, Северозападна Канада). Над 100 000 души се втурват в търсене на злато. Един от най-известните филми на Чарли Чаплин е именно за Клондайк - \"Златна треска\" от 1925 г. 1965 - ЗАГИВА КОНСТАНТИН КИСИМОВ, АКТЬОР (Р. 1897 Г.). Завършва право в СУ, след което заминава да следва в \"Сорбоната\". Не става адвокат или съдия, а се отдава на любовта си към театъра и киното и още през 1923 г. започва да учи в театралната школа при Народния театър. Изпратен е на специализация отново в Париж. Загива при катастрофа в Балчик. Музикално-драматичният театър във Велико Търново носи неговото име. 1977 - УМИРА ЕЛВИС ПРЕСЛИ, КРАЛЯТ НА РОКА (Р. 1935 Г.). Музикалната кариера на американския певец, китарист и киноактьор започва случайно и се развива бурно. Въпреки огромната си известност Пресли няма концерти извън САЩ, като се изключат 3 участия в Канада през 1957 г. и 1 импровизирана изява в Париж през 1959 г. С над един милиард продадени диска Елвис бие всички рекорди за соло изпълнител. 85 000 са приблизително неговите имитатори по света, а над 600 000 души всяка година правят поклонение в къщата му Грейсланд, превърната в музей. 1979 - В СОФИЯ Е ОТКРИТА ПЪРВАТА МЕЖДУНАРОДНА ДЕТСКА АСАМБЛЕЯ \"ЗНАМЕ НА МИРА\". В проявата, организирана по инициатива на Людмила Живкова и под егидата на ЮНЕСКО, участват деца от 79 държави. Те даряват 68 камбани, които са поставени в открития по същото време парк-комплекс \"Камбаните\" в подножието на Витоша. Асамблеята е планирана като еднократна, но заради положителния международен отзвук е решено срещите да се провеждат през три години. Проявата през 1989 г. постига рекорд, посрещайки участници от 135 държави. През 1990 г. са закрити изградените 18 чуждестранни структури \"Знаме на мира\". През 1999 г. дъщерята на Людмила Живкова - Евгения Живкова, възстановява асамблеята.   \n \t\n", "date": "2018.08.16", "title": "Датата"}
{"url": "http://www.duma.bg/node/173205", "text": "За пореден път стана ясно, че хигиената на Вашингтон във външната политика определeно не е в час със съвременните международни стандарти. Да ме простят читателите за грозната дума, но политиката на САЩ в Сирия се оказва политика на Сраха Американските Щати. Съжалявам, ама точно това излиза от размишленията на политолога Даниел де Петрис от изследователския център Defense Priorities (\"Дифенс прайоритис\"), който в своя статия във в. USA Today (Ю.Ес Тудей) съветва Белия дом да не се връзва на следвоенното възстановяване на Сирия и да остави този проблем единствено и само на Русия. По думите му сирийското възстановяване не е отговорност на САЩ, а единствено и само на Москва. \"Сирия е лош обект за инвестиции както във финансов, така и в геополитически план\", убеден е този \"мислител\" отвъд Атлантика. \nХайде обаче да върнем лентата назад и да видим чия всъщност отговорност е сирийското възстановяване. Гражданският конфликт в Сирия, бързо прераснал във война, започна през март 2011 година. Русия се намеси в защита на законния президент Башар Асад едва 4 години по-късно. Както преди, така и след намесата й САЩ подкрепяха политически, дипломатически, военно и морално противниците на Асад. Именно Вашингтон ги въоръжаваше, за да обстрелват жилищни квартали, да рушат гражданската инфраструктура, за избиват свои сънародници. Още преди руската намеса сирийската икономиката вече бе в руини, в развалини бяха немалко градове, както и процъфтяващото за една арабска държава здравеопазване и образование. Още преди руската намеса милиони сирийски бежанци побегнаха от войната, подстрекавана именно от американската (и западната изобщо) намеса. Съответно още преди руската намеса мигрантската вълна, надигнала се именно от Сирия, се стовари върху Европа. И тази вълна разцепи Евросъюза. \nПак преди руската намеса Башар Асад предприе реформи за демократизиране на политическия процес, но те бяха отхвърлени от Америка и протежетата й в Сирия. \nОтделно, че геополитическият флирт на САЩ със \"Свободната сирийска армия\" и с \"умерената\" сирийска опозиция акушира за раждането на терористичната групировка \"Ислямска държава\" (ИД). Благодарение именно на този флирт ислямисткият тероризъм в Сирия установи контрол над половината от нейната територия, където вилнееше с варварските си \"ценности\" и правила. Нещо повече, благодарение именно на геополитическите сметки и игри на САЩ варварството си създаде \"държава\" (както на сирийска, така и на иракска територия) с мераци да разширява влиянието си. \nДа не забравяме още, че инфантилният приоритет на Америка за износ на демокрация в арабския свят и  отстраняването на Асад на всяка цена роди терористи, които избиваха свободни граждани на демократична Европа. Този приоритет е не просто инфантилен, а направо малоумен, защото в арабския свят не може да вирее западният тип демокрация. Това е все едно да засаждаш палми в Арктика. \nКогато пък руската намеса през есента на 2015 г. обърна хода на войната и започна да омаломощава тероризма, Америка спасяваше негови главатари по места с вертолети, с коридори за изтегляне или предислоциране. За да сеят те отново смърт и разруха.  \nКогато дипломациите на Русия, също и на Иран и Турция, започнаха да гасят сирийския пожар с Астанския преговорен процес, Америка се опитваше да контрира със съживяването на полумъртвия Женевски процес.   \nСветовният детски благотворителен фонд World Vision, смята, че войната е струвала на Сирия 1,3 трилиона долара. А по най-скромни оценки на ООН за възстановяването на Сирия ще са нужни не по-малко от 250 милиарда долара. \nСамият Петрис признава за \"градове в руини, разрушена икономика и медицина,... скърбящо и изтощено население\". \n\"Вдъхновителят\" на всичко това е именно Америка (и Западът като цяло). Америка носи главната геополитическа вина за сирийската трагедия - и няма как да е иначе, след като бе външнополитическият диригент за силовото и незаконно отстраняване на една законна власт. \nНо ето че сега въпросният политолог дава акъл страната му да се скатае от отговорността за действията си. Поне от кумова срама той би могъл да препоръча на Вашингтон да даде поне $1 млн. на Сирия или пък да възстанови поне едно училище, разрушено от протежетата му в Сирия. Но такова нещо да намирате из мислите му? То не, че президентът Доналд Тръмп милее за Сирия, но напътствията на политическия спец са показателни за умонастроенията сред експертната общност на САЩ - страната им може да сее смърт и разруха, но да не се самозатормозява с чувство за отговорност, камо ли и за вина. И никой да не й търси сметка. Един вид - да отстоява недосегаемостта си. \nЯсно е, че такова виждане е уязвимо от морална и други гледни точки. Но лицето, което минава за експерт, очевидно не си е дало сметка, че руши имиджа на страната си и от друга страна. Излиза, че Вашингтон е имал право да се изходи в Сирия с \"умерена опозиция\" и \"умерен тероризъм\", с раздори и война, с хаос и разруха, с подкрепа за варварството. Имал е право да се изходи и във всяка точка на геополитиката - Ирак, Либия, Украйна, Венецуела, а в по-раншни времена Виетнам и Латинска Америка. Но виж, честта да почистят американското лайно се пада на други - това вече не е работа на Вашингтон. Ето това по същество ни казва спецът между редовете. Горкият мислител, май не е разбрал, че преформатира САЩ точно като Сраха Американските Щати.  \nИ изглежда, Доналд Тръмп не възнамерява да го опровергава.   \n    \n \t\n", "date": "2018.08.16", "title": "Сирийската метаморфоза на САЩ"}
{"url": "http://www.duma.bg/node/173239", "text": "Служителите от телевизия БиТ най-сетне публично признаха за проблемите си. Както ДУМА вече нееднократно писа, смяната на собственика доведе до редица сътресения, включително и до съкращения и спиране на всички предавания. Новият шеф Мирослав Янев анонсира, че новата програмна схема ще залага повече на интернет и модерни технологии. В ефира се завъртяха повторения на стари предавания и филми, новинарските емисии все пак останаха. \nВ открито писмо до президента, премиера, председателя на Народното събрание, главния прокурор и някои медии журналисти от медията алармираха вчера за тежката ситуация, в която са изпаднали след продажбата в началото на годината. \"До миналата седмица в ефир се излъчваха единствено новините. Поради възникнал технически проблем вече и това не е възможно\", информират колегите. \nСлужителите в БиТ твърдят, че нямат информация какво се случва, собственикът бил неоткриваем, а те не са получавали заплати през последните два месеца. \"Продължаваме да идваме на работа в един нефункциониращ и обезкръвен нюзрум. От два дни дори достъпът ни до него е спрян. Създалата се ситуация провокира редица въпроси: коя пазарна логика налага подобен развой само няколко месеца след продажбата; защо не получаваме адекватна информация за случващото се; защо телевизия, купена за милиони, няма пари за заплати и спря да работи\", питат се те. \nЖурналистите отбелязват, че всяка частна компания има свободата да избира как да се развива и дали да продължи да съществува. Според тях обаче това не бива да е за сметка на служителите и на фона на нарушени трудово-правни отношения. \n\"Настояваме за адекватни действия от страна на ръководството на телевизията и компетентните органи в държавата. Само фактът, че четете това отворено писмо, означава, че и обществото, и медиите имат много дълъг път пред себе си, преди да се нарекат истински свободни\", завършва отвореното писмо. \nПрипомняме, че през февруари бpaтятa Pyмeн и Пaвeл Bълнeви продадоха медията на Мирослав Янев. Teлeвизия БиТ се появи пpeз 2015 г. Бе анонсирано, че ще бъдe нacoчeнa към бългapcкaтa eмигpaнтcкa oбщнocт в CAЩ и ocтaнaлитe дъpжaви пo cвeтa. Meдиятa имa два цeнтpaлни офиса - в Чикaгo и в Coфия. \nТогава новият шеф на БиТ се похвали cъc cepиoзeн oпит в мeдийния бpaнш. Paбoтил e пo тв фopмaтитe \"Cтaни бoгaт\", \"Ceмeйни вoйни\" и \"Cтoлът\", излъчвaни пo Hoвa тeлeвизия. Cлeд 2010 г. e изпълнитeлeн диpeктop нa пpoдyцeнтcкaтa кoмпaния МеdуаРrо Еntеrtауnmеnt, кoятo e чacт oт CME, coбcтвeник нa БТВ.   \n \t\n", "date": "2018.08.16", "title": "В БиТ останаха без заплати, спряха и новините  "}
{"url": "http://www.duma.bg/node/173240", "text": "На шестия ден от срива в Търговския регистър правителството излезе с идеята да създаде \"мега хранилище\" с електронни данни, където всеки държавен регистър да прави копие на своята информация. Предложението направи вицепремиерът Томислав Дончев на вчерашното заседание на МС. Премиерът Бойко Борисов заяви, че това ще е \"един склад\", в който да отива информацията от всеки регистър, и нареди да се въведе надзор, както има в строителството. \"Това трябва да го отрегулираме, защото фирмите, които участват с най-ниските цени, впоследствие слагат и калпавите дискове\", констатира Борисов. \nДончев пък докладва, че вече работят справките за актуалното състояние на фирмите и юридическите лица с нестопанска цел. Вицепремиерът подчерта, че \"става дума за 25 терабайта информация - огромни масиви от данни\", които трябвало да бъдат възстановени. До няколко дни всички функционалности на регистъра би трябвало да са достъпни. \"Кризата е голяма, но това е само един от регистрите в държавата. От понеделник Държавната агенция \"Електронно управление\" прави одит на софтуерното и хардуерно осигуряване на абсолютно всички информационни системи. До края на седмицата ще имаме доклад. Най-важното обаче по нормативно изискване е всеки подобен регистър, всяка база от данни да е двойно и тройно осигурена. Информацията трябва да се записва на два сървъра и допълнително да се архивира\", сети се вицепремиерът. Той обеща до 10 дни да предложи решение за единното хранилище, където всеки държавен регистър още веднъж да си прави копие от информацията. \"Сривът показва колко крехка и уязвима е цялата система, когато мигрираме към решения от типа е-управление. Суровата истина е, че, ако не искаме повече подобни кризи, ще трябва да отделяме повече пари, включително и за киберсигурност\", каза Дончев. \nМеждувременно екссъветникът за е-управление на вицепремиера Румяна Бъчварова във втория кабинет на Борисов Божидар Божинов припомни, че от година и половина има решение на МС за държавен регистър с резервни копия на електронни данни, дори е приета пътна карта и е осигурено финансиране.   \n \t\n", "date": "2018.08.16", "title": " Държавата се сети да прави хранилище за електронните данни"}
{"url": "http://www.duma.bg/node/173242", "text": "Богдан Кирилов е новият изпълнителен директор на Изпълнителната агенция по лекарствата, считано от 17 август 2018 г. От ноември 2017 г. до момента той е заместник изпълнителен директор на ИАЛ. Богдан Кирилов е член на Управителния съвет на Европейската агенция по лекарствата, а през 2016/2017 г. е бил член и на Централната комисия по етика към Българския фармацевтичен съюз. \nМагистър-фармацевт Богдан Кирилов е завършил \"Фармация\" във Фармацевтичния факултет на  Медицинския университет в София. Придобива и специалност \"Обществено здраве и здравен мениджмънт\" във Факултета по обществено здраве към Софийския Медицински университет. \nПроф. Асена Стоименова напуска поста изпълнителен директор на Изпълнителната агенция по лекарствата по лични причини и ще бъде съветник на министъра на здравеопазването в областта на лекарствената политика, съобщиха от МЗ. Оттам поясняват, че тя остава член на Управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за СЗО в областта на достъпа до лекарства и реимбурсиране на лекарствените продукти.   \n \t\n", "date": "2018.08.16", "title": "Богдан Кирилов е новият изпълнителен директор на ИАЛ "}
{"url": "http://www.duma.bg/node/173243", "text": "За 14-а година медици, представители на лечебни заведения, на БЛС, на МЗ, на БЧК се преклониха пред паметта на над 130 загинали медици, доброволци, пожарникари и полицаи при спасяване на човешки живот.  \nВ София традиционната официална церемония се състоя пред ВМА при Паметника на загиналите медицински чинове.  \nИнициативата за отбелязване на тази дата е на д-р Тотко Найденов, главен редактор на в. \"Български лекар\", с подкрепата на ВМА, БЛС, БЧК и МЗ. Д-р Найденов е избрал 15 август - датата, на която през 1963 г. 26-годишният лекар на с. Стрелец д-р Стефан Черкезов се връщал от командировка в автобус от Горна Оряховица. Автобусът катастрофирал и избухнал в пламъци, а младият лекар извадил от него 47 пътници. Всички оживели. На следващия ден единствен д-р Черкезов умира от тежките изгаряния. Лекарят имал само 8 месеца стаж. \nНеговото име носи Великотърновската МОБАЛ \"Д-р Стефан Черкезов\", която ежегодно почита паметта на своя патрон. Тази година букет бели хризантеми на бюста на героя положи и 78-годишната Стела Колева, която познавала лично д-р Черкезов, а във фаталния била на метри от ужасяващия инцидент.    \n \t\n", "date": "2018.08.16", "title": "Почетоха паметта на загинали медици"}
{"url": "http://www.duma.bg/node/173207", "text": "\"Винаги ще помня завета на мама, че ако днес накараш дори един човек да се усмихне, значи денят ти е бил пълноценен\"  - Г-жо Ставрева, в началото на месеца правителството разпредели 111 млн. лева на някои общини. Каварна получи ли някаква част от тези пари? \n- Кабинетът разпредели милионите на общини, управлявани от ГЕРБ и от ДПС. Вече трета година община Каварна е ощетена. Лани изпратихме аргументирано писмо до Министерството на финансите за допълнително финансиране на обществено значими обекти, за да можем да ги реализираме. Както и тази година, \"получихме\"... нула лева. Решението на правителството е безпринципно и дискриминационно, защото общините, чиито кметове са от БСП, винаги са пренебрегвани. По места ние не делим хората по това от коя партия са, защото всички са жители на България.  С постановлението си правителството ощети близо 2 милиона българи. \n- Цветан Цветанов обяви наскоро, че ГEРБ ще \"краде\" кметове на БСП. Има ли намеци за подобно нещо към вас? \n- Не, няма, но чета в медиите, че вече имало подобни индикации към колеги. Дори и да ми отравят най-любезната покана, това няма как да се случи. Аз съм трето поколение социалист, възпитавам четвърто у дома. Дъщеря ми стана член на МО на 18-ия си рожден ден и това беше желан от нея подарък. Родителите ми винаги са ме възпитавали да държа на достойнството си, да не предавам, да знам кое е добро и кое е лошо. Израснала съм с идеите на БСП и каквито и покани да бъдат отправяни от ГЕРБ, няма как да ме развълнуват. Член съм на БСП от 11 години и ще остана такава, докато ме има. \n- БСП представи проекта \"Визия за България\". Как ще коментирате предложението държавата да е регулатор и гарант във всички важни сфери - социална, образование, здравеопазване и т.н? \n- Изключително съществена трябва да е ролята на държавата във всички сектори на обществено-икономическия ни живот, но тя е особена важна и незаменима в трите сфери, които изброихте, защото са особено чувствителни и засягат всички нас. За съжаление през годините на прехода държавата абдикира от задълженията си. В последните години властта прехвърля все повече отговорности на общините, без да ги осигурява финансово. Така затруднява местната власт и това особено силно се усеща в общините, които се управляват от кметове на БСП. Социалистите отдавна сме доказали, че сме единствената алтернатива на ГЕРБ. Чрез дискусии и мнения на експерти по интересните теми и идеи, заложени във \"Визия за България\", показваме, че искаме страната ни да тръгне по нов път и сме наистина алтернатива на системата, а не на една партия, пък била тя и управляваща. Нужна е категорична промяна във всички сектори и то с участието на наистина социална държава с ясни и равни правила, с равен достъп до безплатно здравеопазване и до качествено образование на всички деца. \n- Скоро се навършват три години откакто каварненци ви избраха за кмет. Кои от техните проблеми успяхте да решите за това време? \n- Винаги ще помня завета на майка ми, че човек трябва да стреми да прави добро. И ако днес накараш дори един човек да се усмихне, значи денят ти е бил пълноценен. Мотото на моята кампания беше грижа и отношение към хората и открито управление. И три години след избирането ми за кмет продължавам да изпълнявам приоритета, който бях извела по време на предизборната си кампания и от който бях категорична, че няма да отстъпя. Изпълних ангажимента си да запазим общинската болница, въпреки усилията на държавата да закрива малките лечебни заведения. Вярно, трудно е, защото ако общината не предоставя ежемесечни субсидии на болницата, тя наистина няма как да оцелее. Здравното заведение е първото догранично и обслужва над 20 000 човека в общините Каварна и Шабла. Важно за мен беше да се погрижа за хората, които живеят в селата. Докато в тези, които са край морето, живот все още има, в останалите картината е много тъжна - полуразрушени къщи, буренясали дворове, липса на всякаква здравна помощ. Към МБАЛ в Каварна създадохме \"зелена линейка\", която с лекар посещава на място възрастните хора в цялата община, разговаря с тях и им помага. Създадохме общинско предприятие, чиято дейност е чистота, озеленяване и ниско строителство. В него работят постоянно 20 души. Всеки понеделник имам приемен ден, в който се срещам е разговарям с хората очи в очи, защото така най-вече си личи кога сме искрени и кога не. \nПрез 2016 г. подадохме три проекта към ДФ \"Земеделие\" и вече имаме подписани договори за около 12 км общинска пътна мрежа за 5,86 млн. лв. Проектът обхваща улици в Каварна и село Божурец и водопроводи в 4 населени места. През март т.г. подписахме договор с фонда за 1,74 млн. лв. европейско финансиране на проект за ремонт на пътища в Каварна за изграждане на 9363,1 кв.м улична мрежа и 2342,63 кв.м тротоари в Божурец и Каварна. През миналия месец предадохме още три проекта, които включват разширяване и рехабилитация на градския парк в Каварна. Ако те бъдат одобрени, най-голямото средно училище \"Ст. Караджа\" ще бъде изцяло ремонтирано, а дворът му - обновен. Фонтанът в централната градска част също ще бъде реконструиран. Ще бъде изградена нова спортна площадка. \nЗа да задържим младите хора в общината, особено внимание обръщаме на културата и спорта. Всичко, което е направено през годините, което е съхранено, се доразвива, защото, ние от БСП, сме чужди на думата реваншизъм. В Каварна винаги е имало активни спортни клубове, с призови места,  световни и републикански шампиони. Добре са развити кикбоксът, каратето, хандбалът. Продължава да съществува и футболният клуб \"Калиакра\". Европейското състезание по корабомоделизъм се проведе в Каварна и от него имаме европейски медалист. Имаме много добра спортна база, на която в момента тренират състезателките до 12 години от националния отбор по синхронно плуване. \nОтправихме предложение Каварна да бъде европейска столица на спорта през 2019 г. Мотото на кампанията ни е \"Да спортуваш е модерно\". \n- Кои са трите неща, с които най се гордеете като кмет на община Каварна? \n- Хората, които ме познават, знаят, че моето верую е \"труд, постоянство и упоритост\". Още помня думите на бившия градоначалник на Каварна Атанас Белчев, който в началото на мандата ми каза, че трябва да следвам принципа \"няма начин да няма начин, за всичко има решение\". Първото нещо, с което се гордея, е уникално и приказно място, в което живея - моята община Каварна. Имаме си всичко - море, планински скатове, минерална вода, култура, история, съхранена природа. Гордея се, че през 2016 г. възстановихме разкопките на Чиракман, които бяха спрени от 10 години. За 15-и път археолози с ръководител доц. Бони Петрунова търсят артефакти в района на Калиакра и всяка година намират нови. \nГордея се, че още през 2016 г. премахнахме таксите за децата в 7-те детските градини и сега тя е символична от 2 лв. за около 500 деца. Показахме, че когато искаш да правиш активна социална политика, начини се намират. Доказах, че когато приоритет са ми младите хора и децата, всичко е възможно. Вече има 4 семейства, едното от които е с 3 деца, които се завърнаха от чужбина и живеят тук. \nА третата ми гордост е новата европейска визия на морската зона в Каварна, която само за две години направихме съвсем различна и както казаха гости на Каварна \"тук вече мирише на туризъм\". Това също беше поет от мен ангажимент, когато станах кмет, защото години наред на плажа нямаше вода. Още през 2016 година направихме канализация и водопровод. Плажът си има добър стопанин, който стриктно си изпълнява ангажиментите, разписани в договора му с Министерството на транспорта. Тази година гости посреща и хотелът на брега, който стоеше недовършен от 2007 г. Имаме индикации, че скоро ще бъде приключено и строителството на още два. Всичко това означава, че инвеститорите се завръщат, което е добра оценка за работата на местната власт. \n- Туристическият сезон е в разгара си.  Говори се за отлив на руските туристи от нашето Черноморие. Случва ли се това в Каварна и как общината среща своите гости? \n- Тенденцията за отлив на руски туристи не се отнася за Каварна. Имаме много гости от Русия, но прави впечатление повишеният брой на румънските туристи, които тази година са най-много. На плажа вече се чува и словашка, унгарска, финландска реч. В общината има прекрасни условия за развитие на семейна почивка и то особено на семейства с малки деца. Към момента сме постигнали нивата по брой туристи и нощувки от миналата година. Към 30 юни броят на хората, които прекараха в Каварна своята почивка, беше около 15 000. Вече сме изпълнили плана за приходите на 45 процента. За септември имаме резервации в почти всички къщи за гости и хотели и сме убедени, ще реализираме планираните приходи. \nПо данни на НСИ за 2106 г. общината е на първо място в Добричка област по инвестиции, които са 141 млн. евро, част от тях са за туризъм. През миналата година един от големите инвеститори предложи изграждането на аквапарк. Той получи подкрепата на общината и атракцията вече е факт. Аквапаркът е разположен на 10 дка, има 5 пързалки, а собственикът има инвестиционно намерение да го разшири. За 36 месеца той увеличи два пъти легловата си база, направи и екшънпарка, който е вторият по големина в България след софийския. Най-хубавото е, че в общинската администрация има депозирани проекти за изграждане на нови хотели, които ще увеличат още приходите. Но освен на морския Каварна има потенциал за развитие и на селски, културен, спортен и исторически туризъм. Ще продължим да работим, за да превърнем Каварна в добро място за живеене, а каварненци да просперират и да са горди жители на своята община.     \n \t\n", "date": "2018.08.16", "title": " Мой приоритет е каварненци да живеят спокойно и добре"}
{"url": "http://www.duma.bg/node/173204", "text": "Крушовската република е трагична страница от Илинденско-Преображенското въстание през 1903 г. Стотици загиват - въстаници, деца, старци и жени, опожарени са черкви и домове, хиляди поемат по пътя към София. Безброй още загиват от глад и студ през последвалата сурова зима. Кой сега си въобразява, че може да ги предаде или продаде на днешните \"братя македонци\" и да им отнеме едничкото, което тогава им е оцеляло - че са българи и са се вдигнали на въстание, защото са мечтали да са свободни, не само без турци поробители, но и без чорбаджии изедници.  \nТова, че Зоран Заев нарече въстанието македонско, не е изненада - никой не очаква днешна Македония да спре да краде от историята ни. Но това, което Борисов и ГЕРБ сътвориха, не е грешка, то е престъпление към душата на българина. Заради някакво си НАТО да изхвърлиш предците си на бунището, да забравиш страданията на България; разпокъсването й от Великите сили и отнемането в полза на османците на Македония и Тракия от несправедливия Берлински конгрес през 1878 г.; всичките години борба на българите там и хилядите жертви за национално освобождение и завръщане в Майка България! Чудовищно е като втори Берлински конгрес, то е повече от библейски грях. \nКрасимир Каракачанов пък се \"пени\" за предателската роля на БКП (БСП), а \"забравя\" за тая на ВМРО в Първата световна война, когато тя е готова да осъди на смърт всеки държавник, например Никола Генадиев, заради доклада му в полза на бъдещите победители във войната. Или пък Стамболийски. Защо тъй повратливото днес Каракачанче не си спомня, че тогава ВМРО е неистово убедена, че България трябва да застане на страната на Централните сили, а не на Съглашението, а това, съдейки по резултатите в Ньой, е доста повече от предателство и е в основата на всички сетнешни беди, които връхлитат десетилетия наред българския народ.  \nНе помнят днешните властници написаното от дякона Левски за поробена Българска Македония! Днес ви предлагаме и част от спомените на Ефросина Николова (1885-1969), които са малко известни. Майка е на дъщеря и трима сина, всеки трагично белязан от времето, в което живее. Книгата разкрива не само потресаващите събития в родното й Крушево по времето на Илинденско-Преображенското въстание, но и борбите срещу българския фашизъм 40 години по-късно. Двама от синовете й получават тежки присъди, единият - Кирил, е подсъдим по процеса на Никола Вапцаров, другият - Иван, навярно все още мнозина си го спомнят - проф. Иван Николов, също е осъден. Третият й син Георги е привърженик на Ванче Михайлов, заема висока длъжност в организацията му и за да се спаси, емигрира в САЩ в средата на 30-те години. Как не се е пръснало сърцето на горката майка Ефросина - в едната стая на скромното й жилище се съвещава ръководството на потъналата до уши в кръв на комунисти организация на Ванчето, а в другата нелегалният централен комитет на БКП. И Димитър Талев често й гостувал и я слушал да му разказва с часове. Казвал, че тя е прототип на величествената му героиня Султана. Две от най-близките родственички на Ефросина се казват Султана и Ния... \nСега нека прочетем няколко трагични страници, излезли изпод ръката на баба Фроса, за Илинден 1903 г. Македонските историци днес изкарват въстанието македонско, като все наблягат на Крушево (Крушово), понеже то е в днешна Македония. Нека обаче всеки сам реши българско или македонско е то, като прочете разказа на Ефросина тъкмо за Крушовската република. Истината не се нуждае от смесената комисия, с която Бойко Борисов си изми ръцете, но те не станаха по-чисти. Предлагаме също частичка от второто издание на биографията на Яне Сандански от Мерсия Макдермот. Ще чуят ли нашите управници нейния глас? На онези, които и на него няма да обърнат внимание, предлагаме със съкращения публикации през 1902 г. на флагманите на световния печат \"Ню Йорк таймс\" и \"Таймс\" по повод аферата \"Мис Стоун\", която разтърсва света в навечерието на Илинденско-Преображенското въстание. Какви са според американците участниците в аферата и във въстанието след година - българи са! Ами сега?! Васил Левски: \n\"Докторе и драги брате, дойде най-после часът та да помислим и за Вашия край. Работата не ми позволяваше за сега да мисля и за Македония. По-напред трябваше да се извърши всичко тук по-близо до брега, та постепенно да вървим все напред към Македония и Тракия. Да даде Бог здраве, като мина към Щип и Скопия...\"  \n6 август 1872 г.  Родена съм в Македония, град Крушово, 1885 г. месец юни, 15. Родителите ми са българи, баща ми Никола, майка Домника, аз бех най-големото им дете. Ваканцията мина, почнахме училище, аз съм вече трето оделение. Училището ми е доста далече, но с големо желание и радост хода в българското училище, което е близо до българската черква и е ново, много големо и хубаво, с голем салон, кадето, учителите и учителките се събираха и често идваха и от черквата настоятели и свещеници, когато имаха съвещания.  \nКрушово е разположено в една котловина на Баба планина, над (1000) хиляда метра от морското равнище. Между градовете Прилеп и Битола край града Крушово се издигат и стърчат скалисти височини, като естествени укрепления, недалече са и старите калета, Маркови кули ги нарича народа, останали от Римската империя. Преди Илинденското въстание в града Крушово е било населението 10-12 хиляди жители, а сега е 3000. Балканската война повече от половината избегаха, и то повече в България. Крушово тогава имаше три черкви, българската, \"Св. Богородица\", гръцката бе \"Св. Никола\"; училища - гръцко големо, отделно момичета и момчета. Също и Българското училище е големо и сега е до самата черква. \nНаближава националния празник Св.Кирил и Методий, най-големата радост бе за сички българи и за училището, и черквата. Гърците не празнуваха тоя празник, те празнуват трей анархонда (Три светители), Василий велики, Григорий Богослов и Йоан Златоуст. Учениците и малки, и големи, два-три дена пред празника обикаляме къщите, кадето има градини, събираме цветя и правим венци. Целото училище е с цветя - и врати, и прозорци, също и черквата, на самия празник от сутрин до вечерта песни, хоро, игри, свират кеманета (цигулки - бел. ред.) и гайда посред хорото - велик ден за сички, и малки и големи. Като че ли и турците се трогваха и не ни закачаха, голема свобода беше, докато мине празника, и после сички на работа. \nВсека вечер мама и баба Ния със страх да не би турци ме грабнат с радост ме посрещаха, така се стигна до жетва, вече почнахме ечмиците да жънем, ние младите и повечето от хората в града не знаем какво се готви. По цел ден песни пеем и жънем, ето наближава Илинден. Най-славна страница в историята на Илинденското въстание и целото Македонско националноосвободително движение написа планинското градче Крушово. Гдето беше прокламирана и запечатана навеки в съзнанието на поколенията Крушовска република... \nСъздаденото съгласно решение на Смилевския конгрес горско началство стъпи към разработка на оперативен план за въстаническите операции и усилена подготовка на бойните сили. Само проверката на оръжието показа, че на първо време организацията може да располага с около 750 бойци, въоръжени с най-разнородни пушки - гръцки, руски кримки, турски бердани и тетовски мартини и само двадесетина манлихерови и маузерови пушки. Горското началство се възглавяваше от крушовчанеца Никола Карев, тесен социалист, минал през македонския съюз в София. За Карев се казва, че той като македонски революционер се бореше против турците с пушка в едната ръка и с другата манифеста на Карл Маркс. Най близкия помощник на Карев беше сръчния и красив влах Питу Гули, който своя живот и свойте младини отдаде в служба на освобождението на Македония от турско ропство. \nБеше събота вечер, когато се връщахме от жетва, ние бехме три-четири жени и четири момичета... Ние момичетата, влезнахме в черквата. Тъмно беше, само неколко кандилца светеха пред олтарните икони, а ние стъпка по стъпка се приближихме към олтара. Кандилото, що гореше пред иконата на Св. Николай Мирликийски, беше така огреяло ликат на светията. Стоим сички, мълком се молим и се кръстим пред тая хубава и символична светлина, страх ни хващаше, гледаме и хубавата резба, с която е целата черква опакована. Резбата бе дълбана от дебрани резбари, единствената черква бе по красота в Балканския полуостров, това разбрахме отпосле, след като изгоре черквата по време на въстанието. От същата камбанария се чу първия камбанен звън в полунощ и после забиха камбаните от трите черкви. Както стоим в тъмното, ето отзад пошепна ни баба Султана: \"Хайде, деца, излизайте греота е боси во черква да стоите.\" Излизайки, клисара на вратата стои с ключовете в ръка. \"Хайде, чупина (млада и привлекателна македонка в носия - бел. ред.), утре е голем празник, Илинден, Нова година се падна во неделя и ще има утре много свадби, но горе на \"Св. Богородица\" са повече. Бугарите са решили во един ден сите да се женат, и то на Илинден.\"  \nНадвечер, града преживе страшни, минути. Коле Чавче Крушовчанеца, вечно нетрезвен, но патриотичен човек, и днес се напил по свадбите и като се изправил пред конака, размахвайки червената си кърпа вместо знаме, завика пред лицето на пристави и заптиета \"Ура, да живее Македония, долу Турция.\" Благодарение, че сички го познаваха Коле Чавче, турците и така му се смееха на пиянското реноме на Чавче, за да се озадачат турците от неговата революционна демонстрация. Все пак полицията се разшава, така поне се стори на посветените. Настъпи нощта, градът постепенно утихваше, само по свадбите се чуваха свирките, дайрета тупкат... \nПонеделник като се прибрахме, от нашия двор виждат се четниците на Гуменя, там бе широко. Към обед пристигна и Питу Гули с четата и знамето, ко[e]то 2-3 часа се изредиха да цалуват и се поклониха Крушовчани. Оттам Питу Гули тръгна с четата, мина откъм мегдана, ето минава по нашта улица - деца викат. Войводата Питу иде на бел кон, седнал, хубав, левент, се изправил, косата къдрава, пада му над раменете, на главата бела шапка, навезана co черни ширити, кръст, под него пише \"Свобода или Смърт\". И неговите дрехи беха се от сърма ушити, върви бавно, на кон, след него четата с байрака. \nСички с бели кърпи в ръка, вървим на Струнга, на високото, целата махала, на купчинки идват, а като погледнахме към чаршията, пушек, сичко изгорело, нема черква, по-нагоре къщата на Таховци гори в пламъци, що-туку са я запалили триетажна хубава къща на богато семейство. Там беха отишли от вечерта да се крият целото семейство, богатите Малковци, единствени манифактурджии, с голема търговия. Идват още с бохчички. Оттам, кадето гори къщата, се шепоти нещо, но бързо се разнесе вестта, че там сега гори Теохар Нешковски. Турци от село Норово, башибозуци, влизат и го хващат за яката, дърпайки, казват му - \"Ор. Теохар, ела бре, ще ти плата басмата, що ми даде вересия\", и го свалиха на земята да го тъпчат. Майка му там се моли, целото семейство ги измъчили, като земали на невестите накитите - златни пръстени, гривни и много жълтици, за да ги пуснат живи. Само най-големия брат не го пуснали, както е бил хвърлен на земята, напръскали с гас къщата и я запалиха. Там изгоре Теохар жив. Пред очите на майка му. В същото време гледаме от височината как горат и къщите на Ничотовци. Там изгоре момичето, 8-годишно, на Унчо Георчески. Шекерджите, както бегат от пламъците, майката и бащата прехвърлят децата си, четири момчета, а само едно момиче, както спело го забравили, докато се върне бащата да го земе, то гори в пламъци и вика \"Татко, земи ме\", а бащата търси место да се качи и си земе детето. В момента се срутва стена, тавани и се изгубва детето, бащата се умопобърква, но помнеше местото, каде бе затрупано. По-късно намериха само копчетата от рокличката. Там по същото време сутринта, когато излизат сички и се предават, ето и дякончето от черквата \"Св. Никола\", която гори. Той с детенце на ръце върви, и майка му, и невестата. Срещат го алданчани, зимат му детето от ръце, дават го на старата и него го подкарат, на високото зад баира го застрелват. Майка му и жена му чуват и седат на земята, като си спомни майка му за неговия сън, който преди два дена, дето е разказал на майка си, че сънувал, отишъл в черква, на вратата срещнал Св. Никола, облечен в одежди и с патерица, казал на дякона \"Сбогум синко, аз си отивам\". А той му казал \"Мен каде ме оставаш\", а св. Никола казал \"И ти ще дойдеш при мене.\" Сънят го казал само на майка си и после се разказваше като легенда по целия град. \nОт високото се вижда как върват колите, пълни с черги, покъшнина, платна, шаеци цели топчета нови, как плачкосваха, турците празнеха къщите и ги запалваха. Целия ден ни пече слънцето, по едно време дойдоха много войници, имаше и арапи между тех, черни, страшни. Наредиха се покрай стената на гробищата, стовариха и топове и ги подредиха, а ние сички, събрани на купчинки, жени, мъже, деца, страх и плач. Некои от арапите ни се озъбиха, само зъбите им беха бели, за първи път виждахме тези черни хора. Зеха да ни се заканват, като ни показваха дулата на топовете и с ръцете, махайки, като ни сочеха надоле, че ще ни сринат с топовете в реката и викаха нещо страшно. Изведнаж се изправи дедо Наумче, разплакан \"Деца, прощавайте, ще загинем сички, ето отделят мъжете настрана и моите, тримата, Кристе, Цветко и Димитрия. Така по бели ризи, како си беха вчера на жетва, около 20-30 мъже, ги подкараха надоле, за Битола. Сега вече писъците беха големи, ето ти изведнаж свирнаха войнишки тръби на четирите страни на града, кадето беше турската войска и целия народ, които беха се предали крушовчани от четирите махали. Ние на Струнга, другите на Гуменя, кадето беше отредът, управата на въстаниците, на кьошка там, влашката махала, на Рамнище, там беха мияците, там беше дедо Цветко и баба Ния. Свирки свират на четирите страни, та цело Крушово се тресе от войнишките зурли. Защо и какво ще става, последен час, сички се прегръщат и се прощават. Гласа на свирките и писъците на людете, се смеси и беше ад, спреха свирките, ето се показа, качил се на бел кон, турчин, в офицерски дрехи, с бела брада - беше възрастен човек. След него върви млад войник и бие барабан, след коня върви един гражданин, влах, Коста Ньок се казваше, от челото тече пот като роса, държи в ръката голем лист книга и с другата ръка маха към народа да наседат и тишина. Той превежда на български, това що говори качения на кон офицер. \"Братя, българи, мълчете, че помилвани сме, царът, султано, ни прощава, живи сички - ще се върнем по домовете.\" И се провикна човека с още по-силен глас \"Братя, секи да знае, ще си стоите вътре затворени по домовете. Младите жени и моми, докато си отиде войската.\" Народа слуша, тихо стана, като че сме в черква - бабички с наведени глави се кръстат, шепнат нещо и сълзите текат. Турчина на кон обикаля и казва \"Хайде ставайте, дома, дома.\" \nПо заповед на турските офицери войската мина край труповете на наште борци и с пушечна стрелба във въздуха им отдаде почит. Оставиха 40-50 трупа, а сред тех и телото на безстрашния войвода Питу Гули. На 13 август нов стил над крушовските къщи се вееха бели знамена, десетдневната Крушовска република капитулира. Из второто издание на биографията на Мерсия Макдермот на Яне Сандански за \"Свобода и съвършенство\", под печат в ИК \"Синева\" \nИменно върховистите винаги били възлагали надежди на европейската дипломация и на намеса на българската армия и поради това гледала на въстанието по-скоро като на демонстрация, отколкото като истинска всеобхватна революция. От друга страна организацията винаги се била противопоставяла на идеята за пряка военна помощ от страна на България, тъй като смятала, че това ще доведе до военна намеса на Сърбия и Гърция, последвана от разделяне на Македония в ущърб на българското мнозинство. Поради това тя винаги била настоявала да се отложи същинското въстание, докато цялото население бъде така подготвено от психологическа и материална гледна точка, че победата да бъде осигурена и Македония да запази своето единство - и българския си характер - в рамките на автономия. Из  \"Аферата \"Мис Стоун\". Спомени, документи и материали\" , съст. проф. Константин Пандев и Мая Вапцарова, изд. на Отечествения фронт, София, 1983 г. ЛОНДОН (2 април) - Виенският кореспондент на \"Таймс\" съобщава, че... водачът на разбойниците, заловили мис Стоун, се казва Сандански и е млад последовател на Сарафов.  Всичките 29 съучастници на Сандански са българи, с изключение на двама гърци. Кореспондентът посочва, че мис Стоун и г-жа Цилка на два пъти, за кратко време били в България. Единия път били в Рилския манастир, където монасите оказали помощ на разбойниците и охранявали пленничките.  \nЛОНДОН (2 април) - Виенският кореспондент на \"Дейли телеграф\" съобщава, че положението на Балканите започва да става критично, съдейки по признаци, на които той вярва. Ежедневно се получават сведения за престъпления, извършени от български чети, информира кореспондентът, а вчера главите на седем български разбойници били отнесени в Солун и окачени в двора на затвора. Един турски агент, който помогнал за залавянето на една българска чета, бил подло убит за отмъщение. Отвличането на мис Елена М. Стоун несъмнено не е първото сериозно престъпление, приписвано на Сарафов и неговите чети от македонски революционери.  \nВ. \"Ню Йорк таймс\", 2 април 1902 г.   \n \t\n", "date": "2018.08.16", "title": "Спретнаха ни втори „Берлински конгрес” за Македония"}
{"url": "http://www.duma.bg/node/173247", "text": "Още през февруари Инспекторатът към правосъдното министерство докладва пред Цецка Цачева, че шефката на Агенцията по вписванията Зорница Даскалова трябва да бъде  . Препоръчва се санкция по чл. 187, ал. 1 от Кодекса на труда - за нарушение на трудовата дисциплина. \nДУМА научи, че инспекторатът е сезиран от бивша служителка. Тя твърди, че шефката й \"не познава нормативните актове или счита, че не следва да ги спазва\". Заплашвала служители с уволнение, ако не следват нарежданията й, включително и по вписването на продажбата на \"Дунарит\". \nБСП настоя Цачева и Даскалова незабавно да бъдат отстранени и да понесат отговорност за неработещия Търговски регистър.     \n \t\n", "date": "2018.08.16", "title": "Цачева знае от февруари за нарушенията на Даскалова  "}
{"url": "http://www.duma.bg/node/173201", "text": "Едуард Успенски е от малцината, които могат да се похвалят със сценарии към над 40 анимации и още толкова литературни произведения с интересни и увлекателни персонажи. Доста от тях станаха любими на няколко поколения - Пластилиновата врана, Чичко Ау и дори луничавият Антошка. В част от историята на съветските рисувани филмчета се превърнаха Чичо Фьодор, Котаракът Матроскин, Старицата Шапокляк (според непотвърдена информация образът е копие на бившата жена на писателя), Крокодилът Гена и, разбира се, симпатичният герой с големи уши и трогателни очи. \"Искрено се надявам Чебурашка наистина да предизвиква у децата най-хубави чувства и да ги възпитава в добро\", сподели Успенски пред ДУМА (6.12.2008). И добави: \"Разбира се, че измисленият от мен образ помага във финансово отношение - освен книгите, се правят играчки с неговото име, продават се сувенири, компактдискове. Но все още не съм станал милионер. Дай боже, дано помогнат японците в това отношение. Тогава ще имам собствено студио и ще правя филми, които на мен ми харесват.\" \nПисателят обаче призна за читателите на вестника ни, че неговият любимец е \"Жаб Жабич Сковородкин - голям жабок, създаден в Института по генетика. По една случайност съзнанието на младши научен сътрудник попада в мозъка на Жаб Жабич, който се превръща в силно, но наивно същество, много обичано от децата. Те дори издигат кандидатурата на жабока за кмет на града. В книгата присъства и политически елемент, та по едно време се притеснявах, че заради това няма да бъде издадена.\" (Произведението излиза от печат през 2007 г. - б.а.) \nУспенски никога не остава извън обществения живот и външнополитическата обстановка. Има собствено мнение по доста въпроси. Заедно с Лия Ахеджакова, Владимир Войнович и Андрей Макаревич са сред малцината, които подкрепят Украйна, отстояват правата на страната в Крим и Донбас, а също така осъждат войната като цяло. Не се страхува да критикува и телевизията: \"Ако в някакво шоу се появява приличен човек, по правило го изрязват, дават думата на някакви неистови другари. Количеството помия, което се изля върху Обама и Киев, е немислимо, всеки ден 4-5 програми дълбаят по темата. А хората гледат, особено в провинцията, и вярват...\" \nВсъщност животът на Едуард Николаевич Успенски започва на 22 декември 1937 г. в Егоревск, Московска област. Момчето расте в обикновено на пръв поглед семейство: майка му е инженер-машиностроител, а бащата е кинолог в ловдния отдел на ЦК на КПСС. Домът им винаги е пълен с животни - и кучета, и котки, и дори таралеж Никита. Освен това бъдещият писател има двама братя - Игор и Юрий, затова детството му е светло, просторно и ярко - същото, каквото пресъздава по-късно в произведенията си. \nОстава без баща, когато е едва на 10. Училището не му спори, оценките \"не са за пред хора\", но пък измисля хиляди начини да избегне последиците на неприемливото си поведение. Всичко се обръща на 180 градуса, след като си чупи лошо крака и за дълго остава в болница. Именно тогава моли майка си да му донесе учебниците, за да не изостава от връстниците. Нещо повече - дори ги изпреварва. И завършва средното си образование с безброй грамоти и победи на различни олимпиади. \nНай-много му върви математиката. Затова, без да се замисля, кандидатства в Московския авиационен институт, а след завършването му работи по специалността. Но не успява да стане велик инженер в промишлено предприятие, защото има по-голяма мечта - да пише книги. \"За писателя е важно да има техническо образование. Хуманитарното е все едно да запълниш един шкаф с книги\", убеден е Успенски. \nОще като малък той съчинява хумористични скечове, забавни стихчета и песнички за различни училищни празници. В студентските си години пише за местния Клуб на веселите и находчивите, започва да праща в редакции и издателства първите си разкази. Произведенията му, пълни със сатира, се публикуват доста рядко. Но още тогава Успенски разбира, че иска да завладее друга аудитория. \n\"Често ми казваха: \"Децата не се нуждаят от това\", винаги намираха за какво да се заядат. Отвсякъде ми отказваха. Но продължавах да пиша. Ходех по училища, четях авторски новели на подрастващите, те се смееха и чакаха продължението. А \"отгоре\" ме убеждаваха: \"Децата не се интересуват от това!\" \nНе се знае каква щеше да е съдбата на писателя, ако не бе получил поръчка да напише сценарий за анимационен филм. Така през 1969 г. се ражда \"Антошка\", който веднага печели симпатията на малките зрители. Следва стихосбирката \"Смешно слонче\", произведението \"Училище за клоуни\", пиесата \"Трийсет дни на Кашчей Безсмъртни\"... Става автор и на редица предавания \"Радиобавачка\" и \"АБВГДейка\". Излиза и една от най-популярните книги на Успенски - \"Крокодилът Гена и неговите приятели\". Появяват се още няколко идеи, реализирани от \"Союзмультфильм\". И съвсем естествено идва славата и любовта на децата. Писателят искрено й се радва и дори не подозира, че ще трябва да се бори за интелектуалната си собственост. \nКонфликтът за авторските права започва доста преди решението да се заснемат нови епизоди на \"Простоквашино\" без знанието на автора. Още през 80-те години на ХХ век \"Красный Октябрь\" пуска на пазара шоколадчета \"Чебурашка\", като \"пропуска\" да се допита до \"бащата\" на известния персонаж. По-късно, когато фабриката губи делото, управата не спира да обвинява Успенски, че е \"откраднал от децата бонбони\", защото се налага да спре производството им. \nДоста по-сериозно се оказа положението с новите епизоди на любими анимации по сценарий на прочутия писател. За да го изключат от създаването на сериите, съществено преработват сюжета, с което авторът категорично не желае да се съгласи. \"Много хора мислят, че могат да пишат, но извънредно малко писатели са надарени с таланта да измислят интересен сюжет\", заяви той и пред ДУМА. Отново се стига до съд и въпреки всичко, не се намира консенсус. А Едуард Успенски се разболява много тежко. И вече не е между живите. \nПоклон... Произведенията на писателя са преведени на повече от 25 езика, книгите му са издавани във Финландия, Холандия, Франция, Япония, САЩ...   \n \t\n", "date": "2018.08.16", "title": "Вдъхновението Едуард Успенски  "}
{"url": "http://www.duma.bg/node/173206", "text": "Последните данни на НСИ са на път да разбият поредната илюзия, създавана от управляващите - че под знамето на новата партия-ръководителка ГЕРБ забогатяваме, защото доходите непрекъснато се увеличавали. Явно, в нея не осъзнават, че едно е да ти расте заплатата, а съвсем друго е да ти се увеличава банковата сметка. Второто в днешни условия за обикновените граждани е почти невъзможно, защото разходите нарастват много по-бързо от доходите  на домакинствата, сочат данните на НСИ за второто тримесечие на годината. Спрямо същия период на 2017 г. домакинствата харчат 11,4 на сто повече, а доходите им а се увеличили с 8,7 на сто. Парадоксално е, но най-бързо нарастват доходите от пенсии и социални помощи през второто тримесечие спрямо същия период на миналата година, сочи статистиката. Не трябва обаче да се забравя ниската база на тези доходи. А работната заплата остава основният източник на средства за семействата. Изобщо слуховете за изчезването на бедността у нас са силно преувеличени.  \nЗа периода от април до юни средният доход от заплата на домакинство е 835 лв. месечно. При разходите най-голяма тежест в семейния бюджет имат харчовете за храна. Те са над 400 лв. месечно. Общият доход средно на човек от домакинство нарасна през периода април-юни т.г. с 8,7% спрямо същото тримесечие на 2017 г., достигайки 1474 лв. и е над средния доход от 1407 лв., отчетен в началото на годината. Най-висок относителен дял през второто тримесечие имат доходите от работна заплата (56,7%), следвани от доходите от пенсии (28,1%) и тези от самостоятелна заетост (6,6%). Номинално доходите от работна заплата нарастват до 835 лв. от 769 лв. година по-рано (повишение с 8,6%). Доходите от пенсии се увеличават до 413 от 356 лв. (повишение с 16,1%), докато тези от самостоятелна заетост се увеличават от 93 на 97 лв. (ръст с 4,8%). А доходите от социални обезщетения и помощи намаляват от 46 на 35 лв. (понижение с 24,4%). \nВ същото време обаче общите разходи средно на човек от домакинство се увеличават през периода април-юни 2018 г. с 11,4% спрямо година по-рано, достигайки 1331 лв. и са над средните разходи 1263 лв. от първото тримесечие на годината. Най-голям относителен дял заемат разходите за храна (31,5%), следвани от тези за жилище (15,9%), за данъци и социални осигуровки (13,7%) и за транспорт и съобщения (12,1%). Спрямо година по-рано като абсолютна стойност разходите за храна нарастват с 8,0% (от 388 на 419 лв.), за здравеопазване - с 10,1% (от 69 на 77 лева), а тези за жилища се увеличават с 8,6% (от 196 на 213 лв.). Увеличение с 18,7% на годишна база бележат разходите за транспорт и съобщения (от 135 на 161 лв.). Тази тенденция за разтваряне на ножицата между приходи и разходи ще се запази и до края на годината, защото тежките зимни месеци предстоят. С две думи, не ставаме по-богати, а напротив и за това може да се съди и по структурата на самите разходи. Едно е да харчиш над една трета от парите си за храна и под 4% за развлечения и съвсем друго е, когато тези показатели се обърнат. Оставяме настрана проблема със скритата инфлация, която никой не отчита, но тя вади очите на всеки, който влезе в някой от хипермаркетите. Гола пропаганда В този смисъл обещанията за увеличаване на доходите с 50% до края на мандата на сегашната власт са просто пропаганда. Без усилия може да се прогнозира, че и през следващите няколко години нищо съществено няма да се промени. Едва ли ще получим усещане, че ставаме по-богати, защото реалният сектор е на предела на възможностите си, а и не се очертават някакви огромни инвестиции. Само от потребление и търговия голямо богатство не става. Експортът върви, но стоките, които продава България, са с ниска добавена стойност.   \nПовишаването на минималната работна заплата и на някои обезщетения не означава, че ставаме свидетели на нова политика в областта на доходите. Просто се следва графикът, договорен между синдикати и работодатели. И въпреки отчитания икономически растеж средно с около 3,5% през последните години, българите са с най-ниски заплати на Балканите, като след нас е само Албания. При сравнение на брутния вътрешен продукт на България, изчислен през паритета на покупателната способност на средното ниво на ЕС, ще се види, че София е с 58%, но в другите региони на страната процентът е от 23 до 28.  \nПо данни на синдикатите 78% от работещите в България получават под средната работна заплата за страната. Вече близо 30 години бизнесът черпи конкурентоспособност чрез  ниските доходи и  занижената цена на труда което се оказа дълбоко погрешно. Евтината работна ръка и досега се изтъква като предимство на страната за привличането на инвеститори. Тази \"реклама\" ни изигра лоша шега, защото тази евтина работна ръка масово отива на работа в чужбина за по-добро заплащане. И в стремежа си за краткосрочни печалби \"новите предприемачи\" нанасят на страната дългосрочни щети.  \nДоказва го и размерът на БВП. У нас за миналата година той е бил по 7000 евро на човек, докато в Европа е стигнал до 30 000 евро, което е над четири пъти повече. Управляващите не спират да се хвалят, че икономическият ръст в България е близо 4%. Той, изчислен през 7000 евро, всъщност е 280 евро. Европа отчита едва 2% икономически ръст, което прави 600 евро. Така че с тези 4% ръст страната ни безнадеждно се отдалечава от средния европейски жизнен стандарт. Ако искаме да го догоним, европейските икономики трябва да стоят на място, а нашата да расте с 8% годишно. Което на практика е непостижимо.   \n \t\n", "date": "2018.08.16", "title": "Ръст на заплатата не значи ръст на банковата сметка  "}
{"url": "http://www.duma.bg/node/173241", "text": "За незабавното отстраняване на правосъдния министър Цецка Цачева и на изпълнителния директор на Агенцията по вписванията Зорница Даскалова настояха вчера от БСП. Повод за искането е сривът на Търговския регистър, който вече седмица не функционира нормално, а причините продължават да са неясни. Отговори за проблема и последствията социалистите очакват от вицепремиера Томислав Дончев, тъй като Цачева и Даскалова незабавно трябва да понесат отговорност, стана ясно от думите на зам.-председателя на ПГ \"БСП за България\" Крум Зарков. \n\"Безпрецедентната криза с един от най-важните електронни регистри не може да остане просто така. Щетите за фирмите и юридическите лица, които са пряко засегнати от срива на базата данни, тепърва ще се изясняват, но последиците за бизнес климата, за доверието в институциите и способността на държавата да изгради ефективно електронно управление са трагични\", категоричен бе Зарков. Той настоя, че пряката отговорност е на шефката на Агенцията, която е допуснала всичко това да се случи. Според него обаче политическата отговорност е на Цачева, защото е била запозната отдавна с неадекватността в управлението на АВ и не е взела мерки. \nЗарков отбеляза, че от февруари Цачева не изпълнява ангажиментите си по закон, защото не е предприела никакви действия срещу Даскалова. Още тогава министърът е получила доклад от Инспектората към правосъдното министерство, в който се предлага Даскалова да бъде дисциплинарно санкционирана по чл.187, ал.1 от Кодекса на труда. От думите на Зарков стана ясно, че шефката на АВ не е изпълнявала трудовите си задължения, предвидени в закона. \nОт БСП изтъкват, че съобщенията на АВ не само не са внесли яснота, а още повече са замъглили ситуацията и са създали условия за паника. Не сме далеч от мисълта, че първоначалното внушение за хакерска атака имаше за цел да прикрие некомпетентостта и небрежността при поддържането на този регистър, коментира Зарков.  \nЗам.-председателят на БСП Деница Златева констатира, че кризата с ТР е резултат от некомпетентността на отговорните институции. Тя попита дали е вярно, че от август 2017 до юни т.г. АВ е оставена без обслужване на сървърите, дисковите устройства и устройствата за архивиране и е правено само аварийно. \"Вярно ли е, че поради забавяне от почти три седмици на вписванията на заявления в ТР, при регламентиран 3-дневен срок, е закъсняла поръчката за надграждане на капацитета на сървърите и архивиращите устройства\", попита тя. Златева настоя за информация има ли разписана политика за управление и сигурност на информацията, спазва ли се тя, кога последно е била одитирана и от кого, както и какви са предписанията на одитиращата институция. Има ли архив на Агенцията и къде се съхранява той, е друг въпрос, чийто отговор търси БСП. От заседанието на МС стана ясно, че Държавната агенция \"Електронно управление\" започва да прави одит на всички информационни системи, затова резонният въпрос е какво са правили до момента, обясни зам.-председателят на БСП. \nДаскалова си призна, че не знае какви са причините за срива в Търговския регистър. Направи го на специална пресконференция, свикана извънредно в часа, за който БСП бе обявила своята среща с медиите по темата. Даскалова обясни, че фирмата по поддръжката на системата още не е представила анализа за причините за срива и предприетите действия. Най-важното е да се възстанови функционалността на регистъра, да се възстановят системите и стопанският оборот на държавата, а после ще се занимаем с разследването, повтаряше шефката на агенцията. Тя така и не даде срок кога ще бъде възстановен пълният обем на регистъра. Това можело да стане не по-рано от другата седмица. Според нея няма повод за притеснения, че информацията е изчезнала или манипулирана.  \nНа въпрос кога ще си подаде оставката Даскалова каза, че \"за съжаление, сега е нужна в тази кризисна ситуация, а когато дойде време за оставки, ще разберат всички, това е политическо решение\". Даскалова се оправда с думите, че \"никой не е застрахован\" от такъв срив, а с култовото изречение \"Случват се такива неща\" предизвика откровен смях. \nФирма \"Лирекс\", поддържаща ТР, съобщи вчера, че \"става дума за технически проблем - това, което е известно към момента, дефектирали дискови устройства, или както казват хората - изгорели\". В края на миналата година в Инспектората към правосъдното министерство е подаден сигнал срещу Зорница Даскалова в качеството й на шеф на АВ. Поводът е самоуправство и опит да налага личното си мнение над бивша подчинена, увери се ДУМА от документите по случая. Става ясно, че Даскалова оказва натиск как да се реши казусът с \"Дунарит\". \nПроверката е извършена от главен инспектор Веселин Войнов, а докладът е предаден в края на февруари. Екслужителката на Агенцията Гергана Пейчевска се оплаква, че Даскалова системно не изпълнява и дори нарушава трудовите си задължения. \"Изброени са редица докладни записки, от които според г-жа Пейчевска е видно, че г-жа Даскалова не познава нормативните актове или счита, че не следва да ги спазва\", пише в доклада. Сигнализира се, че шефката на АВ не провежда конкурси за длъжностни лица по регистрацията, макар да има ръст на щата с 14 бройки. Пейчевска подозира, че като \"вариант за разпределение на парични средства в края на финансовата година\" Даскалова неколкократно е променяла мнението си за полагане на извънреден труд. Шефката на Агенцията е оглавявала и конкурсната комисия за назначения, което може да е конфликт на интереси - възраженията срещу решенията се подават до изпълнителния директор на ведомството, т.е. до самата нея. \nПейчевска била заплашвана, \"че ще хвърчи\" ако не изпълнява телефонните нареждания \"какво точно да се постанови по заявлението, постъпило по партидата на \"Дунарит\". Според Пейчевска то било незаконосъобразно, но поведението на шефката й било в унисон с нейни предходни заявки, че \"ще се уволняваме, независимо от това законно ли е или не, ако не стават нещата както ги разпорежда\". \nПрипомняме, че в \"Дунарит\" се бе прицелил Делян Пеевски, за чието протеже е смятана Даскалова. Фирмата попадна в заплетена ситуация, след като бе блокирано вписването на новите й собственици. Бизнесменът Емилиян Гебрев опита да придобие русенското предприятие от \"Кемира\", свързвана с Цветан Василев. Близкото до Пеевски дружество \"Виафот инвестмънт България\" обаче блокира продажбата в ролята си на кредитор. Държавата опита да се намеси, като дори имаше идеи за одържавяване на предприятието. Завъртя се истинска съдебна сага с вписването на различни стъпки от сделките в Търговския регистър. \nДокато беше в КЗК, именно при Даскалова се бяха концентрирали голяма част от преписките, засягащи интереси на Делян Пеевски и свързани с него. Тогава от КЗК обясниха този факт като съвпадение и без особено значение.   \n \t\n", "date": "2018.08.16", "title": "БСП настоя за оставките на Цецка Цачева и Зорница Даскалова  "}
{"url": "http://www.duma.bg/node/173244", "text": "Държавата ще връща млади учени с добавки от 1500 до 3000 лв. към заплатите за постдокторанти, ако работят в държавни научни и образователни институции. Отделно стипендиите на докторанти ще бъдат увеличени и ще има стимулиране на млади учени. 5 млн. лв. на година пък ще е стойността на програмата за млади учени и постдокторанти. Това съобщиха след вчерашното заседание на Министерския съвет просветният министър Красимир Вълчев и шефът на БАН Юлиян Ревалски. \nПравителството одобри постановление за условията и реда за предоставяне на стипендии на докторантите. Програмите за финансиране са 11 и са на обща стойност 61 млн. лв. Повечето дейности са с 3-годишен срок на изпълнение. За тази година са предвидени 18 млн. лв. от бюджета за стартиране на изпълнението на част от програмите. С 3 млн. лв. на година ще бъдат увеличени стипендиите на докторантите, обясни Вълчев. \nТой отчете, че в последните години докторантите се увеличават, но много от организациите и училищата били с ниска оценка. Затова МО предлага диференциран подход - \"там, където в най-голяма степен докторантите са ангажирани с научна дейност, да получат такива средства\", уточни министърът. По компонента за млади учени ще бъдат предоставяни от 200 до 500 лв. допълнително, ако съответният учен има трудово правоотношение, и до 900 лв., ако няма такова. В момента стипендията за докторант е 500 лв. Ревалски пък заяви, че за първи път от 30 години насам държавата има политика за спиране на изтичането на мозъци.   \n \t\n", "date": "2018.08.16", "title": "От 1500 до 3000 лв. ще са добавките за млади учени"}
{"url": "http://www.duma.bg/node/173202", "text": "Повечето български граждани понастоящем са овладени от онова усещане, което се поражда, когато индивидът осъзнае, че не знае на кого да вярва в цялата съвкупност, наречена \"държава\". Властта лъже, фигурите на авторитета, потенцирани с институционално влияние, се оказват само елементи на една фалшива фасада. Актьори в един театър на абсурда, чиито спектакли имат за цел не да направят драматичен срез на действителността пък после да желонират пътя за нейното подобряване, а да манипулират масовото съзнание. Един от основните инструменти за постигане на непрекъснатост във времето и пространството на предпоставки за удовлетворяване на материалните и психологическите интереси на управляващите (псевдо)елити. \nВъзможно ли е да бъде разсечен \nгордиевият възел на противоречието  между очакванията на гражданите управлението на държавата да бъде извършвано върху принципа на справедливостта, тоест да е налице процедурна справедливост, и озъбената реалност, в която (псевдо)елитариите (членовете на (псевдо)елита) сами определят размера и вида на своите материални и психологически облаги от участието си в управлението на държавата? \nКакто пише Франсис Фукуяма в \"Политически ред и политически упадък\" (с. 521): \"Но макар демократичните механизми да позволяват властта на елитите да бъде контролирана, това рядко се осъществява на практика.\" \nКои са причините? \nИндивидите, разположили се на върха на социалната пирамида, а поради това - и на хранителната верига, тоест (псевдо)елитът, агресивно рекламиращ себе си като \"елит\", обикновено разполагат с абсолютен достъп до ресурси и инструменти на информация, тоест дезинформация, които използват в защита на своите интереси. Целият пропаганден ресурс под контрола на (псевдо)елита е мобилизиран в сугестиране на масовото съзнание, че т. нар. \"представителна демокрация\" е система от последна инстанция за реализиране на държавно управление в интерес на гражданите. Акцентира се върху наличието на свободна конкуренция между отделните политически платформи, представени пред вниманието на гласоподавателите в периоди преди изборите. И че именно вследствие на \"свободното волеизлияние\" на суверена бива определено кой проект за социален инженеринг получава предпочитание да бъде реализиран. Но както заключава още великият френски мислител Жан-Жак Русо (1712-1778 г.) в \"За обществения договор\" (Книга трета, глава петнадесета, с. 171): \"Английският народ мисли, че е свободен; той дълбоко се лъже, защото е свободен само докато избира членовете на парламента; свършат ли изборите, той е роб, той е нищо.\" \nПоредните доказателства, че народът, населяващ територията, наречена \"България\", и бивала в отделни периоди на своята история дори държава, понастоящем е роб, се съдържат в новото издание на \"черна книга на правителственото разхищение в България, 2017\". В нейния предговор Даниел Кадик, директор за Югоизточна Европа на Фондация за свободата \"Фридрих Науман\", пише: \"За трета поредна година Черната книга описва случаи на недобросъвестно харчене на парите на българския данъкоплатец, резултатите от неефективните мерки от страна на държавната администрация например в изграждането на работещо \"електронно управление\", както и конфликт на интереси в малки и не чак толкова малки общини, разхищение на еврофондове и др.\" \nПървата афера, изложена в Черната книга за 2017 г., е свързана с въвеждането на т. нар. \"електронно управление\". Първите действия относно темата датират още от края на 2002 г., когато правителството приема стратегия за развитието му. Същата е актуализирана през 2003 и през 2006 г., а на 29 декември 2010 г. е заменена с Общата стратегия за електронно управление. Най-значителните средства  в началото са за закупуване на 5185 броя персонални и 1100 броя преносими компютри за администрациите - общо на стойност близо 7,6 млн. лв. За интеграционната система на електронното правителство (ИСЕП) са отпуснати още 5,05 млн. лв. По проект \"Интегрирано административно обслужване и представяне на публични услуги\" са инвестирани 3,77 млн. лв. \nВ периода 2007-2014 г. проектът за електронно управление се финансира основно чрез Оперативна програма \"Административен капацитет\" с пари от Европейския съюз. По-голямата част от отделните компоненти на проекта за електронно управление са по оперативна ос \"Качествено административно обслужване и развитие на електронното управление\". По тази ос реално изплатените суми са почти 140 млн. лв., като от тях европейското финансиране е от близо 127 млн. лв. - останалите средства са от държавния бюджет на България. Общата \"доказуема\" сума е малко над 200 млн. лв. Срещу близо 37 млн. лв., изплатени през 2014-2015 г., са изградени 906 км оптични кабелни линии и са свързани 29 общини и 24 малки населени места. \nПрез следващия програмен период - до 2020 г., е планирано основното финансиране да е по програма \"Добро управление\" и приоритетна ос \"Административно обслужване и е-управление\". Договорената сума е 271,8 млн. лв., от които до ноември 2017 г. са усвоени 6,12 млн. лв. Само за изпълнение на \"Стратегията за развитие на електронното управление 2016-2020 г.\" са предвидени почти 74 млн. лв., от тях са усвоени почти 5,7 млн. лв. От всички посочени дотук отделни плащания се събира посочената по-рано обща сума 200 млн. лв. \nА какъв е резултатът? Държавната агенция за \"Електронно управление\" е създадена през 2016 г. и за неин председател е назначен Росен Желязков. В първия й отчет една година по-късно е констатирано, че няма обща платформа за електронно управление. Причината е както липсата на части от функционалности и на технологични средства, така и на нормативни основания. И то въпреки че на заседание на Министерския съвет на 21 септември 2011 г. е създадена нова специална структура - \"Съвет на електронно управление\", оглавявана лично от Бойко Борисов. На последното заседание на кабинета през август 2013 г. Б. Борисов дори нарежда електронното правителство да заработи до 6 месеца! \nЕх, илюзиите - този наркотик! \nВ Черната книга е изложена и друга злоупотреба с парите на българските данъкоплатци. Макар и в много по-малки размери, но затова пък като всяко \"гениално\" откритие - проста. \nНаистина на пръв поглед този комплот на гърба на столичани може да изглежда \"кокошкарска\" история. Но безпардонността и безочието, с които Столичният общински съвет прахосва средствата на своите съграждани, е показателен за това, докъде води липсата на действен контрол от страна на гражданите върху действията на лицата, на които те са делегирали пълномощия. \nПрез юни 2017 г. Столичната община решава да направи опит да се справи с безразборното паркиране в широкия център на София. В повечето централни райони вече има въведено платено паркиране, тип \"синя\" или \"зелена\" зона. Но в съседните квартали ситуацията е съвсем друга. Районните кметове на \"Лозенец\" Любомир Дреков и на \"Средец\" Мария Ачкова свидетелстват, че живеещите в техните райони желаят и там да бъде въведено платено почасово паркиране, за да спре по-нататък паркирането върху тротоарите и зелените площи и повече тези квартали да не бъдат използвани като периферни паркинги на идеалния център. \nНа 20 юли 2017 г. Столичният общински съвет приема Наредба за изменение и допълнение на Наредбата за организация на движението на територията на Столична община, в която е включено \"разширяване на обхвата на \"зелена\" зона. \nВ предвидените разходи по осъществяването на проекта са предвидени и 170 000 лв. за закупуване на 100 броя мобилни устройства, необходими за осъществяване на контрола върху платеното почасово паркиране. Но и без това решение още на 10 юли 2017 г. Центърът за градска мобилност (ЦГМ) вече е обявил обществена поръчка за 200 броя мобилни устройства. \nФирмата, спечелила тръжната процедура, е обявила цена 320 600 лв. без ДДС (384 720 лв. с ДДС), тоест всяко от мобилните устройства е с цена 1923,6 лв. с ДДС. \nТипът на устройството, което според общинските документи е \nпо-скъпо дори от последните модели      технологично развити мобилни устройства, е \"мобилен компютър, индустриално изпълнение WEPOY S98\". \nПроверки в Google, според Черната книга, показва, че брандът WEPOY е китайски, създаден е от \"Shenzhen Wopoy Technology Co.\" Ltd. в гр. Шержен, Китай. Закупуването на устройството е възможно само през сайта Alibaba.com, който е оторизираният продавач на този бранд. Цената за брой WEPOY S98, посочена в сайта, е от 260 до 500 щатски долара. Несъмнено е, че при закупуването на 200 броя с направена сериозна отстъпка. При предположение, че цената, на която фирмата е закупила 1 брой, в условията на продажба на едро на 200 екземпляра, е 220 щатски долара, то печалбата за фирмата, продала на Столична община мобилните устройства, е около 1400 лв. на брой, или общо 280 000 лв. В проценти - около 500!!! \nПък уж общинските служители са длъжни да защищават интересите на столичани! \nМилтън Фридмън, доайенът на Чикагската икономическа школа, създател на неолибералната икономическа доктрина, беше писал, че \"най-лесно се харчат чужди пари за чужди нужди\". Особено когато няма опасност от наказание! * - Авторът е председател на УС на Асоциацията за борба против корупцията в България. \n    \n \t\n", "date": "2018.08.16", "title": "  Ключът от гората"}
{"url": "http://www.duma.bg/node/173245", "text": "Ремонтът на участък от 1,5 км от ул. \"Граф Игнатиев\" в София ще струва 25 млн. лв. и ако сравним цената с тази за километър магистрала, става ясно, че този ремонт ще излезе в пъти по-скъп. Това заяви лидерът на БСП в София и председател на групата на социалистите в СОС Калоян Паргов. Той цитира министър Нанков, според когото цената за километър магистрала е 3,5 млн. евро. \n\"Този ремонт е ярък пример за безотговорно пилеене на обществени средства. А тези пари можеше да бъдат вложени в изграждането на достатъчно детски ясли, така че повече от 4000 родители да не бъдат в патова ситуация къде децата им да бъдат настанени за дневно отглеждане. Столична община им е длъжник, защото те са данъкоплатци и с техните пари се пълни бюджетът на София\", категоричен е Паргов. \nТой е убеден, че столицата има нужда от друга посока на развитие, а управлението на Йорданка Фандъкова започва да се амортизира. Според него пример за това е, че независимо от шумните медийни инспекции на ремонтите след края им се налага да бъдат доремонтирани, а дори да се прави ремонт на ремонта. Според Паргов това показва, че  контролът по време на строително-ремонтните работи е силно занижен. Той посочи, че напълно погрешно е цялото внимание и финансов ресурс да се съсредоточават само в центъра на София, а изобщо да не се инвестира в инфраструктурата в крайните квартали и жилищните комплекси. \"Има квартални улици, които не са асфалтирани от времето на социализма, а горе-долу оттогава не са и мити\", констатира Паргов.    \n \t\n", "date": "2018.08.16", "title": "Ремонтът на ул. \"Граф Игнатиев\" е в пъти по-скъп от този на магистралите"}
{"url": "http://www.duma.bg/node/173246", "text": "Правителството на ГЕРБ задкулисно, без ясни критерии и без да се съобрази с нуждите на региона, раздаде над 6 милиона държавни пари между избрани общини в област Враца, като раздели кметовете на свои и чужди. На кметовете от ГЕРБ са дадени над 4,5 млн. лв., а другите са разпределени на кметовете на ДПС, се казва в позиция на областното ръководство на БСП във Враца. В същото време общините Мездра, Мизия и Роман изобщо не фигурират в постановлението, с което се разпределят средствата.  \nОт БСП припомниха, че премиерът Бойко Борисов обяви, че се разпределят над 2 млрд. лв. от бюджетния излишък, като малко над 100 млн. лв. отиват към общините. Области като Враца са ощетени при това делене. Социалистите дадоха за пример област Смолян, на която са предоставени 11 млн. лв., което е два пъти повече от парите за Враца, а тя е по-малка област. Имаме обаче еднакви проблеми - тежка икономическа обстановка и сериозни демографски въпроси за решаване, изтъкнаха от БСП. Според партията средствата, които се разпределят, не отговарят на нуждите на регионите. Това важи и за Северозападния регион, за който има претенции, че е приоритетен, но в същото време за него нищо не се прави и остава ощетен, категорични са социалистите. \nПарите не бяха разпределени справедливо, смята председателят на комисията по местната власт Петър Станев, който е общински съветник в Борован. Той даде за пример общините Козлодуй и Мездра, като първата е получила досега 1,8 млн. лв., а втората - едва 400 хил. лв. \"Отново стигнах до извода, че управляващите избират общини, водени от техни хора, като ДПС влиза в това число. Конкретно за община Борован бяха намалени средствата, а безработицата е голяма и хората бягат\", допълни Петър Станев. \nСоциалистите изразиха недоумение защо например община Велинград, която не е съизмерима с Враца, получава същите средства. Те настояха да разберат на какви принципи и критерии се разпределят средствата, защото те очевидно не отговарят на общоприетите разбирания. От БСП настояват управляващите да отговорят на въпросите защо Криводол получава по над 160 лв. на човек, в Мездра на човек се падат 22 лв., а във Враца - по 30 лв. Кой лобира за някои общини и дали това не е първата стъпка за предстоящите местни избори и пълненето на местните партийни каси за купуването на гласове, питат социалистите.   \n \t\n", "date": "2018.08.16", "title": "И общини във Врачанско се жалват, че са \"забравени\" от кабинета"}
{"url": "http://www.duma.bg/node/173194", "text": "Традиционният лайв-трибют в памет на Тодор Колев е на 24 август от 19 ч. в Летния театър в Пловдив, парк Бунарджика. Тази година събитието ще се проведе в четири града. Освен ежегодното издание в София, което отбелязва рождения ден на известния актьор и винаги е в близост до рождената му дата, през август концертни събития с изпълняваните от него песни ще се състоят във Варна, Бургас и Пловдив, съобщи plovdiv24.bg. \nФорматът включва утвърдени музиканти, които изнасят изцяло инструменталната част, а в отделните песни се включват различни популярни изпълнители като Веселин Веселинов-Еко - бас, Ангел Дюлгеров - китара, Милен Кукошаров - клавишни, Росен Ватев - барабани, Вили Стоянов - тромбон, Михаил Йосифов - тромпет, Мартин Ташев - тромпет. Сред изпълнителите ще бъдат Димо Стоянов (\"P.I.F\"), Ясен Зердев, Гери Турийска, Людмила Дяковска, Сърмата Хари, Станимир Гъмов, Славин Славчев. В част от градовете ще се присъединят Стефан Вълдобрев, Камен Воденичаров, Иван Гатев от \"Контрол\" и Ерол от \"Уикеда\". \nТематично издание на проекта на Гери Турийска \"Пощенска кутия за приказки\", при което известни личности ще четат разкази на тема, отново свързана с Тодор Колев, ще се състои на 24 август от 18 ч. По време на музикалната част публиката ще има възможност да чуе на живо емблематични за няколко поколения песни - \"Как ще ги стигнем?\", \"Черно море\", \"Фалшив герой\", \"Автобиография\", \"Нашият сигнал\", \"Песен за любимия град\", \"Камион ме блъсна\", \"Сто кила ракия давам\", \"Самотният човек\", \"Щуменски влак\", \"Виолета\".   \n \t\n", "date": "2018.08.16", "title": " Почитат Тодор Колев с концерт в Пловдив "}
{"url": "http://www.duma.bg/node/173195", "text": "Приключението на белгийския крал в България и на територията на Балканите беше определен за най-добър филм на филмовия фестивал Аванка, Португалия. За 22-ра поредна година в малкия град на атлантическото крайбрежие се оценяват творби, създадени за кино, телевизия, видео и мултимедия, като в категорията \"Най-добър пълнометражен филм\" в конкурсната програма наградата беше връчена на творбата на Петер Бросенс и Джесика Удуърт \"Белгийският крал\". Двамата автори получиха още почетен диплом (Special Mention) за сценария на филма, както и наградата \"Дон Кихот\" на Международната федерация на киноклубовете, научи ДУМА от Светлана Дамянова от \"Арт фест\". \nСветовната премиера на \"Белгийският крал\" беше в официалната програма \"Хоризонти\" на Венецианския кинофестивал през 2016 г. Филмът е продаден в над 65 територии, селектиран е на повече от 80 кинофестивала от целия свят и има 15 награди, включително номинация на Европейската филмова академия за най-добра комедия. \nПрез септември започват снимките на продължението на интригуващия разказ за премеждията на краля на Белгия, който в края на своята балканска одисея получава предложение да стане император на Нова Европа... Драматичната комедия \"Босият император\", подкрепена от ИА \"Национален филмов център\", е най-новият проект на режисьорския тандем Петер Бросенс и Джесика Удуърт. Напомняме, че редом до познатите ни \"кралски\" актьори Петер ван ден Бегин, Брюно Жорис, Люси Дебе и Титус де Воогт, във филма ще участват още звездите Джералдин Чаплин, Удо Киер и Ханелоре Елснер. \n\"Босият император\" е копродукция между Белгия, Холандия, Хърватия и България (\"Арт Фест\" - Мира Сталева и Стефан Китанов).   \n \t\n", "date": "2018.08.16", "title": "\"Белгийският крал\" с три награди в Португалия"}
{"url": "http://www.duma.bg/node/173231", "text": "Медиците от врачанската болница отново протестират за забавени заплати. Лекари, медицински сестри, санитари, администратори - всички, които работят в здравното заведение, не са получавали заплати от месеци. Лечебницата има дълг от над 13 млн. лв. \nЗа последно е изплатен частичен аванс за юни. \nЕдна от педиатричните сестри всеки ден ходи километри пеша, за да отиде на работа. \nПрипомняме, протестите на работещите в тази болница, която обслужва най-многочисления град в Северозападна България - с над 54 000 души, са повече от година. \nЗа пореден път от ръководството на болницата обещават закъснелите възнаграждения да се изплатят до петък. \nНа 9 февруари 2017 г. от МЗ не разрешиха на МБАЛ \"Христо Ботев\" във Враца да изтегли кредит, за да покрие най-належащите си задължения, които тогава бяха 12,5 млн. лв. През декември 2017 г. болницата отново бе пред затваряне. На 28 февруари 2018 г. трима лекари от болницата бяха обвинени в кражба за над 30 хил. лв. На 27 април 2018 г. бе затворено детското отделение на болницата. На 14 май лекарите получиха заплатите си за февруари, а на 17 май заработи и реанимацията. През цялото това време медици и граждани протестираха.   \n \t\n", "date": "2018.08.16", "title": "Отново бавят заплатите в болницата във Враца"}
{"url": "http://www.duma.bg/node/173196", "text": "Именитият грузински бас Паата Бурчуладзе ще представи на 21 септември в зала \"България\" сцени от \"Борис Годунов\" - операта, която му осигурява запазено място на най-големите сцени. Във втората част на концерта Софийската филхармония ще изпълни фундаменталната Симфония 2 от Рахманинов. Един от най-талантливите ни диригенти - Найден Тодоров, ще води оркестъра през редуващите се лирико-драматични и епични елементи в яркото произведение на руския класик, научи ДУМА от Кремена Николова-Флор, реклама и връзки с медиите на Софийската филхармония. \nЗабележителният изпълнител се превръща в звезда още с дебюта си през 1985 г. в Лондон, когато пее редом с Лучано Павароти в \"Аида\". За кратко време покорява Ла Скала, Виенската държавна опера, оперните театри в Мюнхен, Хамбург, Париж, Вашингтон, Сан Франциско и Метрополитън опера в Ню Йорк. Красивият му тембър и лекотата, с която пее и най-сложните партии, прилягат идеално на признатото за образцово произведение на руската класика \"Борис Годунов\" от Модест Мусоргски. През сезон 1990/1991 г. Бурчуладзе приема поканата да изпълнява коронната си роля в Ковънт гардън, Виенската държавна опера и Мюнхен, а през 1995 г. отбелязва стотното си превъплъщение в \"Борис Годунов\". \nСтоличани и гости на София ще се насладят на таланта на Бурчуладзе за първи път от над 30 години. Малко известен факт е, че в зората на своята кариера грузинският бас участва в \"Севилският бръснар\" в Софийската опера. С топли чувства Бурчуладзе си спомня за Николай Гяуров, Гена Димитрова, Анна Томова-Синтова, Никола Гюзелев, с които неведнъж е пял на големите оперни сцени. \nКонцертът на 21 септември е част от тематичния цикъл на Софийската филхармония \"Руски приказки\", който включва още \"Звездите Светлин Русев и Людмил Ангелов в памет на Кристиан Таков\" (4 ноември), \"Нежната цигулка на Божидара Кузманова - Жар птица\" (24 януари 2019) и \"Виртуозът Светлин Русев\" (14 февруари 2019). \nПакетни билети за поредицата се продават с отстъпка 20% от \"Ивентим\" само през август. Индивидуалните пропуски за концерта в зала \"България\" са на цени от 25 до 50 лв. и също са налични в мрежата на \"Ивентим\" и Ипей. \n    \n \t\n", "date": "2018.08.16", "title": "Паата Бурчуладзе пее в зала \"България\" "}
{"url": "http://www.duma.bg/node/173197", "text": "Американският режисьор Оливър Стоун ще заснеме по свой сценарий филма \"Невинни лъжи\", в който ще разкаже за живота на три поколения от едно семейство, съобщава ТАСС. Според публикация в сп. \"Варайъти\" главната роля ще изпълни Бенисио дел Торо, който участва в трилъра на Стоун \"Диваци\" (2012). Новият филм се отличава от предишните работи на режисьора, тъй като в него е отделено внимание на различни теми - семейните отношения, чувството на загуба, изпитвано от човек в тежки житейски ситуации, както и любовни копнежи. \nОливър Стоун е режисьор на филмите \"Уолстрийт: Парите никога не спят\", \"Дж. Ф. К.\", \"Никсън\", \"Взвод\", \"Убийци по рождение\", \"Роден на 4 юли\" и др. Носител е на три статуетки \"Оскар\", както и на отличия от Берлинския и Венецианския фестивал. \nПрез 2016 г. Оливър Стоун пусна документалния филм \"Украйна в огън\" - за събитията в страната през 2014 г. Той бе продуцент на филма и взе за него интервю от руския президент Владимир Путин и от бившия президент на Украйна Виктор Янукович. През юни 2017 г. Стоун представи четирисерийния си филм за Владимир Путин \"Интервю с Путин\". Премиерата се състоя в САЩ по кабелната телевизия Showtime.     \n \t\n", "date": "2018.08.16", "title": " Оливър Стоун снима филма \"Невинни лъжи\""}
{"url": "http://www.duma.bg/node/173198", "text": "Камелия Тодорова изнесе стилен концерт на Банско джаз фест и както винаги, бе посрещната с възторг от многобройните зрители. В подготвената от нея и Станислав Арабаджиев трио програма не присъстваха всички най-емблематични нейни песни, които публиката обожава и винаги иска да чуе. Но певицата е сред редовните участници на фестивала, затова всеки път подготвя нещо различно и нови аранжименти на песни от репертоара си. \nВинаги съм се радвала на топла публика, затова с радост очаквам всяка среща с нея, сподели певицата и изброи някои предстоящи свои изяви. Камелия Тодорова, Милица Гладнишка и Рут Колева ще изнесат концерт \"Ladies of Jazz\" на 25 август на Античния театър в Пловдив. През септември джаз примата ще пее на тридневния фестивал във Велико Търново. А през октомври ще гостува в \"София лайв клуб\". Планирам турне из България, но все още нямам спонсор, затова и не са определени датите и градовете, разказа Камелия, вече подготвям и изненади за публиката за Коледа и Нова година. \nНовата песен на Камелия Тодорова \"Красив спомен\" - текст и музика Рейчъл Роу, вече може да се гледа в ютюб. След около месец певицата ще пусне и ремикс на \"Нежно и бавно\" от известния диджей KiNK - Страхил Велчев, който е и спътник в живота на дъщеря й Рейчъл. В бъдещите планове на Камелия е концерт-моноспектакъл в театър \"Азарян\". Но този проект предстои да се уточнява, да се намери режисьор, да се определи драматургията, да се договори салонът и т.н.   \n \t\n", "date": "2018.08.16", "title": "Камелия Тодорова подготвя изяви в Пловдив, Велико Търново и София"}
{"url": "http://www.duma.bg/node/173216", "text": "Вицепремиерът и вътрешен министър на Италия Матео Салвини написа в туитър, че жертвите от срутилия се в Генуа мост са 35. \"За съжаление броят на загиналите в резултат на трагедията в Генуа нарасна до 35. Благодаря на лекарите, на всички спасители и доброволци, които в момента се намират на мястото на инцидента\", написа Салвини. На свой ред в. \"Република\" съобщи друг детайл от трагедията - че сред загиналите има три деца на възраст 8, 12 и 13 години. Италианските медии подчертават, че вероятно броят на жертвите ще се увеличи, тъй като сред ранените при инцидента има хора в критично състояние. \nЖителите на града познават рухналия мост като виадукта, който ги свързва с морето или летището. Той е дълъг над 1100 м, висок е 45 м, а с пилоните си достига 90 метра. Най-добре обаче го познават живеещите в долината на река Полчевера, тъй като минават всекидневно под протежението му - по магистралите и жп линиите под него. Така виждат в детайли всяка негова пролука, цепнатина, белег, кръпка. През 2016 г. мостът \"Моранди\" беше определен като \"провал на инженерството\" от проф. Антонио Бренчич, експерт по конструкции от армиран цимент във Факултета по инженерство на Университета в Генуа. \n\"Този мост е сгрешен. Ще дойде момент, в който разходите по поддръжката му ще надминат тези за подмяната му. В края на 90-те години на миналия век те са били над 80 на сто от цената на изграждането му\", казва Бренчич в интервю за телевизия \"Примоканале\" преди 2 години. \nЗа баща на моста се смята Рикардо Моранди, който през 1957 г. проектира за пръв път конструкция от този тип. Тогава печели конкурс на правителството на Венецуела и прави мост в залива на Маракаибо през 1962 г. дълъг 8,7 километра. Той претърпява инцидент 2 г. след откриването си. \n\"Моранди обърка сметките. Петролен кораб се заклещи под най-ниската му част и резултатът бяха 5 жертви\", казва Бренчич. Въпреки това инж. Моранди прави други два моста близнаци - виадукта в Генуа през 1964 г. и моста над Вади ел Куф ди Беида в Либия през 1971 година. \nПо онова време мост от този тип изглеждаше много иновативна идея, казва Бренчич. През 90-те години бяха извършени много дейности по обновяването на моста, който беше оборудван със стоманени въжета. Това според Бренчич показва, че още тогава имало знак, че структурата не държи, затова се направило всичко възможно тя да се подсили. Според него Моранди е сгрешил в изчисленията си за деформациите или за онова, което се случва със структурите от армиран цимент с времето. \n\"Една от основните причини за рухването му е, че мостове от този тип по целия свят страдат от много бързо износване на материалите. Срутването му е свързано с това\", казва Бренчич. \nСпоред експертите рухването на моста се дължи на недобрата му поддръжка през изминалите десетилетия. Министърът на инфраструктурата Данило Тонинели и негови съпартийци от Лигата на Матео Салвини са полемично настроени за отговорностите за трагедията, довела до много жертви. Според министър Тонинели, онзи, който е виновен, ще плати докрай. \"Не е възможно да се виждат подобни кадри в страна като Италия\". \n\"Със сигурност това е бил мост, който е бил подложен на много дейности за поддръжка, някои казват, че става въпрос за предизвестена трагедия\", каза още Тонинели. \nИталианското правителство обяви вчера, че иска да отмени договора, даден на компанията, която управлява автомагистралите на страната и да й наложи огромна глоба след срутването на моста край Генуа. \n\"Първото нещо, което трябва да се случи, е, че ръководителите на \"Аутостраде пер Италия\" трябва да напуснат. И при наличието на нарушения (на договор), обявявам, че сме започнали процеса за евентуално оттегляне на договора им и глоба от 150 милиона евро\", каза Тонинели. \nРъководителят на \"Аутостраде пер Италия\" Джовани Кастелучи обаче опроверга информацията, че конструкцията е била в опасно състояние. Той заяви, че на моста е имало ремонт. \nМостът \"Моранди\" ще бъде напълно разрушен, съобщи от своя страна зам.-министърът на инфраструктурата и транспорта на Италия Едуардо Рикси. \"Това ще доведе до сериозни последствия за автомобилното движение и до проблеми за жителите и превозвачите\", предупреди Рикси. \n    \n \t\n", "date": "2018.08.16", "title": "Рухналият мост в Генуа е провал на инженерството  "}
{"url": "http://www.duma.bg/node/173199", "text": "Когато изработва една от най-известните си творби \"Пиета\", Микеланджело ди Лудовико Буонароти Симони е едва на 22 години. Днес той е смятан за един от тримата титани на Ренесансовото изкуство заедно с Леонардо да Винчи и Рафаело. \nПоръчката за \"Пиета\" Микеланджело получава през ноември 1497 г. от френския кардинал Жан Билер, който е бил представител в Рим, за гробницата му. Високата 1,74 м статуя Микеланджело изсича от един-единствен блок от мрамор от Карара, който сам избира. Скулптурата е първият шедьовър, направен от такъв мрамор, който се превръща в любим материал на твореца, и първата от поредица творби на тази тема от автора, информира Дарик.нюз. \nТворбата, създадена в чест на 1500-годишния юбилей от рождението на Христос, изобразява тялото на Исус в скута на майка му Мария след свалянето му от кръста. А двете фигури, изработени в естествени размери, са едни от най-завършените произведения на Микеланджело. \nЛюбопитен факт е, че тази творба всъщност е и единствената, която носи подписа му. След като статуята е изложена в базиликата \"Св. Петър\", той също отива да види творението си. Дочува, че хората, скупчили се пред статуята, се питат кой е авторът. Микеланджело сам чува как работата му бива приписвана на друг: \"Нашият Гобо от Милано.\" Завладян от ярост, вечерта той се промъква в базиликата и с длето изписва около гърдите на Дева Мария: \"Микеланджело Буонароти, Флоренция, направи това.\" След това обаче съжалява за действията си и се заклева, че никога повече няма да подпише друго свое творение. \nМикеланджело завършва творбата си през 1499 г. Днес изключителният му талант е оценен високо и \"Пиета\" е определяна като шедьовър. По онова време обаче скулптурата скандализира кардиналите. Най-голямата критика била, че Мария изглежда твърде млада, за да бъде майка на 33-годишен мъж. \nПрез ХVІІІ в. статуята е пренесена в една от капелите на базиликата \"Св. Петър\" в Рим. При транспортирането й е повреден палецът на лявата ръка на Дева Мария. Много повече поражения шедьовърът получава след агресивно нападение през 1972 г. Тогава австралийският геолог от унгарски произход Ласло Тот с викове \"Аз съм Исус Христос - възкръсналият от мъртвите\" се нахвърля върху статуята с чук. 33-годишният мъж успява да нанесе 12 удара, с които оставя тежки поражения по шедьовъра - откършени са лявата длан и ръката на Богородица; от главата на статуята, изобразяваща как Божията майка оплаква сваления от кръста Исус, са откъснати парчета, избит е носът. Общо около 100 фрагмента се търкалят по пода на базиликата \"Св. Петър\", докато мъжът бива повален. \nВандалският акт провокира широки дебати как да бъде реставрирана статуята. Някои историци и реставратори искат да бъде оставена повредена като символ на насилието. Други настояват тя да бъде реставрирана, но ясно да се очертаят повредените места, като историческо свидетелство за случилото се. От Ватикана обаче настояват за т. нар. интегрална реставрация, която не оставя видими следи от намесата. \nОт снимки близо половин година реставратори идентифицират късчетата и фрагментите, пръснати по пода на \"Св. Петър\". За да не бъде местена, около статуята в храма е издигната импровизирана лаборатория, в която след това започва сглобяването им. С помощта на \"невидимо\" лепило и прах от същия мрамор, използван за статуята, специалистите я възстановяват парче по парче. По пощата пък мистериозно пристига фрагмент. Оказва се, че турист от САЩ прибрал парчето в суматохата около арестуването на Тот, но по-късно \"се обадила съвестта му\". \nИ все пак след събирането на парчетата, останали други празнини. Те били запълнени с помощта на копие на статуята, направено преди нападението. Така само 10 месеца след грозното нападение \"Пиета\" отново можела да се види в параклиса, носещ нейното име. След реставрация статуята е поставена зад непробиваемо стъкло, вдясно от входа на базиликата, където и днес посетителите могат да се насладят на красотата и изяществото на шедьовъра.   \n \t\n", "date": "2018.08.16", "title": " \"Пиета\" - единствената творба, подписана от Микеланджело  "}
