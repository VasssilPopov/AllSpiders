{"url": "https://duma.bg/krastcheto-n185468", "text": "Колебах се дълго дали да напиша за моето откритие, свързано с името на Апостола. В \"Документално мемориален и литературен сборник, посветен на 150 г. от рождението на Левски\", на стр. 408 е поместен \"Из преданието\" - разказ от Никола Божков Мандаджиев, за обиколката на Левски в чирпанските села. В това предание се говори за моя дядо поп Антон (Доньо). За гостуването на Левски в Медово, освен посочения разказ, говорят и спомените, запазени у наследниците на поп Антон. Заех се да проуча рода ми по майчина линия. Прослушвах и записан на магнетофонна лента разказ на Кера Илиева Антонова - внучка на поп Антон и най-малка дъщеря на най-големия син на дядо - поп Илия. Между многото неща, които тя разказва за семейството си, вмъква думите: \"Забравих да кажа, че когато Левски дошъл у дома, той подарил на баща ми сребърно кръстче със златно топче в средата. Пред това кръстче той ни караше да си казваме вечерната молитва.\" Спомних си посещението в с. Медово през 1954 г. Говорихме с майка ми за предстоящото им заселване в Чирпан. Тя отвори раклата и извади бяла, почти пожълтяла кърпичка, свита на възел, отвърза я и ми подаде малко сребърно кръстче със златно топче в средата и каза: \"Когато те родих (1929 г.) дядо ти Геньо дойде да ни види. Остана доволен, че съм те кръстила на баба ти Слава. Извади от пояса си кесийка и вместо пара, сложи до главата ти това кръстче, като каза, че то било на баба ти и името вървяло с кръстчето\". Прибрах кърпичката с  кръстчето. Бяха се минали повече от 40 г. и аз забравих за тях. С нетърпение затърсих и най-после ги открих. Няколко години си задавам въпросите: при какви обстоятелства е подарено? Дали е същото, за което говори леля Кера? Как е попаднало у дядо ми? Според мен Левски, посещавайки дома на поп Антон, го е подарил на 6-годишния Илия и 3-годишната Слава. В преклонението пред величието на Апостола дядо е задължавал децата си да се молят пред скъпия дар. Даскал Илия продължил традицията в семейството, за която споменава дъщеря му Кера. Кера Илиева е родена през 1914 г. и умира през 1993 г. Тя споделя спомени за времето между 1920-1934 г., когато се омъжва в с. Съединение. Баба ми Слава умира през 1913 г., преди да се роди леля Кера, и кръстчето не могло да премине от Илия у дядо Геньо през 1929 г. От гореказаното се разбира, че става дума за кръстче,  Около 1898 г. баба ми си е направила снимка с първородната дъщеря Златка. На снимката личат наниз от сърце и малко кръстче. Поради ранната си смърт баба ми не могла да предаде на децата си ярки спомени от бащината си къща.  А как е попаднало кръстчето в дядо ми Геньо? Аз мисля, че това е станало през октомври 1912 г., когато е обявена Балканската война и мъжете са призовани на фронта. По стародавна традиция при раздяла съпругата с кръстен знак е връчвала талисман на мъжа си, който е трябвало да го пази от злото. Вярвам, че баба ми е спазила традицията и кръстчето от врата й се озовало в кожената кесия на дядо ми. Така то тръгнало по пътищата на трите войни.  Баба Слава умряла през август 1913 г., като оставила деца сираци. Дядо Гиньо научил за нейната смърт в Чирпан, издал униформата и бос, тичешком изминал 25 км. до Медово. Когато пристигнал, погребението било извършено. Следователно той не могъл да върне кръстчето на починалата и то останало у него. Какво е влиянието на Левски върху характера и съдбата на потомците на поп Антон, на  пред кръстчето на Левски? Първородният син на поп Антон участва в Сръбско-българската война като ученик доброволец. Голяма е неговата роля за просвещението на децата от Медово, но и на децата от околните села. Отгледал, възпитал и изучил петте си внуци, деца на загиналите му синове. Синът на даскал Илия - Антон Попов, земеделец по убеждения, като кандидат- офицер ръководи през септември 1923 г. отряд от 117 медовски въстаници при сражението на \"Бадемито\" близо до Чирпан. С няколко свои хора спира влака и обезоръжава охраната му. Арестуван е. С табела на гърдите: \"Аз спрях влака\" той е пръв в редицата на вързаните медовци. С Миньо Петров запяват: \" Не плачи, майко, не тъжи, че станах азе хайдутин\". Откарват ги в Чирпан. Амнистиран, той минава в нелегалност. Участва в политическата чета на Янко Иванов. Убит е от техен ятак в с. Голобрадово през пролетта на 1925 г.  Синът на Антон Илиев - Борис Антонов Попов, по-късно полковник в Отечествената война 1944-45 г., командва доброволчески отряд към 12 пехотен полк. Вторият син на даскал Илия - Кольо, е учител, поет и художник, основал в Медово социалистическа дружинка. Загинал по време на Първата световна война. Синът му - Егей Колев Попов (кръстен на Егейско море), е най-младият доброволец в интернационалния отряд, сражавал се край Мадрид в Испания през 1936 г. Заточен в лагерите на Франция и Италия. По-късно полковник в БНА. Третият син на Илия Антонов - Манол, е учител. За участие в Септемврийското въстание през 1923 г. е лишен от правото да учителства в цяла България.  Единственият син на Слава Антонова е Антон Генов Биков - учител, писател и летописец на с.Медово. От патриотични подбуди 5 г. като учител отдава сили за приобщаване на добруджанци към майката родина.  Останалите внуци и правнуци живеят с преданията за Васил Левски и носят добродетелите на рода: скромност и всеотдайност в работата като учители, лекари, а в по-ново време - като инженери, икономисти и военни. ", "date": "2019.02.15", "title": "Кръстчето"}
{"url": "https://duma.bg/shodnite-politicheski-vazgledi-sa-klyuchat-kam-shtastliva-vrazka-n185455", "text": "Редовният секс, високите доходи и сходните политически възгледи са ключът към щастливата дългосрочна връзка между партньорите, установи проучване, публикувано в \"Ню Йорк таймс\". Изданието цитира изследване на сайта за трайни запознанства Eharmony. Според анкета, проведена сред 2300 потребителите на портала, най-щастливи в дългосрочен план са двойките, които не забравят интимните ласки и заедно почитат празниците. Процъфтяването на \"вечната дружба\" между партньорите бива най-добре скрепена и с наличието на две деца и годишен доход от минимум 75 хил. долара. \"Образованието и сходните политически възгледи в наши дни са по-важни за стабилността на двойката, в сравнение с времената отпреди 5 години\", заяви директорът на сайта Грант Лангстън. Резултатите от изследването показват, че въпреки съществуващите различия, за мъжете и жените съвместният живот е по-важен от брака. В това били убедени 70% от анкетираните. В хода на изследването било констатирано, че дамите повече ценят финансовата стабилност на партньора, докато мъжете залагат на външността.", "date": "2019.02.15", "title": "Сходните политически възгледи са ключът към щастлива връзка"}
{"url": "https://duma.bg/izvestni-lichnosti-zashtitavat-pravata-na-nay-nezashtitenite-n185460", "text": "Актьорите Ксения Алфьорова и Егор Бероев - съучредители на благотворителния фонд \"Я есть\", основателката на фонда за помощ на децата \"Обнаженные сердца\" Наталия Водянова, председателят на Синодалния отдел по благотворителност епископ Орехово-Зуевски Пантелеймон и др. представиха на пресконференция в ТАСС вижданията си по проблемите на хората с ментални особености, за правните основи по пребиваването им в интернатите и защитата на техните права.  Ксения Алфьорова е театрална и киноактриса, участвала в 18 филма. През 2001 г. се снима в главната роля \"Санкт Петербург - Кан експрес\" на американския режисьор Джон Дейли. След пресконференцията тя се обърна към мен с думите: \"Здравейте, аз съм българка, как сте?\" След това поговорих с нейния съпруг Егор Бероев, известен с ролите си в 20 театрални постановки и над 50 филма. През 2003 г., на международния фестивал на телевизионните филми в Пловдив Бероев получи наградата за най-добра мъжка роля в \"Железнодорожный романс\". Руският топ модел Наталия Водянова е на страниците на най-известните модни списания, била е лице на прочути козметични гиганти, има роли в няколко филма. Участва в много благотворителни инициативи. Самата аз зная какво е трудно детство, преживяла съм го, затова отделям специално внимание на тази тематика, споделя Водянова.", "date": "2019.02.15", "title": "  Известни личности защитават правата на най-незащитените"}
{"url": "https://duma.bg/harchim-nay-mnogo-za-hrana-zhilishte-i-danatsi-n185481", "text": "Българинът харчи най-много за храна, жилище и данъци, а разходите на домакинствата нарастват повече отколкото доходите, стана ясно от данните на НСИ. Общият доход средно на човек от домакинство през четвъртото тримесечие на 2018 г. е 1557 лв. и нараства със 7,5% спрямо същото тримесечие на 2017 г., показват данни на НСИ. Общият разход средно на човек от домакинство за същия период е 1509 лв. и също се увеличава - с 10,3% спрямо същото тримесечие на 2017 г. Най-голяма част от разходите отиват за храна - 30,2%, следвани от разходите за жилище - 17,8%, данъци и социални осигуровки - 12,7%, и транспорт и съобщения - 11,1%. Като абсолютни стойности средно на човек от домакинство разходите за храна и безалкохолни напитки нарастват от 424 на 455 лв. - със 7,5%. Харчовете за алкохолни напитки и цигари се увеличават от 59 на 63 лв. - със 7,7%. Разходите за облекло и обувки нарастват от 57 на 60 лв. - с 6,3%. За жилище (вода, електроенергия, отопление, обзавеждане и поддържане на дома) харчовете се увеличават от 257 на 268 лв. - с 4,3%. За здравеопазване се увеличават от 74 на 82 лв. - 10,6%. Разходите за транспорт и съобщения нарастват от 143 на 168 лв. - със 17,4%, а за данъци и социални осигуровки нарастват от 167 на 191 лв. - с 14,4%. За същия период безработните са били 154,1 хил., от които 57,2%, са мъже, а 42,8% - жени. Коефициентът на безработица е 4,7%. От всички безработни 13,5% са с висше образование, 50,1% - със средно. Продължително безработни (от една или повече години) са 95,7 хил., или 62,1% от всички безработни. От общия брой на безработните 26 хил., или 16,8%, търсят първа работа. Най-висок е коефициентът на безработица при младите - 15-29 навършени години, и е 7,4%. НСИ огласи и данни за брутния вътрешен продукт (БВП). През четвъртото тримесечие на 2018 г. той нараства с 3,1% спрямо същото тримесечие на предходната година. По сезонно изгладени данни нараства с 3,1%. Според експресните оценки БВП в номинално изражение достига 29 881 млн. лева. Реализираната добавена стойност през четвъртото тримесечие на 2018 г. е 25 905 млн. лeвa. Брутната добавена стойност се увеличава с 2,9%. По елементи на крайното използване най-голям дял в БВП заема крайното потребление - 81,3%, което в стойностно изражение възлиза на 24 млрд. и 288 млн. лева. ", "date": "2019.02.15", "title": " Харчим най-много за храна, жилище и данъци"}
{"url": "https://duma.bg/deputat-ot-gerb-sviri-na-cherno-more-i-tsska-sf-n185452", "text": "Стефан Апостолов ще ръководи дербито на XXI кръг на Първа лига между Черно море и ЦСКА-Сф. Срещата на ст. \"Тича\" е утре от 15.00 ч. Апостолов е сред международните ни рефери. Той е син на кмета на Симитли Поли Апостолов, а също така е депутат от ГЕРБ. За негови помощници във Варна БФС назначи Мирослав Иванов и Младен Маринов, а 4-ти ще е Петър Костадинов. Първият мач от пролетния сезон днес от 17.30 ч. Верея - Лудогорец е поверен на Съдия №1 на 2018 г. Николай Йорданов. Останалите наряди: утре, 12.30: Ботев Вр - Витоша Б (Ивайло Стоянов); 17.30: Ботев Пд - Славия (Георги Давидов); неделя, 12.30: Етър - Дунав (Станислав Тодоров); 15.00: Септември - Берое (Валентин Железов); 17.30: Левски - Локо Пд (Драгомир Драганов).", "date": "2019.02.15", "title": "Депутат от ГЕРБ свири   на Черно море и ЦСКА-Сф"}
{"url": "https://duma.bg/litva-e-parvenets-po-svatbi-v-es-n185454", "text": "Литва е страната в Европейския съюз, в която през 2018 г. е имало най-много сватби като дял от населението - 7,5 сключени брака на 1000 души, сочат нови данни на статистическата служба Евростат по повод Деня на влюбените 14 февруари. На второ място в класацията е Румъния (със 7,3 сватби), следвана от Кипър (6,8) и Малта (6,3). За сравнение България е с дял 4 на 1000 при средно ниво за ЕС от 4,3. Най-малко сватби е имало в Португалия (3,3), Италия и Люксембург (3,2) и Словения (3,1).", "date": "2019.02.15", "title": " Литва е първенец по сватби в ЕС"}
{"url": "https://duma.bg/horovete-na-plovdiv-na-edna-stsena-v-nabuko-n185459", "text": "Хоровете на Пловдив се събират за първи път в един спектакъл, за да изпълнят заедно прочутия Хор на евреите в операта \"Набуко\". Как ще се съберат толкова много хористи на една сцена или дори в една зала заедно с публиката, предстои да видим на 16 февруари от 19 ч. \"Не съм веч цар, а бог съм\" ще изрече в самозабравата на властта Набуко, преди да бъде поразен от Божията мълния. \"Макар и плебейка - царица съм аз\", чуваме в драматичните и яростни колоратури на принцеса Абигаил. Държавната опера в Пловдив кани на \"Набуко\", трета опера на Верди и първи негов триумф - триумф и досега. С участието на Красен Карагьозов (гост от САЩ), Елена Баръмова, Ивайло Джуров, Анита Огнянова, Георги Султанов, Светлана Иванова, Евгений Арабаджиев, хор, балет и оркестър на Пловдивската опера. Диригент е Лучано ди Мартино, режисьор - Кузман Попов, концертмайстор - Мичо Димитров.", "date": "2019.02.15", "title": " Хоровете на Пловдив на една сцена в \"Набуко\""}
{"url": "https://duma.bg/sasht-bili-gotovi-za-proizvodstvo-na-f-16-za-balgariya-n185475", "text": "Новият завод в Грийнвил, Южна Каролина, в който ще бъде произвеждана бъдещата ескадрила изтребители Ф-16 Блок 70 за България, е почти завършен. Заводът в Грийнвил скоро ще започне производството на новите Ф-16 Блок 70 за Бахрейн, Словакия и други международни клиенти, сред които може да бъде и България, съобщиха от Локхийд Мартин. От компанията потвърждават ангажимента си за предоставяне на икономически и промишлени ползи за България. ", "date": "2019.02.15", "title": "САЩ били готови за производство на Ф-16 за България "}
{"url": "https://duma.bg/transgranichnite-prevodi-poevtinyavat-znachitelno-n185476", "text": "Банките трябва да уеднаквят таксите за трансгранични плащания в ЕС в евро и за вътрешните плащания, и да направят по-прозрачни разходите за превалутиране. Това е заложено в новите правила, одобрени от Европейския парламент, съобщиха от представителството на ЕП. С промените се слага край на дискриминацията срещу ползвателите на платежни услуги в рамките на ЕС и извън еврозоната. Докато потребителите в еврозоната се възползват от единната зона за плащания в евро (SEPA), то тези, които живеят извън нея, продължават да заплащат високи такси за трансгранични плащания в евро. В момента българите плащат най-високите такси. Средна такса за трансграничен превод от 100 евро в местна валута в България е струвала 19,98 евро през 2017 г. За сравнение шведите са плащали 0 евро, поляците - 1,54 евро, хърватите - 8,23 евро, румънците - 11,19 евро. Докато в повечето страни от ЕС таксата за трансграничен превод е намаляла в периода 2012-2017 г., в България тя се е покачвала. Например в Обединеното кралство таксата е паднала от 15,63 евро на 9,26 евро, а в Унгария - от 15,32 евро на 5,93 евро, показват данните на ЕК. Съгласно правилата банките се задължават в рамките на една година да направят така, че таксите за трансгранични плащания в евро в ЕС да бъдат в съответствие с таксите за националните плащания, направени в местната официална валута (правилото за \"същата такса\"). Освен това държавите членки са свободни да наложат правила на банките за прилагане на същите такси за трансграничните и за вътрешните плащания, които не са в евро.", "date": "2019.02.15", "title": "Трансграничните преводи поевтиняват значително"}
{"url": "https://duma.bg/srokat-za-kasovite-aparati-ostava-zasega-n185480", "text": "Срокът за въвеждането на новите касови апарати за компаниите, регистрирани по ДДС, засега остава 31 март, съобщи говорителят на данъчните Росен Бъчваров. В края на следващата седмица ще бъде докладвано на финансовото министерство за ситуацията. Тогава ресорният министър Владислав Горанов ще прецени дали се налага отлагане. Според Бъчваров около 70% от компаниите са готови с изискването, според което до пет минути след плащането данните трябва да постъпят в НАП. Затруднение има за компаниите, които и без това използват софтуер за управление на фискалните устройства. Има малка група касови апарати, които са на търговци с бизнес със сезонен характер - например за стоки и услуги, предлагани в морските курорти. За тях няма очакване да спазят срока, защото в момента те не използват касовите си апарати. Бъчваров съобщи, че към момента има приблизително 30 000 фискални устройства от новия тип, които функционират в реална среда. \"Ако приемем, че от 185 000 фискални устройства на регистрираните по ДДС компании в България към 31 декември 2018 г. около 5% от тях са сезонно зависими фискални устройства, т.е. бихме могли да приемем, че реалният брой на тези фискални устройства, за които се налага доработване или смяна, са около 170 000. Досегашното ни проучване показва, че между 50 и 75 на сто от всички регистрирани по ДДС компании в България използват не просто касови устройства, но софтуер за управление на продажбите, който ги управлява. Чисто математически това означава следното: Ако към момента 31 000 фискални устройства вече работят, допускайки, че при 75% от търговците използват софтуер, то в общи линии над 70% от касите, които не използват софтуер, към момента вече са изпълнили новото изискване\", пресметна Бъчваров. Няма да се налага бензиностанциите да сменят касовите апарати два пъти тази година - от април и от юни, както се опасяват търговците, поясни Росен Бъчваров. Това заяви в отговор за БГНЕС говорителят на НАП Росен Бъчваров по време на пресконференция на агенцията. Промените в наредбата ще изискват от 1 април на касовата бележка от бензиностанцията да  съдържа допълнителна информация за потребителите. \"Тя ще фиксира очевидното, че половината от крайната продажна цена на литър гориво представлява данъци и акцизи. Ще се вижда и разликата между разликата между покупната и продажната цена. Държа да подчертая, че не би следвало на касовата бележка да се вижда печалбата\", уточни говорителят на НАП в отговор на притесненията на търговците. ", "date": "2019.02.15", "title": " Срокът за касовите апарати остава засега"}
{"url": "https://duma.bg/balgarska-pobeda-i-2-zagubi-na-nashi-boksori-na-starta-na-strandzha-n185440", "text": "Елина Георгиева (54) пък загуби от Айра Вийегас (Фил) с 0:5 гласа. Марина Сивенова (57) загуби от Лакрамиоара Перижок (Рум) след прекратяване в III рунд. Звездата ни Станимира Петрова (57) стартира в неделя в сутрешната сесия срещу по-добрата между Рамила Али (Рум) и Исамари Акино (САЩ).  Е", "date": "2019.02.15", "title": "Българска победа и 2 загуби на наши боксьори на старта на \"Странджа\" "}
{"url": "https://duma.bg/levski-lukoyl-i-beroe-krachat-kam-finala-za-kupata-n185447", "text": "Баскетболният шампион Левски ЛУКойл и Берое направиха сериозни крачки по пътя към финала на турнира за Купата на България с убедителни победи в домакинските си полуфинали.  В зала \"Универсиада\" пред само 200 свои фенове \"сините\" сразиха пловдивския Академик Бултекс 99 с 92:74 (23:24, 29:27, 19:10, 21:13). Отборът, воден от Константин Папазов, започна колебливо и изоставаше с 0:7 след 72 секунди, но постепенно изравни резултата и на почивката поведе с 1 т. - 52:51. След нея \"сините\" се разиграха и след като дръпнаха 66:56 до средата на третата четвърт, заиграха спокойно и до края трупаха разлика. Христо Захариев бе най-резултатен с 20 т. и 10 борби, а Калоян Иванов също записа \"дабъл-дабъл\" - 17 т. и 10 борби. Капитанът на гостите Васил Бачев завърши с 19 т. В другия полуфинал Берое срази филиала на \"сините\" Академик Сф с 84:67 (21:14, 25:16, 23:16, 15:21). Играчите на националния селекционер Любомир Минчев поведоха отначало с 10:2 и на почивката разликата достигна 19 т. - 41:22. В началото на третата четвърт преднината им достигна 53:30, а в последната част - 80:53, но в последните минути позволиха на младоците да направят загубата си по-почетна. Александър Янев завърши с 15 т. и 15 борби за победителите. Трентън Когинс добави 15 точки и 8 борби, а с \"дабъл-дабъл\" се отличи и Станислав Ваклинов - 11 т. и 10 борби. От гостите Николай Николов и Костадин Лазаров също нанизаха по 15 т.  Реваншите са на 16 февруари.", "date": "2019.02.15", "title": " Левски Лукойл и Берое  крачат към финала за купата"}
{"url": "https://duma.bg/golmaystorat-na-vtora-liga-shte-igrae-v-sloveniya-n185441", "text": "Миналогодишният голмайстор на Втора лига Светослав Диков ще продължи кариерата си във Втора лига на Словения. Той преминава като свободен агент от ЦСКА 1948 в Табор Сезана, след като не успя да повтори изявите си от Царско село. Новият му тим е трети с 33 т., колкото има и вторият Браво, и на 3 т. от лидера Радомлье. Първенецът преминава директно в Първа лига, а вторият играе бараж за промоция с осмия от елита.", "date": "2019.02.15", "title": "Голмайсторът на Втора лига ще играе в Словения"}
{"url": "https://duma.bg/simfonichniyat-orkestar-na-bnr-i-romen-gariu-predstavyat-duhat-na-frantsiya-n185458", "text": "С френски привкус ще бъде концертът на Симфоничния оркестър на БНР днес, 15 февруари, от 19.30 ч. в зала \"България\" с гост-диригент Георги Димитров. Внушителният подход и проникновеност на Маестрото при интерпретацията на произведения за глас и оркестър ще завладее изпълнението на Ноктюрни от Клод Дебюси, с участието на Дамски хор при Смесения хор на БНР с диригентка Любомира Александрова. В концерта е включено още едно произведение от френския композитор - Малка сюита. Френското настроение ще бъде подчертано и от солиста виолончелист Ромен Гариу, носител на престижни награди. Той ще изпълни Концерт за виолончело и оркестър от Едуар Лало.", "date": "2019.02.15", "title": "Симфоничният оркестър на БНР и Ромен Гариу представят \"Духът на Франция\""}
{"url": "https://duma.bg/spryan-e-targat-za-stroezha-na-turski-potok-u-nas-n185479", "text": "Временно е спрян търгът за проектиране, доставка на материали и построяване на тръбата на \"Турски поток\" през българска територия до българо-сръбската граница, съобщиха от \"Булгартрансгаз\". Причината е подадена в комисията за защита на конкуренцията (КЗК) жалба от дружеството \"Атоменергоремонт\". То се оплаква от дадени от държавния газов оператор разяснения по процедурата за изграждането на линейния участък от газопровода между турско-българската и българо-сръбската граница. За построяването на 484-километровия участък са предвидени 2,86 млрд. лв. без ДДС. За спирането на процедурата до произнасянето на КЗК са уведомени всички потенциални участници да строят паралелната на северния (магистрален) газопровод инфраструктура. На основание чл. 203, ал. 2 от Закона за обществените поръчки (ЗОП) жалбоподателят се е възползвал от правната възможност да поиска налагане на временна мярка спиране хода на процедурата. КЗК е образувала производство по случая и ако отхвърли искането за спирането на търга, той ще бъде възобновен. Срокът за подаване на оферти, който изтичаше на 15 февруари, ще бъдат удължен така, че да се спази изискването на чл. 28, ал. 5 от Правилника за прилагане на ЗОП, общата продължителност на всеки от сроковете, изтекли до момента на спирането на процедурата, заедно с новоопределените удължени срокове да не е по-кратка от първоначалния срок, определен от възложителя.", "date": "2019.02.15", "title": "Спрян е търгът за строежа на \"Турски поток\" у нас "}
{"url": "https://duma.bg/i-yoan-todorov-finalist-v-gigantskiya-slalom-v-ore-n185448", "text": "Йоан Тодоров успя да прескочи квалификациите на гигантски слалом на Световното първенство по ски в Оре. Българският алпиец се нареди 18-и в пресявките с общо време 2:14,06 мин. след 1:07,17 мин. в I манш и 1:06,89 мин. във II. В същинската фаза на състезанието продължават първите 25 от участвалите в квалификациите 120 алпийци. По право днес ще стартират първите 50 от световната ранглиста, сред които е и Алберт Попов. Така днес ще имаме двама скиори в гигантския слалом в Оре. \"Радостен съм, че преминах успешно квалификацията и ще карам в истинското състезание. Условията бяха тежки. Предният ден валя дъжд. Сега между маншовете също преваля дъжд. Пистата издържа и съм доволен, че в крайна сметка продължавам\", обяви 21-годишният Тодоров, който ще дебютира на световно при мъжете. Жените разпределиха медалите на гигантски слалом в Оре снощи.", "date": "2019.02.15", "title": "И Йоан Тодоров финалист   в гигантския слалом в Оре"}
{"url": "https://duma.bg/dermendzhiev-podpisa-za-30-mesetsa-n185449", "text": "Георги Дерменджиев подписа с Левски. Контрактът на 64-годишния пловдивчани е за 2 години и половина - до лятото на 2021 г. Той замени сърбина Славиша Стоянович преди повече от 3 седмици, но различни спънки проваляха официалното му назначаване. Първоначално от Левски обявиха, че Дерменджиев подписва за срок от 6 месеца с опция за продължаване още 2 години. Така 64-годишният специалист ще изведе \"сините\" в неделния мач с Локо Пд на \"Герена\". Той е третият треньор, който ще води Левски този сезон. Италианецът Делио Роси започна кампанията, но бе набързо уволнен след провала срещу Вадуц в пресявките за Лига Европа и бе заменен от Стоянович. Новината за подписания договор идва ден, след като бизнесменът Васил Божков съобщи, че влиза в управлението на \"сините\". От \"Герена\" подновиха и изплащането на заплати, както и покриването на лицензионните изисквания. Левски има срок до края на месеца да плати 1 млн. евро, за да получи лиценз. Отделно \"сините\" бяха глобени от УЕФА със 100 000 евро заради просрочените задължения.", "date": "2019.02.15", "title": "Дерменджиев подписа за 30 месеца"}
{"url": "https://duma.bg/datata-n185463", "text": "МЕЖДУНАРОДЕН ДЕН НА ДЕЦАТА, БОЛНИ ОТ РАК. Отбелязва се по инициатива на Международната конфедерация на организациите на родителите на деца, болни от рак, в повече от 40 държави. 1564 - РАЖДА СЕ ГАЛИЛЕО ГАЛИЛЕЙ, ИТАЛИАНСКИ ФИЗИК И АСТРОНОМ (УМИРА 1642 Г.). Един от основателите на точното естествознание и родоначалник на хелиоцентричните идеи, т.е. че Земята и другите планети се въртят около Слънцето. 1839 - РАЖДА СЕ РАЙКО ЖИНЗИФОВ, ПОЕТ И ПУБЛИЦИСТ (УМИРА 1877 Г.). Има богата публицистична дейност в българския и руския периодичен печат. Първият наш книжовник, който превежда на български език творби на Шевченко. Сред поетичните му текстове се откроява поемата \"Кървава кошуля\". 1898 - РАЖДА СЕ ДИКО ИЛИЕВ, КОМПОЗИТОР (УМИРА 1984 Г.). Музикант и диригент, създател на жанра \"хора за духови оркестри\". В основата на творбите му е народното творчество. Неговите прави хора за духов оркестър не само са популярни, но и се възприемат като съвременни фолклорни образци на северняшките прави хора. Автор на еленини, дайчови и самоковски хора, ръченици и др. 1946 - ИЗЛИЗА БР. 1 НА В. \"СТЪРШЕЛ\", седмичник за хумор и сатира. Създаден е от леви интелектуалци. Сред ранните му сътрудници са Димитър Чавдаров-Челкаш, Борис Ангелушев, Павел Вежинов, Богомил Райнов, Марко Бехар, Христо Ганев, Валери Петров, Никола Мирчев. Сътрудници на вестника през годините са още Радой Ралин, Станислав Стратиев, Никола Мирчев, Борис Димовски. 1996 - УМИРА ХРИСТО РАДЕВСКИ, ПОЕТ, ПУБЛИЦИСТ, САТИРИК И ПРЕВОДАЧ (Р. 1903 Г.). Главен редактор на в. \"Литературен фронт\" (1945) и на сп. \"Септември\" (1958-1963). Важен дял в творчеството му заемат хумористично-сатиричните произведения \"Те още живеят\", \"Сатира\", \"100 басни\". Преводач на руска класическа поезия. Автор на няколко книги за деца. Негови стихове са преведени на руски, английски, италиански, немски, френски и др. 1997 - ВЗЕМА СЕ РЕШЕНИЕ ЗА ВЪВЕЖДАНЕ НА ВАЛУТЕН БОРД У НАС. Гласува се от служебното правителство на Стефан Софиянски. Въведен е със Закона за БНБ, приет на 10 юни 1997 г. Функциите са поети от управление \"Емисионно\" на централната банка. 2000 - БЪЛГАРИЯ ЗАПОЧВА ПРЕГОВОРИ ЗА ЧЛЕНСТВО В ЕС. Първите теми са култура, наука и образование, условия за развитие на малкия и средния бизнес, външнотърговски отношения, национална сигурност. 2013 - УМИРА ТОДОР КОЛЕВ, АКТЬОР (Р. 1939 Г.). Играл е в театрите в Смолян, Шумен и Пловдив, в Театър \"Сълза и смях\" и Театър \"София\". Участва в над 30 игрални филма, сред които \"Цар и генерал\", \"Козият рог\", \"Иван Кондарев\", \"Двойникът\", \"Опасен чар\" и др. Депутат в VII ВНС, съветник в посолството на България в Канада (1992-1993). Носител на \"Икар\" на Съюза на артистите в България за цялостен принос в театралното изкуство и др.", "date": "2019.02.15", "title": "Датата"}
{"url": "https://duma.bg/nazem-ot-mrezhta-n185464", "text": "- Аман от русофоби, мислят си, че по този начин ще се харесат на хамериканците, а те (американците) просто следват интереса си. Между другото, с това русофобство, което тресе комунистите от герП, увеличиха многократно хората, които симпатизират на руснаците.  - Ефектът на \"закуската\". Съвсем се попиля България. Отрова -\"Новичок\"! Ама не точно. По-скоро най-коварното оръжие на Путин-руколата. Преброих 19 бивши и настоящи ченгета, които дълбокомислено анализираха Гебрев/Скрипал гейт. Венесуела тече от 2 седмици-пак сме в играта!Турция купувала злато от Мадуро, ама и в наша банка кинти... Помпео обикаля Централна Европа, за да я пази от путинизацията, Ерик Рубин снове из БГ \"суверенните и независими\" институции и сее фурори. Цацаров пак на първа фронтова линия, ако върви така, ще заслабне от работа тоз човек. - Имам чувството, че Цецко я управлява тази държава. И това хич не ми харесва. Вечни васали, държава в непрекъснат пубертет, която има нужда от Батко да я води за ръчичка и да я поступва от време на време. И всичко заради управниците ни - от Освобождението, та досега продажник след продажника. - Цецо, Президентът правилно каза, че не трябва да взимаме отношение по темата Венецуела. То вие оправихте България, че започнахте и да оправяте и държавите от Южна Америка. Много сме малки да се бутаме между шамарите. Затова ли ходиш често до Америка да ти дават наставления? - Юрнал се Цецо лична кариера да си прави, къде в партията ГЕРБ, къде в държавата със залог самата наша държава. - Ето сега, Цветан Цветанов е една всестранно развита личност. Той разбира всичко. Натри носа на Радев, който си мислил, че разбира повече от самолети от летеца Радев. Не е вярно, физкултурника ги разбира повече... А сега виждаме Цветанов в ново амплоа: ас в разследването и ас в разузнаването. Той разбира повече и ще ни научи и вкара в правата американска вяра. Вече е заприличал на американски пастор и шаман. Дали пък не е дал заявка за новия диктатор на България, назначен от САЩ. - абе Цвъки стига ръси простотии, наближиха избори и ти включи пръскалката - предварително се застрахова, че руснаците ще се намесят в изборите. Сега ти се привижда руски шпионин отровил наш бизнесмен айде, намали лекарствата и слез на земята. - Много неща не схванах. Знам само, че едни външни за Венецуела сили организират майдан. А това без \"прах в очите\" няма как да стане. А тоя прах явно трябва да заслепи и българите, но се питам, какво точно се крие от тях?", "date": "2019.02.15", "title": "Наз@ем от мреж@та"}
{"url": "https://duma.bg/radionovinite-namalyavat-n185466", "text": "Навръх Световния ден на радиото, който се отбелязва на 13 февруари по инициатива на ЮНЕСКО, НСИ излезе с актуална статистика за заетите в сектора. От данните става ясно, че новините в ефира намаляват за сметка на музикалните предавания. ДУМА припомня, че 13 февруари е избрана за празник, защото на тази дата през 1946 г. \"гласът\" на Обединените нации за първи път прозвучава в ефира на радиото на ООН. Тази година Денят на радиото мина под мотото \"Диалог, толерантност и мир\". От 1996 г. се отбелязва и Световният ден на телевизията, който се чества на 21 ноември. Датата е избрана в чест на първия Световен телевизионен форум в Ню Йорк, който се провежда същата година. Според НСИ през 2017 г. лицензираните радиооператори у нас са били 85, толкова са били и през 2014 г., докато през следващите са били с един по-малко. За сметка на това часовете излъчване поетапно се увеличават с всяка изминала година, става ясно от данните. През 2012 г. сме слушали 658 037 ч., а пет години по-късно цифрата вече е 723 559 часа. Това е с близо 10 хил. часа повече отколкото през 2016 година. Различно е съотношението между новини, актуални предавания и реклама, сочат данните на НСИ. Преди пет години новините са заемали 30,5% от ефирното време, по последни данни процентът им е паднал до 26,3%. За сметка на това музикалните предавания са увеличили позициите си с близо 6 на сто - скачат от 43,5% до почти половината ефир. Намалява времето за актуални, забавни предавания, изкуство, култура, спортни и образователни предавания - през 2012 г. то е заемало близо 23 процента от ефира, докато вече е паднало на 18,5%. За петте наблюдавани години рекламата се е увеличила почти двойно - от 3,2% на 5,4%.", "date": "2019.02.15", "title": "Радионовините намаляват"}
{"url": "https://duma.bg/real-udari-ayaks-n185450", "text": "Актуалният еврошампион Реал Мадрид сломи Аякс с 2:1 в първи 1/8-финал в Шампионската лига. \"Кралският клуб\" стана първият гостуващ тим, напуснал с успех \"Йохан Кройф Арена\", откакто стадионът в Амстердам носи името на легендарния холандец. Досега \"аяксите\" нямаха поражение в 18 поредни мача на арената, но преклониха глава пред най-титулувания клуб в Европа. Мачът ще остане в историята като първият в евротурнирите, в който беше използвана системата ВАР, но в случая беше облагодетелстван рекордьорът по евротитли. \"Белият балет\" получи подкрепа от видеоасистента и от словенския рефер Дамир Скомина, който отмени гол на Николас Талияфико (36) заради засада на Душан Тадич, който бил в активна позиция.  Пред 52 286 души Карим Бензема (60) откри за \"Белия балет\" в черни екипи, а Хаким Зиех (75) изравни. Все пак Марко Асенсио (87) донесе успех на гостите. Французинът Бензема вече има 60 гола в турнира, с което се нарежда 4-и при реализаторите след Кристиано Роналдо 121, Лионел Меси 106 и Раул 71. Двубоят беше паметен и за капитана на Реал Серхио Рамос, който изигра мач №600 и е седми за мадридчани след Раул Гонсалес (741), Икер Касияс (725), Мануел Санчис (710) и др. Бранителят си изкара жълт картон в края, за да пропусне реванша, но си призна за действията и може да бъде наказан от УЕФА за 2 срещи. В историята на ШЛ влезе и 19-годишният Матейс де Лихт. Той стана най-младият тийнейджър в цялата история на турнира, който излиза като капитан на отбора си в мач от елиминациите. \"Срамно е, че голът ни не беше признат. Не смятам, че имаше засада. Моментът с използването на ВАР и това отменено попадение може да бъде решаващ за крайния изход от двубоя\", обяви треньорът на Аякс Ерик Тен Хаг. \"Не мисля, че сме играли под нивото си. Трябваше да свършим много неща на терена, за да стигнем до този резултат. Тук случайни отбори няма. Аякс вложи много енергия, притискаше ни до лимита на възможностите си, накара ни да се поизмъчим. Доволен съм от всички, беше труден мач и се изискваше максимално влагане от всеки един, което и момчетата направиха\", обяви треньорът на Реал Сантиаго Солари. В другия 1/8-финал Тотнъм разби Борусия Д с 3:0 и е почти сигурен участник в следващия кръг. Лондончани са първият английски отбор с победа у дома над съперник от Германия в елиминациите след Манчестър Юнайтед, който в 2011 г. би Шалке (4:1) в 1/2-финален сблъсък на \"Олд Трафорд\". Дори и без контузения си капитан Хари Кейн \"шпорите\" са в серия от 4 поредни победи във всички турнири, докато тимът от Дортмунд допусна първа загуба след 7 срещи.  \"Играчите ми са герои. Не бих казал, че бяхме нервни в началото, но второто полувреме се представихме много по-добре. Момчетата реагираха прекрасно. Естествено, винаги е нужен и късмет\", каза мениджърът на Тотнъм Маурисио Почетино. \"При първия гол направихме подарък на Тотнъм. След това стана трудно. Опитахме да заиграем отново добре, но прибързвахме прекалено много. Има и такива мачове, когато нещата не се получават\", призна швейцарският треньор на Борусия Люсиен Фавр. 0:1 Бензема (60) 1:1 Зиеш (75) 1:2 Асенсио (87);  1:0 Сон (47) 2:0 Вертонген (83) 3:0 Йоренте (86)", "date": "2019.02.15", "title": "Реал удари Аякс"}
{"url": "https://duma.bg/gledayte-n185451", "text": "Футбол по Диема спорт 17.30 Верея - Лудогорец по Евроспорт 2 21.30 Аугсбург - Байерн М по Макс спорт 3 21.30 Ювентус - Фрозиноне по БНТ 3 Ски 15.10 и 18.40 СП в Оре (гигантски слалом, мъже) Тенис 20.00 Турнир в Ню Йорк (мъже) по Евроспорт 1 Биатлон 20.00 СК в Солджър Холоу по Евроспорт 2 Снукър 13.45 Открито първенство на Уелс Утре Футбол по Диема спорт 12.30 Ботев Вр - Витоша 15.00 Черно море - ЦСКА–Сф 17.30 Ботев Пд - Славия по Диема спорт 2 14.30 Брайтън - Дарби Каунти 17.00 Уимбълдън - Милуол 19.30 Нюпорт - Ман. Сити по Макс спорт 3 21.30 Аталанта - Милан по Макс спорт 4 21.45 Барселона - Валядолид по БНТ 3 Ски 11.55 и 15.25 СП в Оре (слалом, жени) Баскетбол 18.55 Академик Бултекс - Левски ЛУКойл по Евроспорт 1 Биатлон 18.45 и 22.45 СК в Солджър Холоу Формула Е 23.45 Състезание в Мексико Сити В неделя Футбол по Нова спорт 12.30 Етър - Дунав  по Диема спорт 15.00 Септември - Берое 17.30 Левски - Локо Пд 22.00 Сент Етиен - ПСЖ по Диема спорт 2 15.00 Бристъл Сити - Уулвърхемптън 18.30 Донкастър - Кристъл Палас по Макс спорт 3 19.00 Интер - Сампдория 21.30 Наполи - Торино по Макс спорт 4 13.00 Реал М - Жирона по БНТ 3 Ски 11.55 и 15.25 СП в Оре (слалом, мъже) Тенис 23.00 Турнир в Ню Йорк (мъже) по Макс спорт 1 16.30 Турнир в Ротердам (мъже, финал) по Ринг Волейбол 21.30 Кучине Лубе - Модена по Евроспорт 1 Ски-скокове 16.45 СК във Вилинген Биатлон 19.00 и 22.45 СК в Солджър Холоу по Евроспорт 2 Снукър 21.00 Открито първенство на Уелс (финал)", "date": "2019.02.15", "title": "Гледайте"}
{"url": "https://duma.bg/aezh-shte-opita-da-razkrie-obraza-na-zhenata-v-rodnite-medii-n185465", "text": "Дискусия на тема \"Жената в обектива\" организира Асоциацията на европейските журналисти в България (АЕЖ) на 18 февруари от 17 ч. в София. Колеги, експерти и анализатори ще се опитат да отговорят какъв е образът на жената в българските медии, \"женска\" професия ли е журналистиката у нас и има ли клишета и стереотипи по отношение на жените в публичното пространство. Освен журналисти и представители на фондация \"Медийна демокрация\" и АЕЖ в дискусията ще се включи и Валери Коничева, ученичка от Плевен и една от победителките в конкурса \"Посланик за един ден\", организиран от посолството на Великобритания у нас. Събитието е отворено към широка публика, но фокусът му е върху ученици и студенти, които са добре дошли да участват в разговора, уточняват от АЕЖ.", "date": "2019.02.15", "title": " АЕЖ ще опита да разкрие образа на жената в родните медии"}
{"url": "https://duma.bg/edin-chas-s-tsennostite-na-zemite-ni-n185467", "text": "Костно шило с врязана украса от късния палеолит от пещерата Редака, костна игла за татуиране от селищната могила Дуранкулак, богато украсени съдове - урни от некропола на Балей, глава от мраморна женска статуя от Хераклея Синтика, глава от статуя на император Аврелиан от Улпия Ескус, златен реликварен кръст от Трапезица - това са само част от интересните находки от археологическите проучвания през миналата година. Те може да бъдат видени в традиционната годишна изложба в Националния археологически институт с музей (НАИМ) при БАН, която бе открита снощи и ще бъде отворена за посетители до 14 април т.г. Доц. Христо Попов, неотдавна избран за директор на НАИМ, след като изтекоха мандатите на доц. Людмил Вагалински, поздрави колегите си от цялата страна с Празника на археолога - 14 февруари, който бе повод и за откриването на изложбата. В залата на НАИМ за временни експозиции са показани не само откритите находки, от които хората обикновено се интересуват най-много, но и резултатите в изследователската дейност на учените и музейните работници - тя обикновено остава незабелязана, а всъщност има огромно значение за познанията ни за различните епохи по нашите земи, посочи доц. Попов. Двамата с ръководителя на отдел \"Експозиции\" в НАИМ Камен Бояджиев, който в последните години неизменно е куратор на годишните изложби тук, представих накратко най-важните акценти от сегашната експозиция. В нея участват 19 исторически и археологически музея от страната - от Пловдив, Благоевград, Велико Търново, Видин, Добрич, Пазарджик, Плевен, Разград, София, Стара Загора, Ямбол, Дряново Панагюрище, Петрич и Севлиево, както и музеят \"Старинен Несебър\". Общо те показват около 250 експонати и постери за 50 проучвания, различни по вид и хронология - от ранната праистория на земите ни до Средновековието. Както винаги, интерес предизвикват най-древните находки от пещерите Козарника и Бачо Киро, от праисторическите селищни могили Юнаците, Дуранкулак и Козарева могила, от къснобронзовия некропол при Балей, античните градове Аполония, Хераклея Синтика, Сердика, Филипополис и Улпия Ескус. Средновековието ни е представено, разбира се, с миналогодишните резултати от продължаващото от десетилетия проучване на Велики Преслав и Търново. Любопитство вероятно ще предизвикат и интересните находки от спасителните археологически разкопки на античния обект при Покровиник по трасето на магистрала \"Струма\". Нека хората да видят, че тази магистрала ражда не само постоянни скандали, подчертават проучвателите. Още при входа в изложбата погледът попада върху красивите находки от ранновизантийската крепост \"Хоталич\" край Севлиево - детски накити, открити при проучването в един от 140-те гробове тук. Това е било погребение на момиченце на възраст 5 до 8 години (ХІІІ в.), герданът върху гърдите му е от няколко хиляди стъклени пъстроцветни мъниста, различни по размер, а на ръцете си е имало общо 9 стъклени и бронзови гривни, показва научният ръководител на проучването Надежда Ботева. Според нея, такива гердани не са откривани например в около 3000-те намерени досега гробове при Търново. По думите й, герданите от синци са били увити високо около цялата шия на детето, до самата брадичка.  Ръководителят на проучването при западната крепостна стена в северния сектор на Трапезица пък - Константин Тотев от НАИМ, разказва историята на прелюбопитен позлатен кръст от капак на реликварий с изображения на Разпятие Христово и Богородица Оранта от ХІІ-ХІІІ век. Открит е в олтара на средновековната църква. Кръстът е енкулпион (вътре има реликва), но още не е отварян и това може да стане след прецизна реставрация, пояснява Тотев. В некропола към църква 22 на Трапезица са открити и красиви, прецизно изработени накити.   В същата витрина е показана обкова на дръжка от рог с врязана украса, намерена при разкопките в Дворцовия център на Велики Преслав. А в другия край на залата един огромен съд от некропола при с. Балей, Видинско, който е от късната бронзова епоха - втората половина на ІІ хилядолетие пр. Хр., поразява посетителя с великолепието си. Да се чуди човек каква техника са владеели при изработката на керамични съдове хората, обитавали земите ни в такова чудовищно далечно време! Както винаги досега, и този път годишната изложба на нашите археолози дава възможност на любознателния посетител за около час да речем да премине през цялата богата на най-различни културни богатства история на земите ни. И да осъзнае в какво и кои са истинските ценности, които днешна България трябва да пази като очите си.          Директор на НАИМ-БАН: През следващия сезон ще променим досегашната тенденция и ще се обърнем към Северозападна и Централна Северна България, където предстои много интензивно проучване през тази и през следващата година. Започваме с Видинско, Монтанско, Врачанско, Плевенско и до западните части на Великотърновска област. От догодина продължава трасето от Търново към Търговище, Шумен и Провадия, а оттам през Стара планина би трябвало да се включи и Странджа - заради тръбопроводите, които идват от юг. Очакваме по някое време да се задвижи и проучването около магистрала \"Хемус\". Досега инфраструктурните проекти бях концентрирани изцяло на юг от Стара планина - около магистрали, газопроводи, жп линии, и това донякъде даде негативно отражение и върху проучванията и състоянието на музеите в Северна България. Имаше огромен дисбаланс между едното и другото. Радвам се, че в момента тази тенденция започва да се преодолява, защото Северна България не е по-малко богата на археологически обекти. Ако можем да бъдем от полза за музеите в този регион, би било чудесно! Има райони като Видинско, които са оставени сами на себе си и това никак не е добре.   ", "date": "2019.02.15", "title": "Един час с ценностите на земите ни "}
{"url": "https://duma.bg/gerb-i-dps-osakatiha-izborniya-kodeks-n185512", "text": "Окончателно Избирателният кодекс бе осакатен и прекроен в нарушение на закона, но в интерес на управляващите. Гласуването на всички промени на второ четене приключи малко след полунощ. Очаквано - скандалните предложения на ГЕРБ и ДПС, които минаха в правна комисия предишната нощ, бяха гласувани и вчера. Ожесточени бяха дебатите около преференциите, които реално бяха обезсмислени с предложението на ДПС. Депутатите от левицата близо четири часа водеха битка от трибуната в защита на правото на избирателите да гласуват за личности и да пренареждат партийните листи. От ГЕРБ предпочетоха да се снишат и да не влизат в спорове, изказвания имаше основно от редиците на ДПС. В крайна сметка обаче промените станаха факт с гласовете на ГЕРБ, ДПС и част от Обединени патриоти.  Ритулно бе убит преференциалният вот, защото праговете за отчитане на преференциите се вдигнаха драстично.  С приетите промени предпочитанията за отделните кандидати ще са валидни ако броят на гласовете, получени за кандидата, е не по-малък от общинската, регионалната или националната избирателна квота. Избирателна квота се изчислява като след вота се съберат всички действителни гласове, подадени за всички листи и кандидати в общината, и се разделят на броя на мандатите. Така за европейските избори например ще са нужни над 100 000 гласа за пренареждане на листата. Няма да има и избор на нова ЦИК. Половин час след полунощ мнозинството гласува против предложението на БСП да се задейства процедура по смяна на членовете на комисията. Както го изисква законът.  От БСП настояха в двудневен срок Комисията по правни въпроси на Народното събрание да одобри и да внесе за разглеждане проект на процедурни правила за предложение за състав, изслушване на кандидати и избор на председател, заместник-председатели и секретар на ЦИК. Социалистите припомниха, че мандатът на настоящата ЦИК изтича  и по закон изборът на нова следва да приключи най-късно на 21 февруари 2019 година. Според опозицията неспазването на тази процедура би било изключително лош знак. Управляващите обаче посочиха, че ЦИК може да продължи да работи и след мандата си. Преди да почне гледането на точката, депутатът на БСП Петър Витанов призова тя да бъде отложена за днешното редовно заседание, защото два поредни дни депутатите от правната комисия работят по 15 часа. Предложението му беше отхвърлено. Няма да има актуализация на избирателните списъци, нито публичен регистър на избирателите. Въпреки че шефът на правната комисия Данаил Кирилов даде знак вчера по обед, че ГЕРБ може би ще размислят и ще приемат регистър на избирателя, след над 8 часа отлагане на тази точка, окончатело идеята на БСП бе отхвърлена. От левицата за пореден път напомниха, че регистър на избирателите трябва да има по закон и че това е една от стъпките за изчистване на \"мъртвите души\". Очаквано от ДПС също не подкрепиха предложенито. Мнозинството си подсигури възможност за фалшифициране на резултатите и служебна победа като ограничи възможностите членовете ЦИК, РИК и СИК да имат различни мнения. Решенията на комисиите вече ще се взимат с обикновено мнозиноство, а не както досега - с квалифицирано от поне 2/3 от присъстващите членове. Предложението беше внесено от Анна Александрова от ГЕРБ между първо и второ четене на кодекса и бе повод за размяна на реплики между управляващи и опозиция още от миналата седмица. Според депутатите от БСП това ще елиминира опозицията в съответната комисия. Машинното гласуване също бе отложено за изборите след местния вот през 2019 година. Премахването на хартиените бюлетини би ограничило значително възможностите за фалшифицаране на протоколи и за гласуване на \"мъртви души\". От БСП дълго защитаваха машинния вот и припомниха, че още преди пет години в закона е записано, че машините трябва изцяло да заменят хартиените бюлетини. ГЕРБ прокараха още едно решение, ограничаващо грубо правата на избирателите. Малките населени места с жители до 350 души няма да избират кмет. Досега прагът бе 150 жители.", "date": "2019.02.15", "title": "ГЕРБ и ДПС осакатиха Изборния кодекс"}
{"url": "https://duma.bg/pet-detsa-s-morbili-sa-v-bolnitsa-v-sofiya-n185516", "text": "Пет деца от Разлог, на възраст от 8 месеца до 3 години, заразени с морбили са хоспитализирани в Инфекциозно отделение на УМБАЛ \"Св. Анна\"-София АД. Това съобщиха от пресцентъра на болничното заведение. Децата са леко, до средно увредени от болестта, заяви д-р Петър Петров - началник на \"Инфекциозно отделение\" в болницата. Предстои им лечение с продължителност поне пет дни, преди да бъдат изписани. От болничното заведение уточниха, че децата не са били ваксинирани срещу морбили. До вчера потвърдените случаи на морбили бяха 5, но стана  ясно, че още 12 деца от Благоевградско са с клинична картина на морбили. Пет от тях вече са на лечение в София.", "date": "2019.02.15", "title": "Пет деца с морбили са в болница в София"}
