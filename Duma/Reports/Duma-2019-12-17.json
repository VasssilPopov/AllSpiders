{"url": "https://duma.bg/v-bozveliysko-shte-ima-novi-izbori-zaradi-manipulatsiite-na-gerb-n205547", "text": "Съдебен състав на Административния съд във Варна обяви за недействителен избора на Дамян Дамянов от ГЕРБ за кмет на село Бозвелийско, община Провадия, който беше избран на първи тур този октомври. В мотивите си магистратите посочват, че от събраните доказателства са установени допуснати съществени нарушения в изборния процес, които са довели до неправилно отразяване вота на избирателите.  Преди около месец стана ясно, че в две избирателни секции са използвани химикалки с т.нар. симпатично, или изчезващо мастило. Експертизата е установила 178 бюлетини, върху които има следи от натиск на химикал. В протоколите те са отразени като недействителни. По отпечатъците вещото лице Богдан Богданов успяло да възпроизведе какъв е бил вотът от тях. Според заключението 146 от недействителните бюлетини са за загубилия кмет Живко Панев от БСП, а само 18 за спечелилия Дамян Дамянов от ГЕРБ. Това на практика тотално преобръща вота при първоначално обявената разлика между двамата от 48 гласа. Отнесен към резултатите, отразени в протокола на ОИК, крайният изборен резултат за Дамянов би бил 241 действителни гласа, а за Живко Панев - 321 гласа. Решението подлежи на обжалване пред Върховния административен съд.", "date": "2019.12.17", "title": "В Бозвелийско ще има нови избори заради манипулациите на ГЕРБ"}
{"url": "https://duma.bg/sportat-po-televiziyata-kluben-mondial-machove-ot-angliya-i-ski-v-kurshevel-n205578", "text": "16.25 за 5-о място: Ал Сад (Кат) - Есперанс (Тун)  19.35 полуфинал: Фламенго (Браз) - Ал-Хилал (САр) 21.45 Астън Вила - Ливърпул 21.30 Плимут - Бристъл Роувърс 12.00 Ванспор - Касъмпаша 19.45 Тузласпор - Галатасарай 22.05 Монако - Лил по Евроспорт 2 19.20 Вердер - Майнц 21.30 Борусия Д - Лайпциг 11.20 и 14.25 СК в Куршевел (слалом, жени)", "date": "2019.12.17", "title": "Спортът по телевизията, клубен Мондиал, мачове от Англия и ски в Куршевел "}
{"url": "https://duma.bg/radev-zapochva-konsultatsii-za-promeni-v-konstitutsiyata-n205551", "text": "Президентът Румен Радев издаде указ за освобождаването на Сотир Цацаров като главен прокурор. Цацаров ще оглави Антикорупционната комисия (КПКОНПИ), след като миналата седмица парламентът го одобри, а ВСС предвижи процедурата. Утре Иван Гешев официално ще встъпи в длъжност като главен прокурор. С освобождаването на Цацаров президентът официално даде начало на консултациите за промяна в Конституцията. Основният фокус на законодателната му инициатива са правомощията на главния прокурор, неговата отчетност и мястото на държавното обвинение в или извън съдебната система. Радев ще обсъди темата днес с правния си съвет и с представители на академичната общност, а в четвъртък - с неправителствени организации и магистратски сдружения. Консултациите при президента съвпадат с опитите на правителството за въвеждането на \"независим прокурор\", който да може да разследва главния държавен обвинител. Експерти обаче предупредиха, че това противоречи на Конституцията, Венецианската комисия също смята, че в този вид реформата на правителството е невъзможна.", "date": "2019.12.17", "title": "Радев започва консултации за промени в Конституцията"}
{"url": "https://duma.bg/pernichani-iskat-otstranyavaneto-na-petya-avramova-i-neno-dimov-n205550", "text": "Перничани настояват министрите Петя Аврамова, Нено Димов и зам.-министър Николай Ненков да бъдат отстранени от постовете си, за да не влияят на разследването на водната криза. Това съобщи вчера Камелия Радева, която е една от организаторите на протестите. Жителите на областта са изпратили отворено писмо до премиера Бойко Борисов, в което отправят поредица искания. Припомняме, че в петък Районната и Окръжната прокуратура в Перник внесоха в Спецпрокуратурата материалите от проверки за изясняване на причините, довели до режим на водоснабдяването от язовира \"Студена\". В тях се констатира безстопанственост и престъпления по служба на министрите на МРРБ и на МОСВ. Ако вината им бъде доказана, Петя Аврамова и Димо Ненов са заплашени от 12 години затвор. Перник е доведен до безпрецедентна криза, причинена изцяло от човешки фактор и управленска безотговорност и немощ, пишат местните. Според тях причина за случващото се в областта е некомпетентността на държавната администрация и в частност на двете министерства, на Басейновата дирекция в Благоевград, бившата областна управителка Ирена Соколова и екскмета Вяра Церовска. Перничани обвиняват институциите, че омаловажават приноса си за кризата, като размиват отговорността, за да избегнат негативните последици. Местните настояват да бъдат редуцирани сметките за вода на гражданите до обичайните сметки, получавани от домакинствата в летните месеци, предвид зачестилите спирания на водата оттогава. Те искат да не се заплаща ползваната вода като питейна, тъй като не е годна за това. Омбудсманът Диана Ковачева изпрати до КЕВР препоръка да се намали цената на водата по време на водната криза. Според нея стойността й трябва да бъде социално поносима, без това да означава лошо качество на услугата. В писмото си до Борисов перничани настояват за компенсаторни механизми като данъчни облекчения. Те искат да предложат външни експерти за комисиите и структурите към държавната администрация, създадени за справяне с кризата. В писмото има призив за приоритетно осигуряване на средствата за проекта за обновяване водния цикъл на Перник и Радомир, както и да се осигурят обещаните аварийни екипи от други ВиК оператори. От утре, 18 декември, перничани минават на по-строг режим на водата, съобщи за ДУМА кметът на общината Станислав Владимиров след заседание на кризисния щаб. По предложение на ВиК чешмите ще текат само по 8 часа на ден. \"Режимът няма да е еднакъв за всички квартали. Правим това, за да намалим проблемите с недостиг на водата в определени точки на Перник\", уточни Владимиров.", "date": "2019.12.17", "title": "Перничани искат отстраняването на Петя Аврамова и Нено Димов"}
{"url": "https://duma.bg/kmetat-na-samokov-protestira-sreshtu-poskapvaneto-na-vodata-n205549", "text": "Кметът на Самоков Владимир Георгиев е категорично против необоснованото поскъпване на водата в София област. От началото на ноември кубик вода в обособената територия на Асоциацията по ВиК (АВиК) в област София струва 2,593 лв. с ДДС. Самоковци открито изразяват недоволство, което е подкрепено и от кмета социалист. Георгиев уточнява, че проблем не е само увеличението, а лошото качество на услугата и липсата на инвестиции за подобрението й. За оскъпената вода самоковци научили от сметките си. Кметът уточнява, че решение за скока на сметките УС на АВиК не е взимал. Той е гласувал против подобен ход, след като Общинският съвет го е упълномощил да не подкрепя бизнес плана на ВиК. Заложените в т.нар. \"бизнес план\" инвестиции от ВиК са смешни и няма да доведат до никакво подобрение на качеството на услугата от страна на държавното дружество, категоричен е кметът на Самоков. Единственият, който може да обжалва скока на водата, се оказва областният управител, КЕВР не третира засегнатите общини като страни и на нито една не е изпратено уведомление за новата цена. Съдът не допуска жалбите на общините срещу повишението, тъй като не са \"страна по казуса\".  Георгиев пита защо ВиК София област не инвестира в изграждането на водопровод от водохващането \"Пукната скала\", с което според него ще намали загубите си и няма да заплаща такса към \"Софийска вода\" за ползването на Рилския водопровод. Най-отговорно мога да заявя, че в последните 20 години всички инвестиции във ВиК сектора са направени от община Самоков, респективно от гражданите на Самоков, обобщава кметът.", "date": "2019.12.17", "title": "Кметът на Самоков протестира срещу поскъпването на водата"}
{"url": "https://duma.bg/biznesat-razdvoen-za-evroto-n205545", "text": "Представителите на българския бизнес са раздвоени по отношение на присъединяването на страната към Еврозоната, показва традиционната годишна анкета на БСК за бизнес климата в страната. Има сериозно колебание сред деловите среди - 41% подкрепят, 39% са против, а 20 на сто се затрудняват да преценят плюсовете и минусите от приемането на еврото, коментира шефът на БСК Радосвет Радев. Според него близо 70% от анкетираните предприемачи оценяват като най-голяма пречка в работата им липсата на квалифицирана работна ръка, за 60,2 на сто това е бюрокрацията, а за 59,1 на сто - корупцията. 18% са споделили, че бизнес климатът в момента се е подобрил, което спрямо предходната година показва, че има плах оптимизъм за подобряване на икономическата среда, твърди Радосвет Радев. 63% от анкетираните не одобряват промените в Наредба Н-18 (за касовите апарати), а една четвърт от участниците в проучването са притеснени дали ще успеят да отговорят на изискванията й в посочените срокове. Влошава се оценката на бизнеса за достъпа до кредитиране и за достъпа до правосъдие през 2019 г. С най-висока оценка са президентската институция и омбудсманът, а с най-ниска - съдебната власт и Народното събрание. През 2020 г. бизнесът очаква някаква стагнация, коментира Радев. Според анкетираните догодина се очаква ръст на енергийните цени, цените на суровините, инфлацията, фискалната и регулаторната тежест, коментира Радосвет Радев. Спрямо миналогодишното проучване прогнозата за ръст на работните места е доста по-умерена - 28 на сто, при 36 на сто през предходната година.", "date": "2019.12.17", "title": "Бизнесът раздвоен за еврото"}
{"url": "https://duma.bg/stokite-i-uslugite-prodalzhavat-da-poskapvat-n205546", "text": "Стоките и услугите в страната са продължили да поскъпват и през ноември, когато са се повишили средно с 0,5 на сто. От началото на годината обаче поскъпването е 3,1%, а спрямо ноември миналата година - 3%, което е шестмесечен връх, показват данните на НСИ. Най-голям принос за отчетеното през ноември поскъпване има повишението на храните и безалкохолните напитки - с 1,1%, същото е и при развлеченията и културата. Цените на облеклото и обувките са се повишили за месец с 0,7%, в здравеопазването - с 0,2%. В транспорта няма промяна за месец, а при жилищното обзавеждане има спад от 0,3%. Най-шокиращо през ноември са поскъпнали краставиците - с 34,3%, които и в разгара на нормалния си сезон - лятото, бяха на нелогично високи цени. Следват доматите със скок от 9,7%. Малотрайните колбаси и каймата са поскъпнали през ноември с 4%, морковите и цвеклото - с 4,2%, а трайните колбаси - с 2,4%. Свинското, което поскъпна значително заради болестта чума, заради която бяха унищожени много животни, според НСИ е променило цената си средно с 3%. През месеца очаквано са поевтинели цитрусовите плодове с 6,2%, зелето - със 17,4%, и маслините - 2,6%. При нехранителните стоки по-видимо е повишението на цените при обувките - с 2,4%, при парното - с 3,5%, при пакетните пътувания и пропан-бутана - с 2,3%. При нехранителните стоки най-много поевтиняват международните полети - с 5,4%, прахосмукачките - с 2,2%, мебелите - с 1,3%, хладилниците - с 1,6%, персоналните компютри - с 1,8%, и мобилните телефони - с 1,1%. България не само че е с най-ниско фактическо индивидуално потребление сред страните от ЕС, но е и единствената, чиито граждани потребяват с над 40% по-малко от средния европеец. Това пък показват данни на Евростат. Малко по-добре от България се представят Латвия, Хърватия и Унгария, чието потребление е между 30 и 40% по-ниско от средното в ЕС. Словения, Гърция, Полша, Естония, Словакия и Румъния са постигнали ниво на потреблението с между 20 и 30% по-ниско от средното за ЕС. Литва, Португалия, Чехия и Малта изостават с между 10 и 20%, а с под 10 на сто - Италия, Ирландия, Кипър и Испания. Най-високо е благосъстоянието на живеещите в Люксембург - там се поддържа с 34% по-високо потребление от средноевропейското. Втора е Германия - 20% над средното. Австрия, Дания, Белгия, Нидерландия, Великобритания Финландия, Швеция и Франция отчитат нива между 7 и 17% над средното равнище за ЕС-28.", "date": "2019.12.17", "title": "Стоките и услугите продължават да поскъпват"}
{"url": "https://duma.bg/ekspert-tsenite-v-balgarskite-kurorti-shte-varvyat-nagore-n205544", "text": "\"Цените в курортите ще продължат да се увеличават. Въпреки това Боровец се явява на последно място в Европа като цени, каза пред \"България он ер\" Румен Драганов от Националния борд по туризъм. \"Тази година за пръв път имаме огромен проблем, че още не знаем цените на лифт картите в Банско и Боровец. Въпросът е какви изводи ще си направят ски туроператорите. България загуби големи туроператори в последните години. Позиционираме се като регионален ски курорт\", алармира Димитър Попов от Асоциацията на българските туроператори. Драганов коментира, че е изненадан, че още няма цени на лифт картите, и се съгласи, че има забавяне, което тревожи туроператорите.  \"Очакваме през зимата да имаме около 1,6 млн. души, които ще влязат от чужбина. Още сме в есенния туристически сезон. Зимата за нас като сезон е между 22 декември и 22 март\", посочи Драганов и подчерта, че не трябва да се концентрираме само върху ските и сноуборда, които са съсредоточени в едва няколко процента от зимните туристи. По думите му има много неща, които трябва да се направят, за да се привлекат повече туристи у нас. Димитър Попов отбеляза, че имаме убийствена конкуренция на база на хотелиерите, както и свръхпредлагане на леглова база.", "date": "2019.12.17", "title": "Експерт:    Цените в българските курорти ще вървят нагоре"}
{"url": "https://duma.bg/nesluchvashto-se-n205553", "text": "Минаваме през поредната година на неслучващи се обещания в системата на здравеопазването. След протест на общинските болници, МЗ им \"даде\" 30 млн. лв. После се оказа, че повече от половината са за областните болници, каквото остане - за общинските. След протест на работещите в педиатрията правителството даде 6 млн. лв., но всъщност голяма част от тях бяха за детските отделения на болниците в страната, а останалото - за педиатрията. След протест на медицински сестри правителството \"даде\" 50 млн. лв., но те се оказаха само 6. Сестрите протестираха многократно, месеци наред събираха подписи пред МЗ, срещаха се и преговаряха с министъра, няколко часа отказаха да напуснат министерството. Написаха им на сестрите закон за отделна съсловна организация, но мнозинството в парламента аргументирано го отсвири. Преди дни сестрите пак се срещнаха с министъра и се разбраха след Нова година да бъдат повишени заплатите им поне до нивото, отразено в КТД. И въпреки всички обещания на управляващите, въпреки че договореностите изглеждат \"бетон арме\", сестрите поне от две денонощия \"врещят\" под прозорците на Министерския съвет и чакат среща с премиера. Защо? Мигар той не знае за състоянието на болниците в страната? Не знае ли, че при това застаряващо население България има нужда не от 300-350 болници за активно лечение, а поне от 150-200 за долекуване? Не знае ли, че над 48% от парите в системата влизат от джоба на пациента и безплатното лечение в България вече е като бяла лястовица? Не знае ли, че страната ни разполага с по-малко от половината, дори 1/3 от необходимия брой медицински сестри? Да не би случайно да не знае защо трансплантациите у нас не се случват, въпреки че \"сърцето Му се къса\" като гледа по телевизията чакащите да им присадят орган? Какво ново за системата ще научи Бащицата от протестиращите под прозорците му? Но е обещал днес да ги приеме (очевидно, за да му се \"маха от главата\" поредният проблем). Остава да чуем какво ще им обещае този път. Е, може пък да не е неслучващо се обещание.  ", "date": "2019.12.17", "title": "Неслучващо се"}
{"url": "https://duma.bg/razdvoenie-n205543", "text": "Раздвоение на чувствата, така най-кратко може да се определи отношението на българския бизнес за отиващата си 2019 година. Доказва го и поредната анкета на БСК, която обхваща въпроси за икономическата среда, инвестициите и работните места. Уж представителите на деловите среди са доволни от случващото се у нас, а това доволство е съпътствано от излъгани надежди за подобряване на условията за бизнес и несигурността за утрешния ден. Това, което прави най-силно впечатление на предприемачите, е продължаващото ниско равнище на инвестициите, което е под 20% от БВП. За икономики като България, чиято позиция е догонваща, според експерти, този компонент трябва да бъде значително по-висок - най-малко 25 на сто. През последните години това е непостижимо за страната, което показва слаб инвестиционен интерес към нея. А причини за подобна ситуация,  превърнали се вече в хронично заболяване, дал господ - неработеща правораздавателна истема, липсата на кадри, илюзията, че у нас данъците са най-ниски, чиновническият терор.  \"Строим завод след завод. Графикът за откриване на нови заводи до края на тази година е пълен\", похвали се неотдавна премиерът при откриването на ново турско предприятие за автомобилни стопове край Пловдив и за пореден път повтори колко добре се развива българската икономика. И ако бизнесът е раздвоен в чувствата, с които изпраща годината, подобни твърдения на  представителите на властта показват раздвоение на съзнанието. Това е състояние, при което мечтите се приемат за реалност. Иначе няма как да се обяснят подобни изявления при условие, че един от най-реалните критерии за бизнес средата е мястото на държавата в класацията на Световната банка \"Да правиш бизнес\" (Doing Business 2020). Според последното издание на рейтинга се запазва тенденцията страната ни да влошава позициите си. Тази година пък тя пада от 59 на 61 място. Нормално, все пак, като приемаш мечтите за реалност, се живее по-лесно.", "date": "2019.12.17", "title": "Раздвоение"}
{"url": "https://duma.bg/dvama-rabotnitsi-zaginaha-na-stroezh-v-aets-kozloduy-n205548", "text": "Двама работници са загинали, а други двама пострадаха при тежък инцидент на строителна площадка \"Радиана\" на територията на АЕЦ \"Козлодуй\". Трудовата злополука е със строителни работници на външна фирма. По първоначални данни върху тях е паднала купчина железа. Загиналите са на 63 и 41-годишна възраст. На площадка \"Радиана\" се изгражда национално хранилище за ниско- и среднооактивни радиоактивни отпадъци от България, съобщиха от Държавното предприятие \"Радиоактивни отпадъци\", което е възложител на обекта. Изпълнител на строителните дейности е Германо-българският консорциум \"Национално хранилище за радиоактивни отпадъци\".  Строителството се контролира от юридическо лице, което упражнява независим строителен надзор в съответствие със Закона за устройство на територията. Договорът за изграждане на първия етап от хранилището е подписан през 2016 г., а от 2017 г. започват строителните дейности на площадката и отговорността за изпълнението и контрола за достъп до обекта е на строителния консорциум, обясниха от \"Радиоактивни отпадъци\".", "date": "2019.12.17", "title": "Двама работници загинаха на строеж в АЕЦ \"Козлодуй\""}
{"url": "https://duma.bg/hudozhnitsi-tvoryat-varhu-tsitat-ot-beket-n205532", "text": "Националната художествена академия представя изложбата \"Няма \"Аз\", няма \"Имам\", няма \"Съм\" (17.12.2019 - 10.01.2020). Откриването е днес от 18 ч. в галерия \"Академия\", ул. \"Шипка\" 1. Самюъл Бекет е ирландски драматург, романист и поет, писал на английски и френски език и удостоен с Нобелова награда за литература през 1969 г. Той е най-известен заради пиесата си \"В очакване на Годо\". Критикът Вивиан Мерсие пише, че Бекет \"е постигнал теоретично невъзможното - пиеса, в която нищо не се случва и въпреки това публиката не може да откъсне очи. Още повече, втората част почти повтаря първата, т.е. Бекет е написал пиеса, в която не се случва нищо два пъти\". Самюъл Бекет е този, чиито творби в най-голяма степен представляват критика срещу реалистичната традиция. Той разкрива възможността фикцията да се освободи от конвенционалния сюжет и единението на време и място, за да се фокусират върху основните компоненти на човешкото състояние. Участници в проекта се оставят да бъдат провокирани от цитата на Бекет, разсъждавайки за човека и неговата същност.", "date": "2019.12.17", "title": "Художници творят върху цитат от Бекет"}
{"url": "https://duma.bg/koleden-kontsert-v-rkits-na-nch-dimcho-debelyanov-1960-n205531", "text": "Коледният концерт на НЧ \"Димчо Дебелянов-1960\" ще се състои днес, 17 декември, от 18.30 ч. в Руския културно-информационен център в София, ул. \"Шипка\" 34. В програмата са включени класически балет, пиано, песни и многобройни изненади. Входът е свободен.", "date": "2019.12.17", "title": "Коледен концерт в РКИЦ на НЧ \"Димчо Дебелянов-1960\""}
{"url": "https://duma.bg/militsa-gladnishka-i-angel-zaberski-v-novo-muzikalno-priklyuchenie-n205534", "text": "Милица Гладнишка и Ангел Заберски ще се впуснат във вихрено коледно музикално приключение с новия си общ проект \"Christmas in Action\". Двамата са подготвили атрактивна концертна програма, в която ще вземат участие някои от най-добрите родни джазмени, обединени в Ангел Заберски октет. Това са Михаил Йосифов - тромпет, Велислав Стоянов - тромбон, Стоян Янкулов-Стунджи - перкусии, Борис Таслев - бас, Александър Логозаров - китара, и саксофонистите Димитър Льолев и Арнау Гарофе. Към вокалните изпълнения се присъединяват и талантливите млади певици от трио \"Тринити\", със специфично суинг звучене. Програмата комбинира коледни песни, оперни арии и джаз стандарти в аранжименти на Ангел Заберски и Мишо Йосифов, и, разбира се, много хумор и добро настроение. Събитието е днес, 17 декември, от 19.30 ч. в зала \"България\", като част от цикъла \"Празнична музика със Сушард\", организиран от \"Кантус фирмус\" в партньорство със Софийската филхармония, научи ДУМА от Ирена Данкова. Уникалната артистична индивидуалност на Милица Гладнишка трудно се вмества в рамките на едно изкуство и определен стил. Тя успява да обедини несъвместими на пръв поглед жанрове, добавяйки своята заразяваща енергия и темперамент. Актриса и певица, Милица Гладнишка завършва НАТФИЗ \"Кръстьо Сарафов\" и паралелно с това учи оперно пеене и вокален джаз. Работила е с най-добрите джаз музиканти и състави у нас, сред които Любо Денев, Васил Спасов, Венцислав Благоев, Михаил Йосифов секстет, Антони Дончев и Биг бендът на БНР. През 2015 г. тя е сред солистите в мултимедийната продукция \"Disney in Concert\" с Оркестъра на Класик ФМ радио в зала 1 на НДК. Милица е много популярна с изявите си в телевизионните поредици \"Етажна собственост\", \"Като две капки вода\", \"Пееш или лъжеш\", \"Господари на ефира\", \"Полицаите от края на града\" и др. Ангел Заберски се нарежда сред ярките творчески личности, които оформят днешния образ на българския джаз. Пианист, диригент, композитор и аранжор, той има постоянни изяви с различни джаз формации, работи с млади и изявени поп и джаз певци, свири в джаз клубове и на престижни концертни сцени у нас и в чужбина. Работил е като аранжор на Биг бенда на БНР, а от 2000 г. преподава в НБУ. Има многобройни изяви в БНТ, БНР, частни радиостанции и телевизии. Концертирал е в САЩ, Германия, Франция, Испания и др. Издава 5 авторски албума с изпълнения на ансамблите Ангел Заберски трио, Ангел Заберски октет и други формации. Носител е на престижната награда \"Кристална лира\" (2002) в категория \"Джаз\". Вокалното трио \"Тринити\" събира талантливите млади изпълнителки Миглена Русева, Божана Спасова и Славина Калканджиева. Те получават професионално образование в Националната музикална академия \"Проф. П. Владигеров\" и стават популярни с участието си като ансамбъл в телевизионния формат \"Гласът на България\" през 2018 г. Участвали са в концерти на Биг бенда на БНР, Биг бенда на НМА, на Михаела Филева, пяха на една сцена с Орлин Горанов в концерта  \"Споделено\" заедно с група \"Акага\".", "date": "2019.12.17", "title": "Милица Гладнишка и Ангел Заберски в ново музикално приключение"}
{"url": "https://duma.bg/yana-bukova-poluchi-natsionalnata-nagrada-za-poeziya-ivan-nikolov-n205533", "text": "Националната награда за поезия \"Иван Николов\" за 2019 г. бе връчена на Яна Букова за стихосбирката й \"Записки на жената призрак\", издадена от \"Жанет 45\". Победителката получи плакет, изработен от художника Христо Гочев, придружен с парична премия в размер на 5 хиляди лева. Церемонията по връчването на престижната поетична награда се състоя в литературния клуб \"Перото\" в партньорство и сътрудничество с Националния център за книгата и \"Перото\", НДК.  Отличени бяха още две стихосбирки - \"Почти всичко е наред\" на Виолета Кунева (изд. \"Жанет 45\") - за дебют, и специална награда за поетичната книга \"Отворени възможности\" на Цвета Делчева (изд. \"Ерго\"). Лична награда Божана Апостолова, основателка на конкурса \"Иван Николов\", връчи на Антон Баев за стихосбирката \"55 меланхолии\", (изд. \"Коала прес\"). В конкурса участваха 37 книги от 22 издателства, издадени в периода 1 октомври 2018 - 30 септември 2019 г. Националната награда за поезия \"Иван Николов\" е частна инициатива, необвързана с държавни институции и спонсорирана единствено от издателство \"Жанет 45\". Целта е да бъде подкрепена съвременната българска поезия, уточняват организаторите.", "date": "2019.12.17", "title": "Яна Букова получи Националната награда за поезия \"Иван Николов\""}
{"url": "https://duma.bg/v-interes-na-balgariya-n205537", "text": "В последно време медиите все повтарят приоритетите на България като европейско поведение. Едни и същи оратори тръбят патриотично и отговорно изливат в \"каналите\" присъди, обвинения и упреци към всички останали, които не мислели за националните интереси на България. Актьорът Тома Биков преди време, в името на националните интереси, обявяваше като реформатор заканите си към престъпника Цветан Цветанов. След изживян катарзис вече е в неговия отбор. И пак служи на националните интереси. Така постъпва и Спас Гърневски, поет на възторжените оди, бивш кмет, седесар и пр., сега виден представител на ГЕРБ. И той като Матросов брани интересите на България. Нима не е битка за националните интереси поведението на Георги Марков, Методи Андреев, Антон Тодоров, за когото \"Шайката\" има много посоки, сюжети и превъплъщения. На националните интереси служат и Валери Симеонов, и Волен Сидеров, и Красимир Каракачанов. Не ни е обхванала амнезия, помним какво говореха за Борисов и Валери, и Волен. Чуйте ги сега. Няма как да не се съгласите с европейското им поведение, с преданата им служба в името на народа. Да не пропуснем \"волята\" на Марешки! Вчера иска вот на недоверие, днес се отказва, вчера говори едно, днес - за да оцелее бизнесът му, в интерес на националните интереси, казва обратното. Европейско поведение. Това са новите авторитети в българската политика. Тома Биков вече обяви, че неговото семейство живее много по-добре отпреди 1989 г. Нима някой се съмнява, че днешните авторитети в политиката живеят по-зле? Как иначе, нали правят всичко в интерес на България, защитават границите й с нови огради и стени, с нови примери за европейско поведение. На този фон няма съмнение, че подхвърлените 40 лева по Коледа за някои пенсионери, ще ни излезнат през носа...", "date": "2019.12.17", "title": "В интерес на България"}
{"url": "https://duma.bg/spomen-za-nlo-s-pesnite-na-stefan-dimitrov-n205535", "text": "Спомен за \"НЛО\" с песните на Стефан Димитров е концертът-спектакъл, който ще ни върне в 90-те години на 20 декември от 20 ч. в зала 1 на НДК. Песни и скечове ще прозвучат в изпълнение на познатите актьори от легендарната формация - Георги Мамалев, Антон Радичев, Катерина Евро и с участието на Камен Воденичаров, Тончо Токмакчиев и младата актриса Ева Данаилова. Идеята за спектакъла е на композитора Стефан Димитров, като освен с неговото лично участие на сцената, музиката му ще звучи в осъвременени аранжименти, направени специално от Евгени Димитров-Маестрото и Ку-ку бенд. Публиката ще се наслади на живото изпълнение на хитове като \"Канада\", \"Адвокате\", \"Свако Цако\", \"Партии любими\" и много други, с великолепните текстове на Живко Колев и Недялко Йорданов. Спектакълът е по сценарий на Димитър Стоянович и освен обичани скечове като \"Тримата в кухнята\", \"Професор Гучев\", \"Пресцентър на МВР\" и други, актьорите ще представят и нови актуални теми в специално написани за концерт-спектакъла актьорски етюди, режисирани от Лъчезар Аврамов. Димитър Стоянович разкри на специална пресконференция, че идеята е да се отдаде почит на едно голямо събитие в българския културен живот. Стефан Димитров, който е композирал, по неговите думи, над 60 песни за \"Клуб НЛО\", издаде, че е написал нова, която ще бъде изпълнена в края на концерта. Повечето песни са създадени преди 20 години с надеждата, че някога нещата в България ще се оправят, но се оказва, че те стават все по-актуални, отбелязва Георги Мамалев. Музиката на Стефан Димитров е основното в концерта, но ще играем и любими скечове, някои от които са актуализирани, допълва Антон Радичев. С този проект екипът се завръща във времето на качествените хумористични предавания, с които поколението на 90-те години и техните деца имаха щастието да израснат. Общата цел и мисия е да провокираме отново интереса към качественото забавление и свободните форми на изразяване, посочват организаторите на спектакъла. \"Спомен за \"НЛО\" се осъществява с подкрепата на Столичната община.", "date": "2019.12.17", "title": "\"Спомен за \"НЛО\" с песните на Стефан Димитров"}
{"url": "https://duma.bg/vzaimozavisimost-ot-minaloto-kam-badeshteto-n205538", "text": "На 4 декември т.г. се навършиха 120 години от създаването на Славянското дружество в България. По повод на юбилея ръководството му организира научна конференция с участието на учени от София и страната, председателите на повече от 25 регионални дружества, а също така ръководители на сродни на дружеството организации. Гост на конференцията беше и Борис Громов, директор на Московския културно-делови център Дом на Москва в София. В своето приветствие към участниците г-н Громов благодари за поканата и подчерта, че е добре да се засилят и разширят контактите между дружеството и Дома на Москва в София с цел още по-тясното сътрудничество между двата братски народа. Основен доклад \"За общославянско единство и държавна независимост\" изнесе зам.-председателят на дружеството проф. Марин Калонкин. В него той отбелязва, че Славянското дружество е рожба на времето от края на ХIХ век. Негова задача е разкриване и утвърждаване на славянското начало на българския народ и борбата против опитите да се насаждат у нас антируски и антиславянски настроения и действия. На второ място е осигуряване възможности за по-широко и действено сътрудничество с другите славянски народи, засилване на славянската взаимност като етап към европейската взаимност, към мирно общуване с цялото културно човечество. В първите години от своето съществуване дружеството като културно-просветна и благотворителна организация е отделяло по-голямо внимание на благотворителната си дейност. Животът и главните събития тогава са определили това направление. Тежкият живот в Тракия и Македония принуждават много българи оттам да емигрират в Майка България. Илинденско-Преображенското въстание, войните, които се водят на тези територии в началните години на двадесетият век, пораждат голяма емиграция от тези райони. Балканските и Първата световна война предизвикват нова емиграция и нови бежанци у нас от славянските народи. Предизвикателствата на ХХI век са съществени за развитието на света. Не по-малко значими са те и за славянството. Те са дискусионни, изискват научно обяснение и практическо изясняване. Необходима бе нова концепция за развитието и на Славянското дружество в България, и осветляване, колкото е възможно, на главните фундаментални проблеми, които имат значение общо за славянството. В началото на новото хилядолетие такава концепция бе разработена и приета от Общото събрание на дружеството през 2006 г. Тя се отличава с всеобхватно изследване на проблема и разкрива възможностите и перспективите на дружеството. По богатство на форми, методи и средства тя представлява ценно методическо помагало за ръководство на организацията. В своя доклад проф. Кинка Вачкова, председател на Славянското дружество в Шумен, разказа за разнообразната му дейност на местно равнище, която то провежда заедно с други обществени организации.  Интерес предизвика докладът на доц. Тихомир Стойчев, преподавател в Нов български университет. В него той анализира проблемите на славянството и националната ни сигурност. Д-р Христина Славова от Славянското дружество в Поморие говори за трудностите на родния туризъм, свързани с отлива на туристи от славянските страни към съседните Гърция и Турция. В свое емоционално изказване г-жа Елка Няголова - председател на Славянската  литературна и артистична академия, отбеляза голямата полза от разпространението на славянската литература. Със свои доклади на конференцията участваха още доц. Емилия Лазарова, доц. Въто Христов. Председателят на Славянския културно-информационен център \"Евразия-България\" - Стара Загора, Любомир Вълков разказа за грижата, с която се съхраняват в Старозагорския край паметниците, свързани с Руско-турската освободителна война. В заключителните изказвания беше подчертана значителната роля на Славянското дружество в България за укрепване на славянското единение и съхраняването на българщината. Подчертано беше, че в славянската идентичност на България и българите изобщо, ключово място заемат нейните отношения с братския руски народ. Политическите отношения между България и Русия през последните 140 години се развиват нееднозначно, но интелектуалните, културните, духовните и цивилизационните връзки между тях никога не са отслабвали. След Втората световна война Република България установява много близки и дружествени отношения със Съветска Русия. Последната не само й помага да избегне в голяма степен трета национална катастрофа, но благодарение на изключително евтините енергоизточници и руските специалисти в страната се изгражда модерна материално-техническа база на икономиката. Много българи получават образование в руски университети или специализират в руски научни институти и промишлени предприятия. Понастоящем продължават интензивните връзки между двете страни, особено в духовната сфера. Здрава основа на тези близки отношения през вековете са общата славянска взаимност и християнска цивилизация, която свързва двата народа. Дружеството развива активна дейност и с другите славянски страни. То е съучредител на Международния славянски съвет. През май 2020 г. в София ще се проведе ХII конгрес на МСС. Славянското дружество е съучредител и работи активно и във фондация \"Форум на славянските култури\" със седалище в гр. Любляна - Словения. Конференцията приключи своята работа със заключителни изказвания. Общото мнение бе, че това беше успешен и полезен форум, с който се отбеляза 120-годишнината на Славянското дружество в България. От името на ръководството председатели на регионални дружества и ръководители на сродни организации бяха наградени с юбилейния медал и почетния знак на дружеството.", "date": "2019.12.17", "title": "Взаимозависимост от миналото към бъдещето"}
{"url": "https://duma.bg/nikoga-te-n205542", "text": "Преди няколко дни в телевизора министърът на земеделието Десислава Танева се оплака, че нямало разбиране от хората за болестите по животните и това било нормално, защото нямали познания. Пореден йезуитски опит за измъкване от отговорност на управляващите. Заради небрежността и на ветеринарните, и на всякакви отговорни власти, опасната болест африканска чума по свинете плъзна из страната. Две години не им стигнаха да се договорят какво трябва да свършат. Ако те не се сещат, ние все още помним констатацията на еврокомисаря по здравеопазване Витянис Андрюкайтис, че за разпространението на чумата някой у нас не си е свършил работата. Въпреки, че лично Танева се опита да омаловажи думите му.  От лятото досега - почти не останаха области в страната, непокосени от чумата. Ловните дружинки продължават да отстрелват болни диви животни. Близо 30 на сто от промишленото свиневъдство замина. Под ножа отидоха и домашните прасета. А Танева се тюхка, че нямало разбиране. Не си свършиха работата, а искат разбиране? И това ако не е наглост! Хората не ви вярват не от вчера и днес. Ами за чумата по дребните преживни животни през миналата година свършихте ли си добре работата? Пак същите бяхте на власт. А през 2011 г., когато плъзна шапът (болест, забравена у нас от десетилетия) и пак избихте хиляди животни в Странджа, щото неглижирахте състоянието на оградата по границата с Турция? Това се случи по време на първото правителство на Бойко Борисов. Сега Танева (за втори път министър в поредно правителство Борисов) хвърля цялата вина за болестите по животните у нас в измененията на климата. На тях винаги някой друг им е виновен и понеже в случая няма как да обвинят Станишев или Орешарски, набеждават климата, Господ и Вселената. Винаги другите са виновни и никога някой от тях. А кой по закон носи отговорност е без значение.", "date": "2019.12.17", "title": " Никога те"}
{"url": "https://duma.bg/sofiyskite-nebostargachi--zagovor-sreshtu-grazhdanite-n205540", "text": "Живея в центъра на София на улица \"Позитано\". Преди години пред нас имаше градинка, по-късно се появи паркинг, а после някой извади една голяма торба с пари (за да има за всички по веригата) и започна да строи небостъргач. Така се развива столицата през последните години и така ще продължи, след като преизбрахме градския кмет. Проектът на небостъргача е пълно инженерно недоразумение. Той се строи в гъсто населен квартал и ще причини пренаселеност и дискомфорт за всички. Поради липса на оперативно пространство началникът на строежа се провъзгласи за комендант на махалата и окупира околните улици, за да прехвърля материали към обекта. Тези улици вече не принадлежат на гражданите, тъй като общината ги продаде на небостъргача, а ние сме в синя зона и сме платили за винетки. Личните ни автомобили са арестувани и не могат нито да излязат от улицата, нито да се приберат. Така станахме безправна рая. Според Кант един закон е добър, когато се одобрява от гражданите. В случая това означава, че ако някой иска да строи небостъргач, трябва да пита околните жители дали са съгласни. Ако не са - строеж няма. За съжаление нашите управници смятат, че това е излишна глезотия, на която не трябва да се обръща внимание. Затова процедурата за разрешаване на строежа се извършва тайно и задкулисно, без участието и зад гърба на гражданите. Ето го заговора, който е идеална среда за корупция. Накрая в дебата натежава торбата с пари и комисията обявява, че строежът е законен и може да започне. За демокрация и дума не може да става. По същия начин утре могат да ни пробутат и завод за барут. Този геноцид дължим на една тайфа думбази, воглаве с кметовете на града и общината, архитекти, проектанти, общински съветници, министри и цялата политическа халтура. Те разрешиха и узакониха това строително престъпление. Някаква мистерия има около строежа на небостъргача. Той е с огромни размери в центъра на града, но никой не го вижда. Управници, профсъюзи, омбудсман се направиха на ни чул, ни видял. И журналистите се престориха на глухонеми, за да не ги пратят при Любомира Бенатова и Генка Шикерова. Както казват шопите, \"Жми градо\". Ето какво става, когато насред София се строи небостъргач - Чернобил и турско робство взети заедно. Защото ни отровиха живота и зорлем ни направиха гяури. А най-лошото е, че сме още в началото на строежа. Тепърва ни чакат 47 етажа ходене по мъките. Освен ако има Бог и правосъдие. А какво ни чака, ако небостъргачът бъде построен? Пред нас ще се озъби огромна стена, която ще закрие Витоша, слънцето и цялата околност. Ще ни сложат превръзка или перде на очите. За махалата това ще бъде стената на плача и псувните. А за квартала - поредната Годзила от местния Джурасик парк. Това е - жалко за хората, язък за хубавия град.", "date": "2019.12.17", "title": "Софийските небостъргачи -   заговор срещу гражданите"}
{"url": "https://duma.bg/posveten-diplomat-n205541", "text": "Когато естонският външен министър Март Хелме обиди новата финландска премиерка Санна Марин за \"простосмъртния й произход\" и задето на 15-годишна възраст е трябвало да се учи и цени как се изкарва хлябът, той заприлича на футболен защитник, който вместо да върне спокойно топката на вратаря, я вкарва в собствената врата.  Първо, лидерът на Консервативната народна партия, какъвто е още Март Хелме, скандализира сънародниците си. Макар трите балтийски държави да си приличат, те се и различават. Ако Литва е по-обвързана с Полша, а Латвия с Германия, също и с Швеция, Естония скланя най-много към Финландия. Неслучайно отношенията им са приятелски. Сега обаче в Естония се опасяват, че външният й министър може да ги е развалил, нищо че е завършил история и не е работил като пекар или касиер, за да изкара образованието си. В Талин треперят дано бившата пекарка Санна Марин не се хване на въдицата на уж \"просветения\" Хелме и да не отмъщава на отношенията. Второ, може ли външен министър да бъде възприет като истински дипломат, след като си позволява такива хамалски нападки срещу дама, която при това има образование точно за държавно управление. Трето, светът познава немалко политици без елитен произход. Доскорошният евролидер Доналд Туск произхожда от семейство на дърводелец и е трябвало да работи физическа работа по време на следването си, ама видяхме докъде стигна. Независимо, че може да не е харесван. Джордж Буш-младши имаше мечта произход, ама катурна назад Америка. Тодор Живков беше от бедно селско семейство и без образование, ама при него България изживя своя златен полувек. И обратно, премиерът ни също не е от заможен произход, ама брули България. Произходът в политиката е фактор с противоположни последици. Санна Марин обаче е положителният пример.", "date": "2019.12.17", "title": "\"Посветен\" дипломат"}
{"url": "https://duma.bg/nadvecher-na-pazara-n205539", "text": "По-предната вечер чаках автобуса на спирката на Женския пазар. Знаете го онова площадче пред магазинчетата за цветя. Там са чучнали някаква скулптура, изобразяваща кой знае какво - в сумрака детайлите й не се различаваха. Едната пейка до нея беше заета от възпълна жена и бохчите й, а на другата върху найлон бяха наредени сурвакнички - хубавки, в народен стил, със заплетени вълма вълна, пуканки и всичко друго, което повелява традицията. Заради лигавото време търговията не вървеше - ръмежът ту почваше, ту спираше, да се чуди човек да затваря ли чадъра, или да го държи над главата си... Рядко някой се позаглеждаше към изложената стока. Сбъркан е този декември - без мраз и сняг, заради него вирусите върлуват, а хората ходят сгърбени, окаляни и мълчаливи, най-много някой да се закашля. Откъде празнично настроение?  И така, дъждинките проблясваха в жълтеникавата светлина на уличните лампи, а под тях, докато подгизвах бавно, аз мислех за работата, която не успях да свърша през деня. Не забелязах откъде се появи фигурата - ненадейно изникна пред мен и изломоти нещо неразбрано, гледайки ме очаквателно. Аз по навик изхъмках дежурното невнятно извинение, в смисъл, че нямам пари, и се поотместих... Навъдиха се много такива - наркомани, бездомници и обикновени лентяи... Просят. Дадеш ли им пари, ще си вземат дрога, или ще ги харижат на тартора на бандата. И как да постъпиш? Те уж са човешки същества, но не става нито да ги пожалиш, нито да ги упрекнеш, че по някаква причина са поели по своя трънлив път извън обществото. Бог да им е на помощ! И на нас най-вече! А онзи, окаяният, подскачаше на място. Дребен на ръст. Посвлекли се джинси, късо яке, навлечено над тъмен пуловер, червеникава брада, качулката скриваше останалата част от слабото лице. До него се спря жена - и явно схвана смисъла на думите му, които аз не разбрах, защото го привика: - Ела, какво искаш да ти взема? - Отведе го до пекарната отсреща, откъдето преди малко аз бях купил курабийки. Поклащащият се силует посочи с пръст нещо на витрината. Минувачката плати баничката и му я подаде.  Не бях виждал толкова гладен човек. Той не ядеше, не ръфаше, а буташе с ръце храната в устатата и гълташе. И ми стана срамно. Не си разбрал какво ти говори човекът - добре, но можеше да го попиташ какво му трябва, нали?! Можеше, но го заобиколи, сякаш е краставо куче. Намерил си на кого да демонстрираш високомерие, глухар! Такива ми ти работи. Живееш, работиш, въобразяваш си, че си създал ред около себе... И изведнъж - бум, случаят те прасва по носа, напомня ти кой си и колко струваш. Гадно е, когато осъзнаеш, че цената ти е пукнат грош.  Послесловът на тази история не трябва да се приема като опит за извинение... Станалото-станало - няма как да върнеш времето и да го поправиш.  Наскоро в мрежата прочетох материал за това, че във Франция и Гърция студентите се бунтуват в защита на обществените права, докато младите хора у нас предпочитат пиянството и веселбите. В коментарите отдолу някакъв анонимник бе споменал, че него тук всичко го устройва и не иска да бъде като лумпените, протестиращи на улицата... Безумно е да помислиш нещо подобно, камо ли да го изпишеш! Как става така, че се вторачваме в издутите си търбуси и случващото се наоколо престава да ни вълнува? Не е за хвалене система, в която има бедни и богати, съществуват гета и разделение, срещат се гладни, нелекувани и отритнати! Всъщност ние всички сме отритнати. Сами сме си били камшика, предоставяйки цялата власт на тлъстите бандити... Клечим отстрани и гадаем кой ще се гътне по-скоро - болната държава или болните ние. Какво ти тук празнично настроение в това лигаво време?", "date": "2019.12.17", "title": "Надвечер на пазара"}
{"url": "https://duma.bg/bsp-poiska-prozrachnost-v-rabotata-na-sos-n205552", "text": "Повече прозрачност в работата на общинските съветници в София и условия за нормална обстановка при вземането на решения искат от групата на БСП в Столичния общински съвет. От левицата предлагат редица промени в правилника за работа на СОС, който трябва да бъде приет до края на годината.   Една от мерките за повече прозрачност е прекратяване на порочната практика в последния момент да се вкарват важни доклади като допълнителни или извънредни точки. Затова от БСП настояват материалите по тях да бъдат предоставяни по-рано както на съветниците, така и на гражданите чрез сайта на общината. Социалистите са категорично против продължаването на практиката съветниците да остават в изолация при вземането на важни решения, тъй като писмените материали по тях им се даваха в деня на заседанието на съответната ресорна комисия или дори в деня на заседанието на СОС. \"Досега дори не бе регламентирано кога се налага точката да е извънредна и се стигаше до злоупотреба с права\", коментира Милка Христова, общински съветник от БСП. Тя е категорична, че докладите трябва да се предоставят на съветниците не по-късно от 5 дни преди заседанията на комисиите или на СОС. Другата голяма промяна, за която социалистите настояват отдавна, е за отговорите на питанията на съветниците, които преди един мандат бяха пратени в края на дневния ред като последни точки. Тогава колегите са уморени, а медиите ги няма, припомни Христова и настоя питанията отново да минат като първи точки след откриване на заседанието. Според нея освен отговорите на въпросите на съветниците, в сайта трябва да бъдат публикувани и самите питания. \"Самите съветници изглеждат нелепо, тъй като те са поставили критичен към управляващите въпрос, а хората имат само достъп до рекламния отговор на властта\", обясни общинската съветничка.  Друг съществен проблем за левицата е възможността за падащ кворум, при който имат право да заседават комисиите. Ако не се съберат достатъчно членове, заседанието може да започне 15 минути по-късно при наличие на една трета от съветниците. Сред останалите промени в правилника от БСП предлагат резултатите от поименните гласувания да бъдат достъпни за гражданите.", "date": "2019.12.17", "title": "БСП поиска прозрачност в работата на СОС"}
{"url": "https://duma.bg/groznite-poluchavat-po-visoki-otsenki-n205527", "text": "Участниците в мащабно проучване, оценени като изключително непривлекателни или много грозни, винаги получавали по-висока оценка от онези, които просто са били категоризирани като непривлекателни. Учените д-р Каназава и д-р Стил са анализирали данните за 20 000 млади американци. Те са били оценени по редица параметри за физическа красота, когато са били на 16, и след това още три пъти, докато са навършили 29 години. Заключението е било, че теорията за \"наказанието, че си грозен\", никак не е толкова проста. Резултатите показали, че хора, които са били съзнателни, екстравертни и по-спокойни, са спечелили значително повече от останалите участници в изследването. За никого не е тайна, че животът може да бъде доста по-лесен за красивите хора. Природата ни е научила, че приятната външност подсъзнателно се асоциира със здраве и интелект. Според много хора, ако сте красиви, това може дори директно да ви донесе и много пари, пишат руски сайтове. Хубав(и)ците са по-уверени, имат по-добри социални умения и често са предпочитани при интервюта за работа.", "date": "2019.12.17", "title": "Грозните получават по-високи оценки"}
{"url": "https://duma.bg/predlagat-ochila-za-po-dobar-san-n205528", "text": "Ирландска компания се готви да пусне на пазара артикул, който помага за нормализирането на съня. На външен вид очилата по нищо не се различават от обикновените, обяснява създателят и изпълнителен директор на Sula Health - Деймиън Килганън. Те обаче представляват преносимо устройство за светлинна терапия за подобряване на съня, оборудвано с филтри и миниатюрни лампи, излъчващи синя светлина. Специално мобилно приложение за смартфон предоставя възможност на потребителя да определя индивидуален терапевтичен режим.", "date": "2019.12.17", "title": "Предлагат очила за по-добър сън"}
{"url": "https://duma.bg/prirodno-bedstvie-stana-vdahnovenie-n205529", "text": "Гледах новините с празен лист в ръка, говореха за природно бедствие и фразата \"Причината за пожара\" отключи всичко. Това споделя известната джаз певица Есил Дюран за създаването на новата й песен \"За теб не струвам\". Изпълнителката пише сама текста, което не й се беше случвало от 5 години. Аранжиментът, който кара хората да танцуват, е дело на Борис Павлов. А снимките на клипа към свежия сингъл са белязани от недоразумения като изпуснат самолет и почти фатални грешки в комуникацията между българския и турския екип. Това не сваля градуса на настроението и шеметния сексапил, който звездата показва в 4 бутикови костюма, проектирани от нея специално за видеото. Петзвездно преживяване на брега на Егейско море вдъхновява Есил Дюран да мобилизира 20 души екип за снимките на клипа. Тюркоазният воден пъзел и дискретният лукс на хотел в Бодрум карат певицата да го маркира като локация за свой проект, още преди да има идея за песен. В основата на танцувалното парче са ориенталските бийтове на албанския DJ Клаптоманик, когото изпълнителката открива в инстаграм. Наскоро Есил Дюран пя и за водата на бъдещето. Знаменитости и ценители на здравословния живот се събраха в х-л \"Балкан\" на представянето на революционната технология Hydron. Проектираната в Япония машина, която обогатява водата с водород, се оказва панацея срещу редица болести и наднормено тегло. \"Всички се опитваме да се храним здравословно, но никой не мисли за здравословното пиене. А една чаша алкохол може да бъде чудесно неутрализирана с един литър водородна вода\", ведро отбеляза Зоя Велкова от фирмата представител. И допълни, че технологията ни помага да запазим дълго време здравето, младостта и красотата. Есил Дюран разкри от своя страна, че отдавна се е убедила в ефективността и силата на водородната вода, която според нея ни осигурява живот без лекарства и прекрасен външен вид. \"Бъдете егоисти и се грижете повече за себе си!\", призова звездата.", "date": "2019.12.17", "title": " Природно бедствие стана вдъхновение"}
{"url": "https://duma.bg/rannoto-stavane-prichinyava-bolesti-n205526", "text": "Всеобщото разбиране, че скачането от леглото на зазоряване е добра идея, която носи производителност, енергия и повече практическо време, се оказва обикновена лъжа, пишат световни сайтове. До този резултат са стигнали учени-генетици, които смятат, че ранното ставане е стрес за организма и води до усложнения в работата на всички системи в тялото. Не всеки жител на планетата си ляга и се събужда по едно и също време. Специалистите смятат, че това се дължи предимно на различията в хронотипите - някои хора заспиват по-рано и стават рано, а други предпочитат да се оттеглят в царството на Морфей по-късно и да се събуждат около 12 ч. на обяд. Този вид \"естествени часовници\" са еволюционно поставени в нашето тяло. И опитът да се коригират вероятно няма да доведе до добри резултати, освен до намаляване на общата ефективност на човека. Това заключение правят учени, работещи в университета в Алабама. Излизането от естествения, така да се каже, ритъм на сън и жизненоважна дейност неизбежно ще доведе до проявата на неврологични заболявания, наддаване на тегло и дори атеросклероза. Според общоприетото разбиране, за да прекара напълно пълноценно деня си, човек трябва да спи от 7 до 9 часа на ден. Въз основа на това, ако най-накрая реши да послуша съветите на работодателите си и се събуди в 4,30 например, то тогава трябва да си легне в 21,30 ч. Но учените отбелязват, че това не работи. В стремежа си да постигнат потенциална ефективност хората навиват часовника си за ранно ставане, като са си легнали късно предната вечер, а това в крайна сметка води до проблеми на вегетативно-съдовия апарат на тялото. Учените експериментално са доказали, че тези, които стават преди 5 сутринта, не само не са по-ефективни, но дори вредят на здравето си. Към момента са известни три основни човешки хронотипа (бухал, чучулига и гълъб), като работният ден би трябвало да е съобразен със съня на човека, а не обратното.", "date": "2019.12.17", "title": "Ранното ставане причинява болести"}
{"url": "https://duma.bg/stoevi-specheliha-turnira-v-milano-n205519", "text": "Габриела и Стефани Стоеви завършиха 2019 година с успех, като спечелиха титлата на двойки на турнира по бадминтон от сериите „Интернешънъл Чалъндж“ в Милано ($25 000). На финала българките, които бяха водачки в схемата, сразиха вторите поставени Екатерина Болотова и Алина Давлетова (Рус) с 21:11, 21:14 само за 35 минути игра. Европейските шампионки за 2018 г. спечелиха турнира, без да загубят гейм. Това е четвъртата им купа през сезона след тези в Барселона, Белгия и Холандия. Хасковлийките поведоха от самото начало и при задължителната почивка в средата на гейма резултатът набъбна до 11:4, а при 20:10 реализираха втория си геймпойнт след 14 минути игра. В следващата част рускините започнаха по-агресивно и на няколко пъти повеждаха в резултата с 1-2 т. Стоеви обаче обърнаха резултата за 11:9 и натиснаха съперничките си, за да триумфират с 21:14. При мъжете шампион стана 17-годишният Христо Попов, син на бившия български национал и треньор Тома Попов, който играе за Франция, съобщи БНР.  ", "date": "2019.12.17", "title": " Стоеви спечелиха турнира в Милано"}
{"url": "https://duma.bg/kuzmanov-s-20-a-itf-titla-n205520", "text": "Димитър Кузманов спечели ITF турнира на твърди кортове в Доха ($15 000) след лека победа на финала над Данило Калениченко (Укр) с 6:0, 6:4. Така пловдивчанинът заслужи трети трофей за годината и общо 20-и от категория ITF.  С успеха втората ракета на България скочи с 19 места и вече е №445 в света. Прогрес в ранглистата отбелязаха и останалите тенисисти от отбора, заявен за първия турнир за АТР Къп в Австралия в началото на януари. С по 3 позиции се изкачват Александър Лазаров - до №495, и Александър Донски - до №581. Тийнейджърът Адриан Андреев се издига с 6 позиции до №655. Още двама българи са в топ 1000 - Симон Антъни Иванов (№928) и Габриел Донев (№986).  При жените България има с 8 тенисистки в топ 500 на WTA. Първа ракета остава Виктория Томова, която отстъпва с 3 места до №148. Изабелла Шиникова губи 7 позиции и заема 171-во място в света, но спечели квалификациите на турнира в Лимож (125 000 евро) след успех над Теса Андрианжафитримо (Фр) с 6:4, 7:6 (8) и ще прибави 6 т. за ранглистата. В I кръг 28-годишната софиянка обаче ще има трудна съперничка - Александра Саснович (Блрс, №67). Елица Костова остава под №200, а Александрина Найденова пада с 2 места до №231. Сесил Каратанчева (№390), Джулия Терзийска (№478), Гергана Топалова (№489) и Петя Аршинкова (№490) са останалите ни представителки в Топ 500, а в Топ 1000 са още Диа Евтимова (№610), Юлия Стаматова (№714), Ани Вангелова (№802) и Габриела Михайлова (№986).   ", "date": "2019.12.17", "title": " Кузманов с 20-а ITF титла"}
{"url": "https://duma.bg/uti-bachvarov-zabarkva-nay-vkusnata-koleda-n205525", "text": "Известният кулинар Ути Бъчваров ще забърка \"Най-вкусната Коледа\" в природния парк Карандила, посещаван и зиме, и лете от 5-8 хиляди души. Специално за фестивала популярният телевизионен водещ ще сготви в голям тиган апетитно новогодишно ястие, от което ще опитат ценители. Достатъчно е само да са на точното място (Спортно-туристически комплекс \"Сините камъни\") в уречената дата (28 декември, събота). Освен че Карандила привлича любителите на красивата природа и туризма, в парка т.г. се проведоха и доста значими събития: летният фестивал с участието на Криско, Михаела Маринова и Павел и Венци Венц, фолклорният форум с участието на Николина Чакърдъкова през есента, а сега сливналии и почитателите на народните традиции няма да пропуснат и \"Най-вкусната Коледа\".", "date": "2019.12.17", "title": "Ути Бъчваров забърква \"Най-вкусната Коледа\""}
{"url": "https://duma.bg/galina-mladenova-n205524", "text": "която е стожерката на Международния отдел на ДУМА. Юбилярката заслужава поздравления не само защото не изневери на лявата идея във време, когато обратното стана масова житейска мода, а и понеже пише компетентно и си върши работата без излишна шумотевица. И всички знаем, че на нея може да се разчита. Заради това, а и за други нейни качества й пожелаваме да не се отърве от всичко, каквото си намисли. От колегите", "date": "2019.12.17", "title": " Галина Младенова"}
{"url": "https://duma.bg/datata-n205536", "text": "1777 - ФРАНЦИЯ ПЪРВА ПРИЗНАВА НЕЗАВИСИМОСТТА НА САЩ. Свободният френски народ подарява на американците и Статуята на свободата. Подаръкът е в знак на приятелство и е направен през 1886 г. Новият континент, наречен по-късно Америка, е открит през 1492 г. от Христофор Колумб. Независимостта на САЩ е обявена на 4 юли 1776 г. в резултат от Войната за независимост. 1778 - РАЖДА СЕ ХЪМФРИ ДЕЙВИ, АНГЛИЙСКИ ХИМИК (УМИРА 1829 Г.). Проучва енергията, която била включена в процеса на разделяне на солите - това днес се изучава от науката електрохимия. С помощта на много последователни батерии успява да отдели калий и натрий от техните хидроокиси, както и калцият, стронцият, барият и магнезият. Методът днес е известен като електролиза. Изобретява миньорската лампа, известна още като руднична лампа. Неговият лаборант Майкъл Фарадей подобрява работите му и дори става по-известен и влиятелен от своя наставник. 1883 - ВЪЗСТАНОВЕНИ СА ПРАВАТА НА БЪЛГАРСКАТА ЕКЗАРХИЯ. След дипломатически скандал под натиск Екзарх Йосиф I (на снимката) е приет от султан Абдул Хамид II. Екзарх Йосиф I (светско име Лазар Йовчев) е виден обществен и просветен деец, почетен член на Българското книжовно дружество. След Освобождението работи активно за запазване и развитие на българското учебно и църковно дело в земите, останали под властта на Османската империя. Със съдействието на Българската екзархия до 1913 г. в Македония и Одринско се откриват 13 гимназии и 87 прогимназии. 1903 - ИЗВЪРШЕН Е ПЪРВИЯТ КОНТРОЛИРАН ПОЛЕТ С МОТОРЕН ЛЕТАТЕЛЕН АПАРАТ. Американските братя Орвил и Уилбър Райт (на снимката) осъществяват в рамките на един ден изпитания с конструирания от самите тях \"Флайер I\". В рамките на два дни двамата извършват няколко полета с продължителност до 59 сек. През 1905 г. изминават разстояние от 39 км за 38 мин. и 3 сек. 1949 - ЕКЗЕКУТИРАН Е ТРАЙЧО КОСТОВ, ЖУРНАЛИСТ И ПОЛИТИК (Р. 1897 Г.). От 1920 г. е член на БКП, през 1924 г. е арестуван и осъден на 8 г. затвор за участие в издаването на \"Работнически вестник\". Депутат в 26-ото НС и в VI ВНС. Подпредседател на МС и министър. През 1949 г. е обвинен в антидържавна и антипартийна дейност. Изключен е от БКП. Осъден на смърт и екзекутиран. След Априлския пленум (1956 г.) на ЦК на БКП е частично реабилитиран, а през 1989 г. - напълно. 1980 - ВЛИЗА В ДЕЙСТВИЕ ТРЕТИЯТ РЕАКТОР НА АЕЦ \"КОЗЛОДУЙ\". Строителството на централата започва на 6 април 1970 г. В изграждането на уникалното и до днес за България съоръжение участват над 100 000 строители и монтажници. На площадката на централата са осъществени няколко изцяло български проекта, които се внедряват за първи път в световната практика при строителството на атомни електроцентрали.", "date": "2019.12.17", "title": "Датата"}
{"url": "https://duma.bg/pak-otkriha-cherno-toto-v-tenisa-n205523", "text": "Пак откриха \"черно тото\" в тениса, като този път е замесен и играч от топ 30 на световния тур. Той е с 3 АТП титли, като за момента името му не се разкрива. В скандала са замесени над 135 играчи, а разследването се ръководи от ФБР съвместно с властите в Белгия, Франция и Испания, съобщава немската телевизия ZDF. Мрежата за уреждане на мачове е свързана с Армения и действа в седем държави. Твърди се, че през годините схемата е развъртяла 1,6 трилиона евро чрез манипулирани мачове. \"Не само измерението е огромно, но и системата на манипулаторите е стройна. Организацията е добре функционираща и действаща с огромен размах. Има хора, които се занимават само със сметките в заложните компании, други \"изпират\" парите, а трети контактуват с играчите. Стотици малки суми понякога се залагат на манипулираните мачове, като са замесени професионални тенисисти. Всяка манипулация би довела до десетки хиляди евро печалба. Действащите хора са интелигентни и са вършили измами в големи измерения\", обяви Ерик Бишоп, заместник генерален прокурор на Белгия и завеждащ офиса за борба срещу организираната престъпност. От настоящите представители на топ 30 с по три титли от АТП са Матео Беретини (Ит, №8), Диего Шварцман (Арж, №14), Алекс де Минор (Авл, №18), Беноа Пер (Фр, №24) и Николоз Басилашвили (Груз, №26). На този етап не е ясно по какъв начин състезателят е свързан с разследването и какви са обвиненията срещу него, ако изобщо има такива. Според доклад на Международната асоциация за интегритет има 72 подозрителни мача между януари и септември 2019 г. Това е с 40% по-малко в сравнение със същия период 2018 г., когато е имало 121 такива срещи. Това е поредното подобно разследване в последните години. През юни българските тенисисти - братята Карен и Юри Хачатрян, им спряха правата заради предполагаеми корупционни деяния.", "date": "2019.12.17", "title": "Пак откриха \"черно тото\" в тениса"}
{"url": "https://duma.bg/stolichnata-biblioteka-vrachva-godishnite-si-otlichiya-n205530", "text": "Столичната библиотеката организира церемония по връчване на годишните награди за 2019 г. Ще бъдат раздадени отличия за читател на годината, писател на годината, партньори и медии, популяризирали дейността на институцията. Читателите избират най-четените писатели въз основа на статистика от електронния каталог. Церемонията е днес, 17 декември, от 12 ч. в мраморното фоайе на СБ, ет. 1, пл. \"Славейков\" 4.", "date": "2019.12.17", "title": "Столичната библиотека връчва годишните си отличия"}
{"url": "https://duma.bg/nova-valna-protesti-klati-sveta-n205558", "text": "Сантяго, Париж, Бейрут. Три различни свята и все пак с подобни проблеми. И на трите места хората са недоволни от качеството си на живот и протестират. И на трите места управлението се характеризира с една и съща дума: неолиберализъм. И макар той да се различава в локалните си варианти, в крайна сметка се подчинява на едни и същи принципи. И дава едни и същи резултати - милиони, ако не и милиарди хора по света изпитват трудности и се безпокоят за оцеляването си.  Тези три примера не са единствените. Светът се тресеше от протести през цялата 2019 г. Голяма част от тях бяха именно срещу същата икономическа система, която доведе до кризата през 2008 г. и която продължава да отнема от обикновения гражданин, докато в същото време се грижи с всичките си сили за състоянието на заможните. Именно кризата и последвалото спасяване на банки и други частни институции родиха израза “Капитализъм за бедните, социализъм за богатите”. Накратко така може да се опише причината за недоволството по света.  Особено интересно е в Латинска Америка и в частност в Чили. Почти няма страна на континента, която да не е в процес на социални сътресения. И докато във Венецуела и Боливия става дума за преврати (или поне опити) със съмнителни следи, водещи до Вашингтон, в Чили, Еквадор, Колумбия, дори Аржентина и Бразилия, недоволството е от досегашните управляващи, които спадат към съюзниците на САЩ и съответно прокарват неолибералната политика, превърнала се в запазена марка на американското влияние по света.  Когато през 2008 г. избухна световната финансова криза, тя роди движения като “Окупирай Уолстрийт” и “Арабската пролет”. Днес, десетилетие по-късно, нещата не са се променили много. Близкият Изток свят отново бушува - от Алжир до Техеран наблюдаваме протести, които обикновено са против цялата политическа класа, доколкото на много места се наблюдава т.нар. “неолиберален консенсус” - различни политици, еднакви политики. “Жълтите жилетки” пък в голяма степен приличат на “Окупирай Уолстрийт” по силната си критика към стила на Еманюел Макрон, наричан от народа “президент на богатите”. Към “жилетките” миналата седмица се присъединиха и синдикатите, тъй като Макрон обяви пенсионна “реформа” - т.е. орязване. Френският президент, който по време на кампанията си се обяви за “нито ляв, нито десен” всъщност управлява почти изцяло с десни политики. След предишните световни вълнения и кризата много политици днес не смеят да обявят на всеослушание идеологията си. Така на сцената излязоха хора като Макрон, които уж трябваше да са ново поколение политици, но в крайна сметка се оказа, че не се различават особено от досегашните. И протестите са логичната реакция. В Близкия Изток ситуацията е по-различна. Много от протестите по време на “Арабската пролет” бяха срещу авторитарни, дори диктаторски режими. Макар на някои места да бяха постигнати известни успехи, положението в голяма степен остана същото. В Египет бе сменен Хосни Мубарак, но наследилите го на поста се оказаха не по-добри от него. На други места като Сирия пък протестите бяха използвани от Запада за разпалване на конфликти, последиците от които търпим и сега. Ситуацията в Либия пък е трудно да се опише - на практика такава държава в момента не съществува. Може би със закъснение бомбата на социалното недоволство избухна и в Ирак - след падането на Саддам Хюсеин и там се настаниха хаосът и корупцията. Толкова познато за всички, които са имали щастието да бъдат “освободени” от Вашингтон. Историята на “освобождението” започва именно в Чили, където днес протестират срещу милиардера-неолиберал Себастиан Пинера. Всички знаят историята на Салвадор Алиенде и преврата на Пиночет. Чили е първото място, където започват да се прилагат да практика неолибералните рецепти в икономиката. Оттам те се разпространиха в целия свят, включително и у нас. Дълго време страната бе давана за пример за успеха на тези политики, като дори в България бе предлагано въвеждането на чилийската пенсионна система. Е, през 2019 г. на чилийците им дойде до гуша и излязоха масово по улиците. Формално поводът за това стана увеличение на билета за градски транспорт, но както казват самите чилийци - това беше само последната капка в чашата. Вследствие на неолибералните политики Чили е страната с най-голямо неравенство в доходите, пенсионната реформа въобще не се оказва толкова успешна, колкото искат да ни я представят, а по улиците на Сантяго могат да се видят хора с плакати “Тук се роди неолиберализмът, тук ще умре”. Очевидно самите чилийци не просто искат смяна на властта, а нова система.  Това се случва на фона на засилено американско внимание към региона. И във Венецуела, и в Боливия превратаджиите имат силни връзки с Вашингтон. Преди да бъде уволнен от Доналд Тръмп, Джон Болтън често споменаваше “доктрината Монро”, в която САЩ смятат западното полукълбо едва ли не за своя собственост. Болтън вече не е в Белия дом, но изглежда пренасочването на фокуса продължава.  Така на континента вървят два паралелни и противоречиви процеса - борба за отхвърляне на неолибералните политики и опити на “Големия брат” на север да постави нещата отново под свой контрол там, където народите на Южна Америка са поели по собствен път. Първото вече даде резултат в Аржентина, където проамериканският президент Маурисио Макри изкара само един мандат, а на скорошните избори на власт се върна левият политик Кристина Фернандес, само че този път като вицепрезидент. Народни протести като тези в Чили избухнаха още в Еквадор и Колумбия (и двете държави се управляват от близки до САЩ политици), дори имаше общи акции на солидарност между народите. Със сигурност борбата за свобода от неолибералната хватка и опитите на Вашингтон да наложат контрола си ще продължат и през следващата година.  Тези две течения се наблюдават и на други места и не всички протести споделят общи цели. В Хонконг например очевидно целта на протестите е откъсване от Китай и повторно влизане в орбитата на Вашингтон и Лондон. Щяха ли хора, които се борят за освобождение, да развяват американски флагове иначе и да се молят на Белия дом за помощ? Като добавим и обмяната на опит с хора от украинския батальон “Азов”, става ясно, че тук се обслужват повече геополитическите интереси на САЩ, отколкото тези на народа, а приликите с “Майдана” не свършват дотук. Не е изненада, че това е и протестът, който получава най-голямо внимание не само в западните, а и в родните медии.  Във времена, в които напрежението между държавите расте и няма нищо по-сигурно от несигурността, борбата на народите за социална справедливост и нормални условия за живот продължава. Поради антикапиталистическия си характер много от протестите по света са игнорирани от медии и анализатори. Това обаче не означава, че такива протести няма и че неолиберализмът е победил. Напротив, съпротивата срещу него става все по-силна. Ако преди това беше нещо ново, то сега вече имаме конкретни емпирични резултати от последиците от тази идеология. И все повече хора разбират, че обещанията за светло бъдеще чрез либерален капитализъм са приказки за наивници. Измамата става все по-явна, а окупираната от функционерите на неолибералния консенсус власт все по-нелегитимна. Краят на тази епоха наближава.", "date": "2019.12.17", "title": "Нова вълна протести клати света"}
{"url": "https://duma.bg/lukov-nyamashe-da-biya-duzpa-sreshtu-levski-n205521", "text": "Вратарят на Локо Пд Мартин Луков призна, че нямало да изпълни дузпа срещу Левски в дербито от XX кръг на efbet Лигата, завършило 0:0. Луков е юноша на \"сините\", а собственикът на \"Пловдивското Юве\" Христо Крушарски преди мача бе подхванал психологическа война и обяви, че ще прати вратаря да бие евентуална дузпа, за да се разпише и той както останалите си съотборници. \"Динамичен двубой, с доста нерви и от двата отбора, пред пълен стадион се играе много по-лесно, имахме малко повече шансове от Левски за победа. Като цяло съдията Станислав Тодоров се справи, но имаше една критична ситуация, където според мен направи грешка. След като имаше вече жълт картон, Иван Горанов свали откъсващия се Бирсент Карагерен и можеше да получи втори жълт и да бъде изгонен. При ситуацията, в която Левски пък поиска дузпа в края, Паулиньо се опита да подведе съдията, имаше достатъчно време и да стреля, и да подава, но той се засуети и реши да пада. Имаме сили да останем в топ 3. Придобихме самочувствие, видя се в мачовете с топ отборите. С Лудогорец се надигравахме в Разград и въпреки че загубихме, излязохме с високо вдигнати глави. Срещу ЦСКА спечелихме, срещу Левски малко не ни достигна. Имаме подкрепата на нашите верни фенове. Въпросът е да се намерят подходящите заместници на напускащите основни футболисти\", заяви Луков в Актуално студио \"Дерби\". 26-годишният софиянец, който попада и в разширения състав на националния тим, смята, че България има реален шанс да се класира на Евро 2020, след като жребият ни отреди бараж на \"Васил Левски\" срещу Унгария, и евентуално второ домакинство срещу победителя от Исландия - Румъния.", "date": "2019.12.17", "title": " Луков: Нямаше да бия дузпа срещу Левски"}
{"url": "https://duma.bg/ivet-izprashtam-edna-ot-nay-silnite-si-godini-n205522", "text": "Ивет Лалова изпрати една от най-силните си години. През 2019-а 35-годишната спринтьорка заслужи квоти на 100 и 200 м на Олимпиадата в Токио, нареди се седма на 200 м на Световното в Доха, като остана близо до медалите. Тя се раздаде и за националния отбор, за който и спечели по две победи на 100 и 200 м на Европейското отборно във Вараждин, Хърватия, и на Балканиадата в Правец. Лалова стана Атлет №1 на България и на Балканите, като попадна и в топ 10 за Спортист №1 на България. \"Изпращам една от най-успешните ми години. Не може да не съм доволна. А и тези награди ми дават допълнителна мотивация. През 2004 г., когато получих приза за първи път, се вълнувах повече. Сега след поредната награда няма толкова вълнение, но го оценявам повече, защото знам какво съм вложила и ми е струвало\", каза Ивет, след като получи наградата за №1 в България. Тя няма да се състезава през зимния сезон, за да се готви за петата си Олимпиада.", "date": "2019.12.17", "title": "Ивет: Изпращам една от най-силните си години"}
{"url": "https://duma.bg/kratki-novini-n205554", "text": "Адвокатът на американския президент Доналд Тръмп Рудолф Джулиани заяви в неделя, че има свидетели и документи, които доказват, че демократите, които започнаха процедура по импийчмънт, се опитват да укрият нарушенията на закона от страна на компанията \"Burisma\" и участието на сина на бившия вицепрезидент на САЩ Джо Байдън в пране на милиони долари. Джулиани нападна и бившата посланичка на САЩ в Украйна Мари Йованович, като заяви, че поне два пъти е излъгала под клетва в Конгреса и е отказвала да издаде визи на онези, които биха могли и биха искали да хвърлят светлина върху \"корупцията на Байдън и демократите\". Сирийският президент Башар Асад обвини САЩ, че продават на Турция петрола, който са откраднали от страната му. \"Преди американците тези петролни кладенци бяха използвани от Фронт \"Ал Нусра\"; след като ДАЕШ дойдоха и изгониха \"Ал Нусра\" - или по-скоро след като се сляха с \"Ал Нусра и всички те станаха ДАЕШ, те също крадяха и продаваха петрол. Къде? Те го продаваха през Турция. Сега Америка е тази, която краде петрол и го продава на Турция\", подчерта Асад. Според него няколко хиляди американски войници, включително персонал от частни компании, са окупирали огромни територии в Сирия. Между германската железопътна компания и екоактивистката настъпи спор в Twitter, след като Тунберг пусна снимка как се налага да се вози в претъпкани влакове, седяща на земята, за да се прибере у дома. От \"Дойче бан\" отговориха на снимката й светкавично: \"Щеше да е също толкова добре, ако бяхте казали колко приятелски настроен и компетентен е екипът ни, който се грижеше за вас на мястото ви в първа класа.\" По-късно Тунберг призна, че е получила място в първа класа, след като влакът спрял в Гьотинген, 4 часа след отпътуването й. Руският президент Владимир Путин и германският канцлер Ангела Меркел обсъдиха в телефонен разговор резултатите срещата на „Нормандската четворка“, „Северен поток-2“ и ситуацията в Либия, съобщи прес-службата на Кремъл. Разговорът е бил по инициатива на Меркел. Беше дадена положителна оценка на резултатите от срещата в Париж на \"нормандски формат\" за прилагането на Минските споразумения за обстановката в Югоизточната Украйна\", казва се в съобщението на прес-службата.", "date": "2019.12.17", "title": "Кратки новини"}
{"url": "https://duma.bg/poyavi-se-nova-informatsiya-za-baydan-i-ukrayna-n205555", "text": "Адвокатът на американския президент Доналд Тръмп Рудолф Джулиани заяви в неделя, че е успял да събере свидетели и документи, които доказват, че демократите, които започнаха процедура по импийчмънт, се опитват да укрият нарушенията на закона от страна на компанията \"Burisma\" и участието на сина на бившия вицепрезидент на САЩ Джо Байдън в пране на милиони долари, съобщи РИА \"Новости\".  \"Импийчмънтът, лансиран от Демократите за невинно поведение, е предназначен да предотврати разследвания за корупция от времената на бившия президент на САЩ Барак Обама: пране на милиарди щатски долари; злоупотреба с милиарди, главно американски долари; изнудване; подкупи; конспирация с Украйна от страна на Демократичния национален комитет с цел унищожаване на кандидата Тръмп“, пише Джулиани в поредица публикации в Twitter. Джулиани описва в диаграма на потока от 16 милиона долара чрез верига от компании, включително в Кипър, в края на които 3 милиона долара, според адвоката, са отишли при Хънтър Байдън. Джулиани нападна и бившата посланичка на САЩ в Украйна Мари Йованович, като заяви, че поне два пъти е излъгала под клетва в Конгреса и отказвала да издаде визи на онези, които биха могли и биха искали да хвърлят светлина върху „корупцията на Байдън и демократите“.", "date": "2019.12.17", "title": "Появи се нова информация за Байдън и Украйна"}
{"url": "https://duma.bg/makron-spira-fondovete-na-iztochna-evropa-n205561", "text": "В документ от декември Франция и още четири страни - Португалия, Италия, Гърция и Испания, предлагат отпускането на средства от бюджета на ЕС да бъде свързано с условието съответната страна да предлага \"справедливи възнаграждения, които осигуряват приличен жизнен стандарт\", да бъде установена среда, в която профсъюзите могат да играят реална роля, както и алтернативен доход, ако работникът е принуден да прекрати кариерата си. Сайтът Euroactiv.bg разкрива два работни документа, показващи, че Франция е начело на офанзива срещу нелоялната конкуренция с ниско заплащане в страни като България. Другото предложение би задължило фирмите, които изпращат командировани работници, да плащат осигуровки, равни с тези на приемащата държава.", "date": "2019.12.17", "title": "Макрон спира фондовете на Източна Европа"}
{"url": "https://duma.bg/estonski-politik-sgafi-s-premierkata-na-finlandiya-n205557", "text": "Естонският външен министър Март Хелме, който е и лидер на евроскептичната Консервативна партия, се нахвърли върху новата финландска премиерка Санна Марин, задето работила като продавачка.    \"В тази връзка бих напомнил думите на Владимир Улянов-Ленин, че всяка готвачка може да стане министър или както той тогава да е изразил, каза той по радио TRE. И ето че сега виждаме как една продавачка се издигна до премиер, а също как някои други улични активисти и необразовани хора също попаднаха в правителството.\"  Министърът добави още: \"Сега ние виждаме как в определена степен се случва историческото отмъщение на червените срещу белите, тоест червените, които още в гражданската война във Финландия през 1918 г. искаха да премахнат Финландската република, сега се докопаха до властта и отново се опитват да ликвидират финландската държава, превръщайки Финландия в някаква европейска провинция, която може и съхрани името си Суоми или Финланд, но всъщност ще стане въплъщение на идеологическата философия на Фукуяма за края на историята.\" Хелме се усъмни, че новото правителство на Финландия ще отстоява интересите на страната. Все пак той уточни, че изразява мнението на партията си, а не на естонското правителство.  В туитър Санна Марин контрира: \"Много се гордея с Финландия. Тук дете от бедно семейство може да получи образование и да постигне много в своя живот. Касиер в магазина може да стане премиер. Без работническата класа Финландия няма да оцелее. Ценя работата на всеки служител, специалист или предприемач.\"  Финландските медии отбелязват, че партията на Хелме е известна с популистките и евроскептичните си възгледи.  Санна Марин произхожда от семейство на разведени заради алкохолизма на баща й. На 15 години тя работи в диспечерски център, след това като помощничка в пекарна и касиерка в супермаркет, за да се издържа в училище и при следването. Тя е магистър по административно управление от Университета в Тампере. Само на 34 г. тя оглави 76-то правителство на Финландия и е най-младият премиер в историята на Финландия. В правителството й има 12 жени и 7 мъже. Преди това е била зам.-председател на Социалдемократическата партия на Финландия. Била е министър на транспорта и комуникациите в предишното правителство. Занимавала се с проблемите на равенството, екологията и социалното осигуряване. Тя е против влизането на Финландия в НАТО. Семейна е с едно дете. ", "date": "2019.12.17", "title": " Естонски политик сгафи с  премиерката на Финландия "}
{"url": "https://duma.bg/gazovata-diversifikatsiya-sblaska-turtsiya-i-gartsiya-n205559", "text": "На фона на противоречията между геополитическите играчи по всички посоки напоследък терен на \"газови войни\", съпътствани от военни учения и заплахи за \"горещи сражения\", се оказа и Източното Средиземноморие. Министерството на отбраната на Турция обяви, че \"без прекъсване продължава учението \"Средиземноморски щит\", което гарантира сигурността в Източното Средиземноморие\". Все пак командващият учението е посетил самолетоносача \"Хари Труман\", вече познат и на нас, за да информира НАТО за провежданата операция. В същото време се извършва взаимно обучение на военни кораби на НАТО и съюзници, където участват турските фрегати \"Газиантеп\" и \"Гедис\".  От своя страна Франция, Италия и Кипър планират също мащабно съвместно учение в зоната на Средиземно море, която всъщност е в центъра на спора за новите газови залежи в региона, т.е. южно от Кипър. Точно там италианската компания ЕНИ и фрeнската \"Тотал\" извършват сондажи и то по споразумение с \"гръцки Кипър\", което категорично се оспорва от Анкара.  Турция \"играе мат\" в оформилия се шах за използване на газовите ресурси в Източното Средиземноморие и Егейско море, като сключи с Триполи споразумение, наречено \"Меморандум за делимитация на морските граници в Средиземно море\". Това споразумение е в сила от 8 декември и де факто цели, според Атина, \"отчуждаване на морски зони в полза на Анкара\", които Гърция приема за собствени.    между Турция и Либия за разграничаване морските зони в Източното Средиземноморие, защото \"споразумението нарушава суверенните права на трети държави и не е в съответствие с международното морско право\". Така се проявява солидарност с Гърция и Кипър, които са членове на ЕС. Те се опасяват, че Анкара търси начин за \"контрол върху залежите на газ в тази зона\" и \"иска да изтласка Гърция от Източното Средиземноморие\".   Защо Турция играе с либийската карта? И как ли ще се развият събитията, ако водената гражданска война в Либия приключи с победа не на признатото от международната общност правителство в Триполи, а на войските на маршал Халифа Хафтар, който обяви, че започва ново настъпление към столицата на Либия със своята \"Либийска национална армия\"? Той от април т.г. воюва за установяване на контрол в столицата и зад него стоят държави като Египет, Саудитска Арабия, Обединени арабски емирства и, твърдят, руски наемници. Информации, че Москва участва задкулисно в Либия, защото има обещанието на Хафтар да осигури руска военна база в страната, често се появяват в световни медии. Но е факт, че Либия е в гражданска война след ерата на Кадафи и там се води война за власт между маршал Хафтар от Файез ел Сарадж, който е начело на правителството в Триполи. Турция залага на правителството в Триполи и твърди, че в суматохата след зверското убийство на Кадафи Гърция е \"приобщила 39 000 квадратни км либийска морска зона и я използва като собствена\". В Анкара си дават сметка, че маршал Хафтар вече контролира почти 95% от територията на Либия и зад него стоят страни, с които Турция има противоречия. Особено е сложно с Русия, с която Турция е в приятелски отношения през последните години и играе в астанския екип за Сирия заедно с Иран. Съобщения в Анкара дават основание за извод, че там внимателно си подбират словата относно позицията на Москва за турско-либийското споразумение.  В разгара на гръцко-турския спор за морските зони в Източното Средиземноморие и Егейско море бе проведен телефонен разговор между Путин и Ердоган, но се съобщава, че са обсъждани предимно двустранните отношения, ситуацията в Сирия и региона. Само между другото се споменава, че турският президент се е опитал да убеди Путин да се откаже от подкрепата на маршал Халифа Хафтар. Москва в случая не дава подробности, но е известно, че тя не се отказва току-така от договорки и съюзници. В случая явно интересите не съвпадат. Независимо, че за Халифа Хафтар се знае, че е бил \"дясна ръка\" на Кадафи, после е обявен за предател, живял е 20 години в САЩ и е възприеман за човек на ЦРУ. Но след сваляне на хеликоптер от неговата армия се оказва, че там е имало френски войници - значи налице е сътрудничество и с Франция. Анкара дори твърди, че \"тези, които подкрепят в Сирия YPG (организация на сирийските кюрди), сега подкрепят Хафтар\", т.е. те са против Турция. Но още през юли турският военен министър ген. Хулуси Акар бе в Либия и обеща сериозна подкрепа за Триполи. Там бе показана карта с \"окупираните териториални води\" и бе обявено решение Турция да си върне тези води. Анкара изпраща помощи за Триполи, а Атина твърди, че там има и турски офицери. Отговорът е, че \"присъствието на турски военни в Либия не е избор, а необходимост\". Допълва се, че \"Либия е важна точка за решение на възела в Източното Средиземноморие и затова Турция остава да воюва заедно с Либия\". Отделно са са налице и спомените за принадлежността на Либия към бившата Османска империя.  Хафтар обаче не само посещава САЩ, но и разговаря с президента Тръмп и държавния секретар Помпео, което говори, че и Вашингтон не е безучастен в дилемата Гърция-Турция за Източното Средиземноморие и заема страна.  Гневът на Ердоган е разбираем на фона на засилените заплахи и повишено напрежение в региона на Егейско море и Източното Средиземноморие. А мирисът на газ още повече усложнява обстановката. \"Гърция ще плати цената на своите действия в международен план\" е най-малкото, което Ердоган може да каже. Той определи като \"международен скандал\" изгонването от Атина на либийския посланик и заяви, че \"Гърция, Кипър, Израел и Египет не могат да направят нищо без съгласието на Анкара\". Повишава тон и с фразата, че \"ръцете и краката на Гърция са вързани и това ги подлудява\". Убеден е, че Анкара няма да отстъпи за нищо на света, защото \"въпреки правата, които имаме, те ни заплашват\". Твърди, че \"проваляме играта на едностранните действия\", а можем да проведем съвместни проучвания в тези райони. Подробен в това отношение е ген. Хулуси Акар, който открито призовава Турция и Гърция да си поделят ресурсите в Егейско море и Източното Средиземноморие. Прави впечатление, че това е нещо ново, защото Турция не си е позволявала досега толкова високопоставен в йерархията служител да говори по темата открито - в прав текст и по този начин.  Атина го приема за провокация и настоява, че има своите суверенни права, които ще отстоява. За нея това е въпрос от жизненоважно значение и няма как да приеме, че \"Турция и Либия имат обща морска граница\", което било в основата на подписаното между Анкара и Триполи споразумение.  отколкото  реално да мине от дрънкане на оръжие към активни военни действия. Изгражда широк дипломатически фронт срещу Турция и решението на ЕС в тази връзка е доказателство, че й се получава. Още повече, че страни като Франция и Италия имат свои интереси в зоната на юг от Кипър, където имат концесия за експлоатация на газовите находища. Атина изпрати писмо и до ООН с критики на споразумението между Турция и Либия за морските граници. Секретариатът на ООН, разбира се, не се ангажира с позиция и не дава коментари по въпроси, отнасящи се до суверенни права и морски граници. Но \"при затворени морета може да се обърне сериозно внимание относно интересите на трети страни\". Нормално е да се припомни, че \"всички страни трябва да останат на принципа на диалога при чувствителни въпроси\", защото \"различията трябва да се решават по мирен начин съгласно устава на ООН\".  Прозира \"гръцка теза\", но Анкара отстоява позиция на \"свършените факти\". Атина твърди, че се игнорират гръцки острови, включително Крит. Позовава се на правото, че континенталните шелфове са икономически зони и всичко направено е нелегитимно, провокативно и нарушават гръцки суверенни права. И никак не е случайно, че се публикуват отново информации за подписаното на 5 октомври ново ревизирано споразумение за военно сътрудничество между Вашингтон и Атина по време на посещението на държавния секретар Помпео в Гърция. Въпреки, че Помпео при подписването направи уточнение, че \"споразумението не е насочено към трета страна\".  Анкара настоява, че също има права да прави проучвания в тези зони, които е \"отчуждила\" чрез споразумението с Либия. Два нейни военни кораба осигуряват сигурност за такива действия. Ердоган даже заяви, че \"ще бъде закупен още един сондажен кораб и ще продължи дейността не само в Средиземно море, а и в Черно море, и в международни води\". Без да дава подробности и без да сочи мотиви за Черно море например. Но \"ако Либия отправи искане, Турция е готова да изпрати войници, за да подкрепи правителството на Файез ел Сарадж в Триполи\", и то съгласно споразумението за сътрудничество във военната област, подписано на 17 ноември от Ердоган и Сарадж.  Въпросите, които няма как да не вълнуват наблюдателите по цял свят, са свързани с последствията от това напрежение и  Какви компромиси могат да се направят от двете страни и що за диалог може да се води, когато косите се изправят само при споменаване на количествата газ в откритото находище в този регион. Наивно е да се смята, че е възможна гореща война и то в такова затворено пространство като Източното Средиземноморие, където много играчи са съсредоточили свои военни сили. Твърде опасно е, независимо от заканите на основните участници, че могат да победят във всяка ситуация. Но грешна стъпка или недообмислена провокация, макар и под \"чужд флаг\", може да предизвика огън, в който да загинат мнозина, но едва ли ще има истински победител. Около това мнение се солидаризират повечето световни коментатори.  За нас остава да стискаме палци, защото регионът е близо до нас. А и разчитаме на газова диверсификация. Стига да не се увличаме прекалено в преценките за съюзническа солидарност или да се доверяваме на щедри уверения за подобрена сигурност. Миналото е красноречиво. Близкият изток (и не само) често е поднасял изненади в това отношение, но винаги са страдали народите. В случая и Гърция, и Турция имат вековен опит и знаят правилата за печеливши ходове. Дали са византийски или османски, няма значение. Днес обаче светът е различен, а и участниците са повече. Някои от тях с ранг на геополитически великани. Безспорно е едно - всички са на принципа \"интересът клати феса\".  ", "date": "2019.12.17", "title": "Газовата диверсификация сблъска Турция и Гърция"}
{"url": "https://duma.bg/erdogan-zaplashi-da-zakrie-indzhirlik-n205556", "text": "Турция може да закрие военновъздушната база Инджирлик, която е домакин на ядрени бойни глави на САЩ. Мярката ще е в отговор на заплахите от американските санкции и резолюцията на сената на САЩ, в която се признава за геноцида на масовите убийства на арменци преди век. Това заяви в неделя президентът Тайип Ердоган. \"Ако е необходимо да направим такава стъпка, разбира се, че имаме властта ...Ако това е необходимо, заедно с нашите делегации, ще затворим Инджирлик, ако е необходимо\", каза Ердоган. Турция може също така да затвори радарната база на Куреджик, ако е необходимо, добави той. Ердоган предложи в неделя Анкара също да може да отговори с парламентарни резолюции, признаващи убийствата на коренните американци през миналите векове като геноцид в САЩ. \"Присъствието на американски сили в турските бази, включително базата \"Инджирлик\", се осъществява с разрешение на турското правителство. Ние виждаме в присъствието на нашите сили в Турция символ на дългогодишния ни ангажимент да си сътрудничим и да защитаваме нашия съюзник и стратегически партньор на НАТО\", цитира ТАСС Пентагона. Те посочват, че Турция \"допринася за мисиите на НАТО в Афганистан, Косово, Ирак и е \"важна\" за целите на националната стратегия за отбрана на САЩ. \"Пентагонът се опитва да поддържа тази връзка и призовава Турция да провежда по-конструктивна политика по отношение на С-400 и други области на несъгласие\", добавя Пентагонът.", "date": "2019.12.17", "title": "Ердоган заплаши да закрие \"Инджирлик\""}
