{"url": "https://duma.bg/bonus-malus-shtadyala-potrebitelite-n204909", "text": "Предложеният за обществено обсъждане последен вариант на наредбата за оскъпяването и поевтиняването на застраховката \"Гражданска отговорност\" е най-адекватният от досегашните и най-много щади потребителите\". Това коментираха на пресконференция от \"Асоциацията на Българските застрахователи\" (АБЗ) вчера. \"Ако обществото не приеме този вариант, то не би приело никой друг\", обобщи председателят на управителния съвет на организацията Константин Велев. Проектонаредбата беше пусната за обществено обсъждане от Комисията за финансов надзор миналия месец. Общата идея е шофьорите с повече нарушения на пътя да плащат повече, а прецизните - по-малко.  С въвеждането на системата \"бонус-малус\" застраховката \"Гражданска отговорност\" няма да поскъпне, а ще намалее в различна степен за 80 на сто от шофьорите, коментира още Константин Велев. От тази система по думите на Велев застрахователите няма да реализират допълнителни печалби. Примерните водачи ще плащат до 25 процента по-ниска цена, а нарушителите - до 400 по-висока, посочи той. Според АБЗ пет години след въвеждане на системата \"бонус-малус\" 1, 55 млн. водачи, или 44,2 на сто от всички шофьори у нас ще ползват максималния \"бонус\" от 25 процента отстъпка в цената на полицата \"Гражданска отговорност\". Други 0,6 на сто от тях, или 21 000 водачи пък ще плащат максималния \"малус\" от 400 на сто поскъпване на полицата. \"Ние тези клиенти с 400% \"малус\" дори не ги искаме. Това е агресивен водач, рисков. Битката при застрахователите ще е за 80-те процента добри шофьори\", посочи изпълнителният директор на \"Евроинс иншурънс груп\" Кирил Бошов. От АБЗ предлагат възстановяване на неутралния базов клас максимално след 5 години, докато в проекта на Комисията за финансов надзор този срок е 10 години. От асоциацията искат режимът на вписване на водачите в застрахователната полица на колите да става само веднъж годишно. Не е ясно дали системата \"бонус-малус\" ще се отрази и на застраховката \"Каско за автомобили\". От асоциацията обясниха как ще се формира цената на \"Гражданска отговорност\" при въвеждането на \"бонус-малус\". Промяната ще стане факт от 2021 година, ако новите текстове се приемат до няколко месеца. Основата за \"Гражданска отговорност\" ще се формира на база използваните и сега фактори - история на щетите при застрахователя, кубатура на двигателя на превозното средство, място на регистрация и ползване и възраст на водача. Следва коефициент, който се получава от нарушенията. При влизането в сила на \"бонус-малус\" всички водачи ще са с чисто досие и след първата година прилагане ще се трупат \"малус\" точки.", "date": "2019.12.06", "title": "\"Бонус-малус\" щадяла потребителите"}
{"url": "https://duma.bg/padenie-n204917", "text": "Много падна нивото в парламента. Все по-често правим болезнения извод, наблюдавайки парламентарната действителност. Направо извират депутатските изяви на простотия, липса на възпитание, цинизъм, самозабравяне, неграмотност... Сякаш отпаднаха високите изисквания за качество и морал на народните представители. И всеки послушко, популист, националист или просто лумпен може да попадне в парламента, ако се присламчи към някой креслив и егоцентричен лидер на партийка. Такава е предисторията на неизвестния доскоро депутат Пепи Петров от \"патриотичната\" партия на ексвицето Симеонов. Самият лидер на НФСБ ще запомним с лишените от съчувствие думи за протестиращите майки, че са \"шепа кресливи жени с уж болни деца\". По същото време, когато гневните майки изригнаха срещу самозабравилия се вицепремиер и искаха оставката му, Петьо Парламентариста се изпусна в ефир, че \"тези деца, ненормални във всяко отношение, трябва да се настанят в дом\". Дотогава Пешо беше невидим, част от миманса в НС. След година на \"мъдро\" мълчание и нула свършена работа въпросното депутатско недоразумение пак се издъни - с просташка и сексистка забележка за бельото на репортерка (стр.3). При това пред камерите, та цъфна за чудо и приказ в мрежата.  Но последици едва ли ще има. Какъвто лидерът - такива и партийците му.", "date": "2019.12.06", "title": "Падение"}
{"url": "https://duma.bg/api-biletite-za-avtobus-nyama-da-poskapnat-branshat-ne-e-vyarno-n204908", "text": "Агенция \"Пътна инфраструктура\" (АПИ) и консултантите им от Световната банка са категорични, че тол таксите, които ще влязат в сила от март догодина, ще имат минимално отражение върху цената на автобусните билети. Те представиха разчети за бъдещата система на форум, на който участваха транспортният министър Росен Желязков и колежката му от МРРБ Петя Аврамова. Според представените разчети по всички дестинации таксите за пропътувано разстояние щели да доведат до увеличение на билетите с няколко стотинки, като единствено по маршрута София - Варна се очаквало повишението да е с почти левче. \"Изчисленията ви просто не са коректни. Не зная какви данни сте ползвали, но със сигурност не са верни. Тол таксите ще оскъпят с много повече автобусните превози\", контрира по време на дискусията Магдалена Милтенова, председател на асоциацията на автобусните превозвачи. Според анализите на Световната банка предложените за обществено обсъждане тол такси няма да имат драстично негативно въздействие върху цените на стоките, като максималното поскъпване на храните, които са на трапезата на българите, ще е с до 2 стотинки на килограм или литър, припомни Аврамова. \"Пътищата не са на ГЕРБ, нито на БСП, нито на една или друга партия, а на всички граждани и затова темата не бива да се политизира\", каза още тя. Според нея новата система за събиране на пътни такси ще осигури постоянен и предсказуем източник на средства за ремонти и строителство на нови, по-безопасни трасета.", "date": "2019.12.06", "title": "АПИ: Билетите за автобус няма да поскъпнат. Браншът: Не е вярно"}
{"url": "https://duma.bg/udarnoto-harchene-na-vlastta-i-domakinstvata-izdarpa-ikonomikata-n204907", "text": "Българската икономика е нараснала с 3,7% през третото тримесечие, показват предварителните данни на НСИ, които представляват и първа ревизия след експресните оценки. Основните двигатели на този растеж, според данните, са разходите на правителството и на домакинствата, които растат с около 5% спрямо същото тримесечие на 2018 г. Влиянието на тези два параметъра от формирането на БВП е най-голямо, тъй като общо те формират около 60% от националната продукция. Данните показват, че разходите на домакинствата и на нетърговските организации, които ги обслужват, растат съответно с 5,45 и 4,88%. Колективното потребление, което обхваща правителствените разходи за услугите по поддържането на населените места, осъществени от общините, фундаменталните научни изследвания, държавната администрация, отбраната и сигурността на страната, расте с 5%. Именно през третото тримесечие на тази година правителството направи огромни публични разходи. През август държавата изхарчи ударно близо 5,5 млрд. лв., като стопи натрупания до юли излишък с 2 млрд. лв. Средствата бяха използвани основно за плащане накуп и предварително за поръчаните от САЩ осем изтребителя F-16, които струват на бюджета над 2,4 млрд. лв. През август Министерството на отбраната преведе на белоруския \"558-и авиоремонтен завод\" - отново предварително и накуп, 85 млн. лв. за ремонт на старите ни съветски изтребители Су-25. В третото тримесечие на всяка година държавата повишава административно цените на електроенергията, което значи повече разходи за домакинствата. От 1 юли всяка година се индексират и пенсиите, което дава повече ресурс за харчене у възрастните хора. Към всичко това се добавя и активният летен сезон. За сметка на разходите, ситуацията с инвестициите и износа, които също са част от формирането на общия БВП, не е толкова добра. Брутото капиталообразуване расте само с 1,8% на годишна база. Това на фона на спада от 1,2% през второто тримесечие е добра новина, но е несравнимо под нивата на растеж от 2015-2017 г. През първото тримесечие на 2019 г. статистиката отчете ръст от 2,1%. При износа нарастването спрямо третото тримесечие на 2018 г. е 1,3%, а приносът на външната търговия е положителен към икономиката на България, тъй като вносът расте с по-малко - с 1,2%. За сравнение, през второто тримесечие експортът отчете нарастване от 3,7%,  импортът беше отрицателен. ", "date": "2019.12.06", "title": " Ударното харчене на властта и домакинствата издърпа икономиката"}
{"url": "https://duma.bg/polovinata-ot-novite-visshisti-sa-prodavachi-n204916", "text": "Има известно увеличение на випускниците на университетите, които след завършването си работят това, за което са учили, но все още половината от тях се хващат на позиции, за които не се изисква висше образование. Това остава най-големият проблем за сектора, показват данните на рейтинговата система за 2019 г., която бе представена в МОН. За пет години студентите у нас са намалели драматично - с 45 000 (17%). Спрямо 2018 г. те са с 6000 по-малко. Това показват данните от рейтинговата система на висшите училища за 2019 г., която бе представена в МОН. Завършилите висшисти все повече намират работа, адекватна на образованието си, но все още най-големият проблем остава това, че почти половината от тях започват работа на позиции, които не изискват висше образование, обобщи Георги Стойчев, ръководител на екипа, който прави рейтингите. При дипломираните магистри положението е по-добро, 60% от тях работят като висшисти, но при бакалаврите на позиции, изискващи висше образование, се реализират само 36 на сто. Този път системата е с нов дизайн и с разширени възможности за съпоставки. Направените в последните години реформи в сектора започват да дават резултат, има тенденция разпределението на студентите по професионални направления да се подобри, като намалява пренасищането с учащи се в Икономика, Право, Администрация и управление, но се увеличават обучаващите се за инженери, лекари, педагози, ветеринарни медици. Има разместване и вътре в самите направления - намаляват например студентите по Философия, но се увеличават тези по Психология. По-малко са обучаваните в Теория на изкуствата, повече - в Театрално изкуство, посочи Стойчев. Безработицата при завършилите висше образование намалява и сега е средно 2,2% - най-висока е за специалност Социални дейности (3,5%), най-ниска - за Военно дело (1%). Преди пет години безработицата при висшистите за много от професионалните направления беше между 3 и 6%, отчитат авторите на системата, която е оценена международно като една от най-добрите. Комплексната оценка на всичките 52 професионални направления в 51 вуза у нас е направена въз основа на 40 обективи индикатора. На първо място в комплексната оценка, както и досега, излиза Софийският университет, но трябва да се отчита, че броят на професионалните направления в него е по-висок, отколкото в другите вузове, обясни Стойчев. Според министър Красимир Вълчев, през 2014 г. е бил максимумът на \"крайния либерализъм\" в приема на студенти, когато във вузовете са влезли 80 на сто от зрелостниците, сега постепенно приемът се намалява с цел повишаване качеството на обучението.     ", "date": "2019.12.06", "title": "Половината от новите висшисти са продавачи"}
{"url": "https://duma.bg/lozan-panov-poiska-proverki-za-targoviya-s-vliyanie-n204913", "text": "Председателят на Върховния касационен съд (ВКС) Лозан Панов призова компетентните органи да започнат разследване на търговия с влияние по данни, оповестени от министър-председателя и главния прокурор. Позицията му дойде след медийна изява на премиера Бойко Борисов, който си призна, че кадрува с ГЕРБ в съдебната система чрез назначената политическа квота във Висшия съдебен съвет (ВСС). Борисов изтъкна, че е подкрепил \"най-много Лозан Панов навремето\" при кандидатстването му за шеф на ВКС. Това станало чрез петимата членове на съдебния съвет, излъчени с подкрепата на ГЕРБ. Той нямаше да стане съдия, ако аз не го бях подкрепил, настоя Борисов. Припомняме, че и главният прокурор Сотир Цацаров коментира пред ВСС, че изборът на \"тримата големи\" в съдебната власт се решава \"в две други сгради\".  \"В рамките на няколко седмици и премиерът, и главният прокурор оповестяват данни за търговия с влияние. Затова очаквам компетентните органи да започнат разследване. И се питам има ли разследващи органи в България\", коментира шефът на ВКС. По думите му изявленията сочат сериозни данни за търговия с влияние. Панов припомни и казуса \"Яневагейт\", който бе придружен със записи на разговорите между бившата шефка на Софийския градски съд Владимира Янева и съдийката Румяна Ченалова. \"Тогава отново главните герои бяха министър-председател и главен прокурор. От целия скандал остана само \"две каки си говорят\", да не стане сега \"две батки си говорят\". Този път обаче самите те оповестяват данни за търговия с влияние\", коментира Панов, докато настояваше за разследване.", "date": "2019.12.06", "title": "Лозан Панов поиска проверки за търговия с влияние"}
{"url": "https://duma.bg/sedem-sa-kandidatite-za-shef-na-bnr-n204912", "text": "Седем кандидати са подали документите си за конкурс за генерален директор на БНР до крайния срок вчера. Сред тях е Антон Митов, който в момента е временно изпълняващ длъжността, след като СЕМ свали предсрочно Светослав Костов от поста. Документи е подал и Александър Велев, който оглавяваше медията преди Костов. За мястото кандидатства и Валерий Тодоров, ръководил националното радио в два поредни мандата. За поста ще се състезават още Митко Димитров, който е бил шеф на радио \"София\", както и участник в три поредни конкурса за генерален директор, и Андон Балтаков, работил в БНР, Си Ен Ен и Асошиейтед прес в Ню Йорк. Сред кандидатите е и Даниела Манолова от радиотеатъра в БНР, явила се и на последния конкурс за шеф на радиото. Жени Гаджалова, бивша главна счетоводителка на БНР, също е подала документи за конкурса.", "date": "2019.12.06", "title": " Седем са кандидатите за шеф на БНР"}
{"url": "https://duma.bg/deputat-ot-patriotite-se-izgavri-s-reporterka-n204910", "text": "Депутатът от НФСБ (\"Обединени патриоти\") Петър Петров се изгаври с парламентарна репортерка от телевизия \"Алфа\", задавайки й неудобен въпрос за бельото й. За непристойното му поведение от сряда сигнализираха вчера народни представители от \"Атака\". В интернет пък се завъртя видеозапис, на който се вижда как репортерката Радослава Маринова задава въпрос на различни депутати от ВМРО и НФСБ защо при гласуването на новия държавен бюджет са отхвърлили предложението за 300 лв. минимална пенсия, каквото е било предизборното им обещание. Видимо ядосан от въпроса, Петър Петров й отговаря с контра въпрос: \"А вие с какво бельо излязохте сутринта?\". Припомняме, че \"Алфа\" е партийна телевизията на \"Атака\", която НФСБ и ВМРО изгониха от \"патриотичната\" коалиция Иначе поводът за брифинга бе предложението на \"Атака\" за декларация от НС до Европарламента, че България няма да се присъедини към \"Истанбулската конвенция\", в отговор на резолюцията на ЕП, призоваваща отказалите осем страни членки да ратифицирали документа. \"Внасяме предложение за декларация на НС, с която да информираме ЕП за решението на Конституционния съд за Истанбулската конвенция\", обяви Десислав Чуколов и подчерта, че в декларацията се заявява \"твърдата решимост да се продължи борбата срещу насилието над личността\".  Чуколов бързо направи преход от конвенцията към случилото се в НС, което по думите му било \"насилие срещу жени\" и \"въпрос на морал\". Според атакиста \"имаме си достатъчно закони, които пазят една дама\", а \"Петър Петров не трябва да е народен представител\". ", "date": "2019.12.06", "title": "Депутат от \"патриотите\" се изгаври с репортерка"}
{"url": "https://duma.bg/100-tona-pileshko-sas-salmonela-e-vlyazlo-na-nashiya-pazar-n204905", "text": "Поне 100 тона пилешко месо със салмонела е достигнало до българския пазар, признават от Българската агенция по безопасност на храните (БАБХ) пред БНР. От информацията на националното радио става ясно, че заразеното месо идва от Полша. Част от него вече е иззето и засега няма данни за заболели потребители. „По отношение полското месо със салмонела нотификациите не са една или две. В България като засегната страна вече сме получили 16 такива нотификации“, казва доктор Кремена Стоева от агенцията по храните. Доктор Стоева отказа да каже пред БНР кога е дошло първото предупреждение от Европейската система за бързо реагиране. „Към всяка влязла нотификация агенцията е предприела съответните мерки“. Въпреки това, огромно количество полско пилешко месо със салмонела е стигнало до България. Салмонелата не е устойчива на високи температури и ако месото е топлинно обработено, риск от зараза няма, увери д-р Стоева.", "date": "2019.12.06", "title": " 100 тона пилешко със салмонела е влязло на нашия пазар"}
{"url": "https://duma.bg/kozloduy-podpisa-dogovor-za-dostavka-na-rusko-yadreno-gorivo-n204906", "text": "Компанията за производство на гориво на \"Росатом\" - ТВЕЛ, и АЕЦ \"Козлодуй\" подписаха договорни документи за доставка на руско ядрено гориво в България до 2025 г. включително. Както и досега, ТВЕЛ ще осигури комплексни доставки на ядрено гориво, които включват не само производството на горивните касети, но и предшестващите етапи на производствената верига - по този начин не е нужно централата да купува обогатен уран и да го предава на производителя на горивните касети, съобщават от Министерството на енергетиката. Двата действащи енергоблока в АЕЦ \"Козлодуй\" - пети и шести,  с реактори ВВЕР-1000, работят с руско ядрено гориво, произведено от Новосибирския завод за химически концентрати (ПАО ДНЗХКУ), който влиза в състава на компанията за производство на гориво ТВЕЛ, част от ДРосатомУ. От края на 2016 година за 6-ти енергоблок се доставя гориво от ново поколение - ТВСА-12. Внедряването на новото високоефективно гориво с повишено обогатяване на уран в твела позволи на българските енергетици още през 2017 г. да пристъпят към изпитания на енергоблока на мощност 104% от номиналната, а през април 2018 г. официално да преминат към експлоатация с повишена мощност. Увеличението на топлинната мощност пряко влияе за повишаване на ефективността на енергоблока. ТВЕЛ осигурява ядрено гориво за 76 атомни реактора в 15 страни, изследователски реактори в 8 страни, а също така и транспортни реактори за руския атомен флот. Всеки шести енергиен реактор в света работи с гориво, произведено от ТВЕЛ.", "date": "2019.12.06", "title": "\"Козлодуй\" подписа договор за доставка на руско ядрено гориво "}
{"url": "https://duma.bg/bsp-prizovava-vlastta-da-normalizira-otnosheniyata-ni-s-rusiya-n204911", "text": "БСП призовава премиера и правителството да направят внимателен преглед на отношенията между България и Русия. \"Трябва да се опитат да ги нормализират и да видят къде са допирните точки и взаимноизгодните стъпки, които могат да бъдат направени. Отношенията ни не бива да се задълбават в посока засилване на напрежението и конфликт между двете страни\", заяви зам.-председателят на НС и депутат от \"БСП за България\" Кристиан Вигенин. Той определи отговора на премиера Бойко Борисов като недостатъчно премерен и ясен по отношение на строителството на \"Турски поток\".  Припомняме, че в сряда в телевизионно интервю министър-председателят заяви, че чисто политически на Русия не й било приятно, че България е толкова лоялен и силен член на НАТО и ЕС. Коментарът му беше по повод изказването на руския президент Владимир Путин, че страната ни умишлено бави изграждането на газопровода \"Турски поток\".", "date": "2019.12.06", "title": "БСП призовава властта да нормализира отношенията ни с Русия "}
{"url": "https://duma.bg/rumen-radev-sushata-ne-e-prichina-za-krizata-vav-vodniya-sektor-n204915", "text": "Трима министри и един заместник се явиха на свиканата от президента Румен Радев среща за проблемите във водния сектор. Опитите на регионалната министърка Петя Аврамова да оправдае бездействието в Перник с климатичните промени обаче бяха порязани от държавния глава. Той посочи, че според данни от Института по хидрология и метеорология общото количество на валежите през тази и миналата година е еднакво. Аврамова се измъкна, че периодичността била различна, имало периоди на много валежи, последвани от силно засушаване, и това довело до кризата. Сушата не трябва да се търси като причина, довела до сегашното състояние при условие, че се говори за дългосрочна политика, опонира Радев. Президентът напомни, че Перник и други градове са на воден режим, което е недопустимо за ХХI век. \"Реално имаме криза във водния сектор. Причините да стигнем дотук са наслоени през годините и са комплексни - амортизираната водопреносна система, състоянието на язовирите, недофинансиране, забавеното усвояване на евросредства\", обобщи Радев. Той поиска да знае какви мерки са предприети, кога се очаква да се възстанови нормалният режим на водоснабдяване и има ли риск за здравето на хората. Аврамова, икономическият министър Емил Караниколов и екоминистърът Нено Димов заложиха на докладите, изчетени пред Министерския съвет преди дни. Радев напомни, че през юни м.г. бяха отпуснати 500 млн. лева за ремонт на язовири за предотвратяване на наводнения. Заради липсата на публична информация той настоя да научи как върви ремонтът на съоръженията, как се избират изпълнителите, по какъв начин се възлагат строителните дейности и как ще се гарантира качеството. Караниколов се похвали, че най-сетне е ясно чия е отговорността за язовирите - на ведомството му. Досега били правени анализи и проверки, изготвяла се проектна документация, всичката информация за текущите ремонти щяла да бъде качвана на сайта на министерството. По думите му 500-те млн. лв. не били тайна след публичното им отпускане от МС. Държавното предприятие \"Монтажи\" ще отговаря за ремонтите по язовирите, но Караниколов призна, че се очаква на много места да има подизпълнители. На уточняващ въпрос от Радев той призна, че \"Монтажи\" няма ангажименти по Закона за обществените поръчки. Дружеството имало потенциал и техника, но нямало как да се справи с такъв обем от дейности. За някои конкретни задачи това било наложително. Подизпълнителите щели да идват на помощ и с \"иновативни решения\". Не може да не използваме подизпълнители, това означава да назначим още 150 човека, а след като извършим ремонта, съответно да ги съкратим, заяви Караниколов. Президентът не бе удовлетворен от липсата на яснота в отговора. Дали държавното предприятие ще наема подизпълнители или само техника по думите му са 2 коренно различни неща. По този начин се строи магистрала \"Хемус\" и това предизвиква някои бъдещи проблеми, напомни Радев за подизпълнителите на ремонтите. Кризата в Перник е сигнал, че трябва да преосмислим цялостния модел на планиране, управление и стопанисване на водния ресурс, отбеляза президентът. Срещата продължи при закрити врати.", "date": "2019.12.06", "title": "Румен Радев:  Сушата не е причина за кризата във водния сектор"}
{"url": "https://duma.bg/dimitar-nikolov--do-nyakolko-godini-mozhe-da-nyamame-pchelarstvo-n204900", "text": "Николов, както и много други пчелари от България се включват в общоевропейска инициатива за опазване на пчелите, която започна в края на ноември. Отравянето на пчелите през последните години се превърна в тревожна тема, не само за българските пчелари, но и за цяла Европа. Гражданската инициатива за спасяването на пчелите настоява ЕК да предложи законодателни промени, с които да се премахне използването на синтетични пестициди. Сред исканията им е Европейската комисия да внесе законодателни предложения за забрана на използването на синтетичните пестициди до 2035 г. А първоначално - намаляването им в земеделието на ЕС с 80 на сто до 2030 г. Организаторите на гражданската инициатива трябва да съберат минимум 1 милион подписа за една година от поне 7 държави членки, като България трябва да събере поне 15 хиляди подписа. Това става на сайта: www.daspasimpchelite.eu. Друго тяхно искане е да се възстановят местообитанията в земеделските райони. Също така настояват земеделските стопани да бъдат подкрепени в прехода към агроекология, биоземеделие и устойчиви земеделски стопанства.  - Ние от години се борим най-после да спре отравянето на пчелите с неоникотиноиди, защото иначе до няколко години пчеларството ще изчезне. Не само у нас, но и в целия Европейски съюз. А това е катастрофално. Положението вече е много тревожно. У нас пчеларите страдат - при нас конкретно вече четвърта година. През тази година имахме пет отравяния на пчелите от земеделците. А държавата я няма никаква. Няма никакъв контрол на пръсканията - нито от Националната служба за растителна защита, нито от държавата. - Да, но това продължава да се случва. Просто не спира. Когато през тази година започнаха масовите отравяния, забраниха изобщо пръсканията със самолети. Но заради вредител в царевицата, се оказа, че цяло лято ръсиха. Пчеларите нямаха уведомителни писма кога ще се пръска. А става въпрос за забранени в ЕС вещества. В момента няколко пчелари водим дела срещу пръскането, заради което ни измряха пчелите. Търсим и свидетели, защото обжалват акта на \"Растителна защита\". - Точно така е. 840 лв. излиза изследването на една пчелна и една растителна проба, които ние сме принудени да платим, за да докажем с какво пръскат. Това е така, защото няма национална лицензирана лаборатория, която да обработва пробите. И сме принудени да ги изпращаме в частна лаборатория в Пловдив. - Тази година заради отравянето на пчелите загубих 27 пчелни семейства. Пчелинът тази година работи на загуба. Заради договори, които трябваше да изпълнявам, но не успях. Казано просто, когато нямаш приходи, имаш само загуби. И за тази загуба, на която работихме заради изтравянето на пчелите, държавата ни обезщети само по 50 лв. на пчелно семейство. Това просто не трябва да се случва. Нали парите идват и от нашите данъци. Вместо да принудят нарушителят да спре да ни трови пчелите, те дадоха по 50 лв. - Проблемът е, че няма никакъв контрол. Закони има, но наредба 13 на МЗХГ не се спазва, както и няма контрол от \"Растителна защита\". А трябва да започнем от там, че тези отрови нелегално се внасят у нас от Турция. Това го знаят всички, но контрол няма в цялата държава. - Държавата не обръща никакво внимание на пчеларите. Създадоха се и прекалено много браншови организации. А трябва да сме обединени. - Изкупната цена варира между 3-3,50 лв. за килограм \"Букет\" или слънчогледов мед, която е много ниска. А цената на дребно може да стигне до 15 лв. Цената на едро за износ е около 5 лв. за килограм. За съжаление обаче българският мед, който иначе имаше много добра слава, заради високото си качество, вече не се желае много. Защото го смесват с мед от Украйна и Китай и така качеството се понижава. В Европа много хора започнаха да се отказват от българския мед. За съжаление той загуби доброто си име на международния пазар. - Отдавна се иска в пчеларския бранш да има плащане за опрашването. Това го има в Европа, но тук, в България, в момента няма как да се случи. Земеделските производители имат голяма полза от опрашването. И смятам, че такова подпомагане, такова плащане трябва да има. Но трябва всичките пари да бъдат насочвани към пчеларите, а не към земеделците, което не е правилно. - Пчеларите искаме и това да стане факт. Но отново казвам, че съм скептик това да се случи в нашата държава. Има едно противоречие. Например земеделци получават пари за агроекология, а същевременно тровят пчелите с пестициди. При нас например имаше четири поредни години с отравяния, като само тази година това се случи пет пъти. - Ако нещата продължат в същия дух, до две години няма да има пчеларство в България. Специално в нашия район съм сигурен, че няма да остане нито едно пчелно семейство. Тази година съм изхвърлил 10 чувала с умрели пчели само от моя пчелин. Това е безумие. Силно притеснен съм за бъдещето на пчеларството у нас.", "date": "2019.12.06", "title": "Димитър Николов:       До няколко години може   да нямаме пчеларство"}
{"url": "https://duma.bg/zimna-prikazka-v-rabotilnitsa-za-vaobrazhenie-n204936", "text": "Художествената галерия в Добрич организира в края на всяка година Коледна работилница за въображение. Децата от добричките училища и детски градини могат да си изработят картички и играчки за елхата. Домакините предлагат на най-малките да разкажат една хубава зимна приказка и да пресъздадат героите. По-големите ще вложат своите умения в направата на коледни картички и фигурките на Дядо Коледа, Еленчето, Джуджетата и др. Заниманията са с продължителност 1 час и се провеждат след предварително записване. Всички материали се осигуряват от галерията, а входът за едно посещение е 1 лев.", "date": "2019.12.06", "title": "Зимна приказка в Работилница за въображение"}
{"url": "https://duma.bg/bednost-zaplashva-razvitiya-svyat-n204904", "text": "В една прочута песен на Тодор Колев се пееше \"Как ще ги стигнем американците, ще ги задминем...\" Най-накрая това е на път да се случи, пише БГНЕС. САЩ и България са сред най-заплашените страни в света от бедност, а между тях е само бунтуващото се Чили. Въпреки подобряването на ситуацията на пазара на труда рискът от бедност в много индустриално развити страни в света не намалява. Този тъжен извод се съдържа в изследването \"Индекс на социалната справедливост\" на германската фондация \"Бертелсман\".   За България авторите пишат, че страната ни продължава да се нарежда сред \"държавите със спешна нужда от политически реформи\". В пет от шестте показателя на \"Бертелсман\" България се представя под средното ниво, а като най-притеснително от фондацията отбелязват, че страната ни се класира последна по показателя \"социално включване и недискриминация\" на бедните. Все пак България е по-добре от Румъния и Турция, които са по-зле от нас.  10 години след началото на световната финансова криза средното равнище на безработицата в 41 държави-членки на Организацията на икономическо сътрудничество и развитие (ОИСР), за пръв път е малко по-ниско от предкризисното ниво от 2008 г. Но в 25 страни, където е провеждана анкетата, рискът от бедност се е запазил на предишното ниво или дори се е увеличил. Експертите на фондацията причисляват към тези, които потенциално са заплашени от бедност, хората, които разполагат с по-малко от средния доход за всяка конкретна държава. Според изследването най-добри възможности да се избегне неблагополучието са създадени в северните страни. Сред тях са Исландия, Норвегия, Дания и Финландия. Безпокойство създава фактът, че в 27 от 41-те страни в изследването младите - деца и юноши до 18 г. - са по-застрашени от бедност, отколкото възрастните хора над 65 г. Това важи дори в държави с добре изградени социални системи като Швеция или Норвегия. Германия в тази класация заема десетото място, Великобритания е 11-та, Франция - 15-та. В края на списъка са САЩ (36 място), след което се нареждат Чили, България, Румъния, Турция и Мексико. Най-голям брой хора, заплашени от риска да обеднеят, живеят в Израел (17,9% от населението) и САЩ (17,8%). Коментар на стр .8", "date": "2019.12.06", "title": " Бедност заплашва развития свят"}
{"url": "https://duma.bg/kratki-novini-n204901", "text": "Русия обяви за персона нон грата български дипломат от посолството ни в Москва. Съответната нота бе връчена на посланика ни Атанас Кръстин. Мярката е взета по принципа на реципрочността.  През октомври 2019 г. нашето МвНР обяви за персона нон грата руски дипломат - първият секретар Владимир Русяев. Тогава Москва обяви, че ще предприеме реципрочни мерки. Вашингтон планира изпращането на 14 000 войници в Близкия изток, твърди в. \"Уолстрийт джърнъл\". Причината била засилващата се според САЩ заплаха от Иран. Президентът Доналд Тръмп можел да задейства плана още този месец. Този ход идва след серии от атаки срещу петролни танкери в Персийския залив и след атаката с дронове срещу най-голямата рафинерия на Саудитска Арабия през септември. И за двете САЩ обвиниха Иран. Франция обяви откриването на специална служба за борба с омразата след поругаването на еврейското гробище край Страсбург, където 107 гроба бяха издраскани със свастики и други символи на расистки организации. Агенцията ще координира дейността си с полицията и съдилищата, за да потърси отговорност от авторите на антисемитски, ислямофобски и антихристиянски нападения. Газова експлозия срути триетажен блок в полския ски курорта Шчирк, загинали са петима души, сред които и едно дете. 12 екипа пожарникари разчистват отломките в издирването на оцелели. Експлозията е била предшествана от внезапно спадане на налягането в газопровода, това означава, че тръбопроводът може да е бил пробит случайно по време на строителните работи наблизо. Двама митничари бяха арестувани заради контрабандата на 1,6 тона метаамфетамини, заловени от граничните власти в Австралия. Това е рекордно количество заловена дрога, цената й възлиза на $840 милиона. Арестувана е и една жена. Задържаните митничари са били вътрешни хора, ползващи се с доверие. Използвали са постовете си, за да заобиколят граничен контрол на Австралия.", "date": "2019.12.06", "title": "Кратки новини"}
{"url": "https://duma.bg/alpite-bili-baza-za-ruskiya-shpionazh-v-evropa-n204902", "text": "Френските Алпи са били използвани от 15 руски шпиони като база за операции в цяла Европа, твърди френският в. \"Монд\". Те принадлежали към елитно звено на военната разузнавателна служба ГРУ, твърди се, че един от тях е участвал в опита за покушение срещу бившия двоен агент Сергей Скрипал. Разследванията на западните разузнавателни служби след нападението над Скрипал през март 2018 г. доведоха до следите на шпионите. В операциите са участвали британски, френски, швейцарски и американски служби.  Между 2014 и 2018 г. руските агенти многократно са пребивавали в малки градове в Югоизточна Франция, те най-редовно са отсядали в граничната с Швейцария област Савоа. Тя е била използвана като логистична и резервна база за действията на ГРУ в цяла Европа. Били са активни в България, Молдова и Черна гора, но не и във Франция. ", "date": "2019.12.06", "title": "Алпите били база за  руския шпионаж в Европа"}
{"url": "https://duma.bg/nova-zavisimost-n204899", "text": "Реакцията беше очаквана, логична, даже малко позакъсняла. Москва за пореден път ни показа, че не вярва на сълзи. Президентът на Русия Владимир Путин обвини в прав текст България, че уж бързаше, а пък умишлено, и под чужд натиск, бави изграждането на отсечката от газопровода \"Турски поток\" от турската до сръбската граница. \"Ако българите, не българите, а българското ръководство не иска, ще намерим други пътища за Южна Европа\", предупреди руският президент. Тази реакция явно беше предизвикана от реките от мед и масло, които потекоха пред Белия дом във Вашингтон при посещението на премиера Борисов там. След като на прословутата морава чухме за пореден път старата песен на нов глас за хъбове и американски втечнен газ, Москва много бързо ни приземи.  Очакванията са от догодина, при спиране на сегашните руски доставки от около 13-14 млрд. куб. м годишно, по Трансбалканския газопровод от Украйна, Румъния и България до Турция, Гърция и Македония, загубите ни да прехвърлят 1 млрд. лв. България се мъчи да реди сложен газов пъзел. В част от него влизат и плановете за актуалните в момента хъб \"Балкан\", газовата връзка с Гърция и акционерното участие на страната ни в терминала за втечнен газ край Александруполис. Наистина втечненият газ, който ни натрапва новият голям брат дава възможности за оптимизиране на доставките и за по-голяма тяхна гъвкавост, но не може изцяло да покрие консумацията на синьо гориво. Тръбният газ е изключително важен. Точно затова \"Булгаргаз\" първо трябва да предоговори, но без фанфари тип \"Бакърджиев\", доставките с \"Газпром\" според европейските изисквания и чак тогава да се прехласва пред американските танкери, чакащи в Гърция. Иначе рискуваме само да сменим зависимостта си и тя от руска да стане американска. Пък и никой не казва каква суровина ще тече по тръбата от Гърция, ако американските доставчици се върнат отново в Китай, откъдето сега са изгонени заради търговската война.", "date": "2019.12.06", "title": " Нова зависимост"}
{"url": "https://duma.bg/natsionalna-stachka-blokira-frantsiya-n204903", "text": "Франция бе блокирана от историческа по мащабите си стачка на държавните служители срещу пенсионната реформа на президента Еманюел Макрон. Парализирани бяха транспортът и услугите в цялата страна. Обявени бяха 240 митинга срещу пенсионната реформа, която предвижда универсална пенсионна система и отмяна на десетките специфични пенсионни режими. Президентът Еманюел Макрон иска да опрости пенсионна система на Франция. Според президента системата е несправедлива и твърде скъпа. Макрон иска единна система, базирана на точки, по която за всяко дадено евро всеки пенсионер има равни права. Миналите опити за пенсионна реформа не завършиха добре. Консервативното правителство на бившия президент Жак Ширак през 1995 г. прие исканията на синдикатите след седмици сериозни протести. Стачката в цялата страна е един от най-големите протести от десетилетия. Транспортните съюзи не са определили крайна дата за стачката.", "date": "2019.12.06", "title": " Национална стачка  блокира Франция"}
{"url": "https://duma.bg/da-saberem-2020-novi-knigi-za-bibliotekite-do-kraya-na-godinata-n204937", "text": "За втора поредна година Сдружението за градски читални и \"читАлнЯта\" в Градската градина на София отправят дарителско предизвикателство към всички любители на четенето - да съберат нови книги за библиотеките в България. Кампанията започна през ноември, като целта е да бъдат събрани поне 2020 книги до началото на предстоящата 2020 г. Всички те ще бъдат дарени на читалищни, училищни, общински и регионални библиотеки в цялата страна. Всеки може да се включи в кампанията, като дари своя любима книга. Търсят се нови детски книжки, съвременна българска литература и нови издания, излезли през последните 10 години. Книгите се събират на място в \"читАлнЯта\" в Градската градина на София от 10 до 20 ч. всеки ден. Няма да се приемат стари издания в лошо състояние, техническа литература, както и стари книги на чужди езици. В замяна на дарението всеки ще получи и безплатна читателска карта за \"читАлнЯта\". Както и през миналата година, дарения ще се приемат още от фирми и граждански организации. \"Няма как библиотеките да изпълняват нормално функциите си, ако в тях хората не могат да намерят най-новите заглавия. За съжаление държавата само симулира подкрепа, затова на ход сме ние. Надявам се, че и тази година ще успеем да съберем много и все хубави книги, за да помогнем на библиотеките да осигуряват на своите читатели пълноценни и качествени съвременни услуги\", споделя Александър Шпатов, председател на Сдружението за градски читални.", "date": "2019.12.06", "title": "Да съберем 2020 нови книги за библиотеките до края на годината"}
{"url": "https://duma.bg/stabilno-na-danoto-n204898", "text": "Не че не знаехме, но изследване на германската фондация \"Бертелсмен\" отново ни постави на дъното по социална справедливост. Стабилността, с която управлението се хвали, отново се изразява в това стабилно да копаем дъното и да сме абонирани за последните места по всевъзможни показатели за социално развитие. Ръстът на икономиката, който властта отчита на хартия, очевидно не успява да убеди експертите. Потресаващите нива на неравенство и социално разделение у нас за пореден път носят на правителството тежки критики, но по традиция ще бъдат пренебрегнати. А след ЕК и от \"Бертелсман\" критикуват силно положението в родината, като казват, че България за поредна година се нарежда сред държавите със \"спешна нужда от политически реформи\". Разбира се, за правителството на ГЕРБ \"реформа\" означава да се отнемат дори парите за болнични от работещите хора. Безпрепятствено по телевизиите щъкат хора, които наричат българите престъпници, защото са имали лошия късмет да се разболеят и да си извадят болничен лист. Учудващо ли е тогава, че в изследването на \"Бертелсман\" сме на последно място по \"социално включване и недискриминация\"? Никак даже. Още от Дянков насам ГЕРБ води изключително вредна социална и икономическа политика, която само се засили в последните години не без помощта и на работодателските организации. Посоката на тази политика е диаметрално противоположна на добрите примери от Северна Европа, както се вижда и от доклада на \"Бертелсман\". Резултатите от това управление са видими за всички - както у нас, така и зад граница. Само не и за гореспоменатите фактори. Нормално е хората с асансьори и барбекюта на покрива да не мислят за друго, освен за собствения си търбух. Не е нормално обаче такива хора да ни управляват.", "date": "2019.12.06", "title": "Стабилно на дъното"}
{"url": "https://duma.bg/diyp-parpal-za-posleden-pat-na-zhivo-v-balgariya-n204934", "text": "Рок легендите \"Дийп пърпъл\" пристигат в София в събота, за да подарят на българските си фенове един много специален концерт в \"Арена Армеец\". Преди две години рок величията започнаха турнето \"The Long Goodbye\", с което приключват окончателно своята концертна дейност. За щастие те включиха в обиколката и България. Емблематичните музикални икони идват с голям екип и мащабна продукция. Звездният състав, в който ще излязат на сцената на 7 декември, включва Иън Гилън, Роджър Глоувър, Иън Пейс, Стийв Морз и Дон Еъри. Специален гост ще бъде канадската рок банда \"Монстър трък\". Групата се сформира през 2009-а, изключително бързо набира популярност и печели множество награди, сред които \"Juno\" за най-добра изгряваща група на 2013-а. Билетите са почти разпродадени, все още има ограничено количество на касите на \"Арена Армеец\" и Ивентим, както и онлайн на www.eventim.bg.", "date": "2019.12.06", "title": "\"Дийп пърпъл\" за последен път на живо в България?"}
{"url": "https://duma.bg/parite-e-temata-na-konkurs-za-nova-balgarska-piesa-n204935", "text": "Пиесата \"Пет\" на Таня Шахова, победител в конкурс за нова пиеса на НБУ през 2018 г., бе представена от Радиотеатъра на БНР през ноември. Официалната премиера на драматургичното произведение ще бъде излъчена в ефир на 8 декември. Авторката Таня Шахова е актриса по образование, а от години се отдава на страстта си към писането и се изявява като успешен драматург и сценарист на документални филми, театрални и радиопиеси. \"Парите\" е темата на новото издание на Конкурс за нова пиеса 2020, което се провежда за четвърти пореден път. Срокът за участие е 15 януари 2020 г.", "date": "2019.12.06", "title": "\"Парите\" е темата на конкурс за нова българска пиеса"}
{"url": "https://duma.bg/muzikalniyat-fenomen-kletnitsite-idva-v-balgariya-n204938", "text": "Музикалният феномен \"Клетниците\" е истинска модерна класика, която стъпва на романа на Виктор Юго и притежава една от най-запомнящите се партитури за всички времена. Творбата е показана за първи път в Лондон през 1985 г., оттогава е удостоена с над 100 международни награди. \"Music Theatre International\", една от компаниите на продуцента Камерън Макинтош, е най-големият собственик на вторични авторски права на най-прочутите мюзикъли в света. Именно Камерън предоставя на Пламен Карталов правата за постановка в София още през далечната 1987 г. Но реализацията тогава изглежда невъзможна, защото изисква мощен ресурс - сумата за осигуряване само на микрофоните е изчислена на стойност над 60 000 долара, научи ДУМА от Иван Върбанов. Софийската опера ще вдигне премиерно завесата си за \"Клетниците\" днес, 6 декември, а следващите дата за тази година са само на 7, 8, 10, 11, 12 и 13 декември. В първите дни на новата 2020 г. творбата на Ален Бублил и Клод-Мишел Шьонберг ще бъде показана на 9, 10, 11 и 12 януари.  Подготовката започна през септември с началото на творческия сезон 2019/2020 г. Щастливците, избрани за изпълнители на ролите, са одобрени измежду 100 кандидати от Камерън Макинтош. Музикалната подготовка е поверена на Светослав Лазаров, а диригент е Игор Богданов. Адаптацията е на Тревър Нън и Джон Кеърд, а оригиналните оркестрации са дело на Джон Камерън. Режисьор е акад. Пламен Карталов. \"Това е нова, революционна идея - редом с основния репертоар, изграден от великите шедьоври на световната оперна и балетна класика на композиторите от различни епохи, да бъде показан и музикалният феномен \"Клетниците\", посочва акад. Карталов. По думите му всеки днес може да припознае близост с много от характерите и историческите събитията от романа на Виктор Юго, отнесени към всяко време, особено към съвременността. \"Любовта, омразата, състраданието, благородството, солидарността, отмъщението, протестите срещу властта, въобще революционното настроение на народните маси, са все вечни теми, характерни за всяка епоха. Всичко това запалва нов устрем и бунтарски дух в променящите се пластовете на което и да е политическо и обществено поведение\", обяснява Карталов.  В ролята на Жан Валжан ще се превъплътят Владимир Михайлов и Богомил Спиров; Жавер - Орлин Павлов, Атанас Сребрев; Мариус - Вениамин Димитров; Фантин - Весела Делчева, Паолина Малешкова; Епонин - Тереза Тодорова, Деница Караславова, Стефани Харалампиду; Тенардие - Румен Григоров, Пламен Гранжан; Мадам Тенардие - Деница Шопова, Юлияна Тодорова, Весела Янева; Козет - Елица Красимирова, Анна Вутова; Анжолрас - Емил Павлов, Калин Душков; Малката Козет - Анжелина Денчева, Ива Сомлева; Епископ - Николай Сотиров, Николай Войнов; Старши майстор - Николай Павлов; Гаврош - Антон Петров, Владимир Илисавски; Офицер - Боян Арсов.", "date": "2019.12.06", "title": "Музикалният феномен \"Клетниците\" идва в България"}
{"url": "https://duma.bg/boko-tv-n204921", "text": "Добър вечер, драги зрители!  Аз съм вашият специален Бойко Борисов!  Както виждате, излъчвам директно от камината в Белия дом! По-точно - аз съм НА камината на Дони, на Тръмп, на американския президент! Добре ли ме виждате! Хубаво ли ме виждате? Некой да не ме е забелезал? Голямото мониторче показва ли ме?! Ха така! Добре, че съм си аз репортер с мойта си камерка! Щото ако чакам българските телевизори да ме покажат по големия монитор НА камината на Дони, американския президент де - надай се, Марийо! Как що? Ами завиждат, бе! Колко са българите, дето ги посрещат с 21 топовни салюта? С 500 войници! Гвардейци! И после - НА камината! На мен не ми е първица, знам я аз тая камина, хубава камина! Колко камини съм изръшкал!  Сега да ви кажа за Дони, за Тръмп де. Мнооо як тоя, бе! Да не поверваш, че заема такъв пост! Техните телевизори го показват все един такъв крив, с дупки на бузите! Ма той уникален! Вярно, не ми даде да го прегърна, да го цуна, както му е реда и както аз си знам, ама карай! Не му връзвам кусур аз на бай Дончо! К`ъв голям, к`ъв симпатяга! Два часа минаха като една минута! Като бизнесмен на бизнесмен му обясних туй-онуй. К`вот му казах - всичко ми разбра! Уникален! И за \"Белене\" ме разбра, и за \"Турски поток\" ме разбра, и за хъба ме разбра, даже нямаше нужда да му го рисувам като на Жан-Клод, и за дивер... диверси... диверсията ме разбра! И за Путин ме разбра, дето раздава ордени на руски шпиони! Ама и аз го разбрах! Дони ми вика \"Дай пет!\" и аз - прас! По лапата - \"На десет!\"... Искаш база - на ти бази! Газ - газ! Самолети - самолети! Ефове! Не ония скапаните Мигове! Той - \"Дай пет!\", аз - \"На десет!\". Т`ва Пенс, т`ва Помпео - и те там, само гледат, к`во да кажат, доволни! Смеят се! Т`ва е голямата политика! Е, к`во Путин... Стара му е информацията на Путин! КГБ-то нещо не си върши работата! Мързи ли ги, не знам... Строиме, Путине, строиме! Хубаво ме гледай, както съм НА камината на бай Дончо и ми плющят 21 топовни салюта в ушите! По 5 километра на ден строиме, ровиме, копаеме, тръби полагаме! Не ме заплашвай, че си щял да ни заобиколиш! Мене да заобиколиш!? Неприятно ти е, че сме толкова силен, лоялен член на НАТО и ЕС, ама това е, брато! Ти ела в България, пък аз ще те разходя с джипа, дето кажеш! Аз Херо разходих, та теб ли ще те оставя да драпаш пеш из пущинаците! Всички викат \"Браво! България строи \"Турски поток\"! Само ти - не! Що бе, Путине?! Аз, щото съм добър, не си знам добрината,  благородно ти пуснах оня шпионин да го кичиш с орден! Ей, полковник! Генерал ти говори! Неблагодарна работа излезе ти! Радев! Виждаш ли ме! Както съм НА камината, да ти кажа, щот не я разбираш ти политиката и само ми завиждаш! То не е като фър-фър на самолетчето! Гледай мен - направих си партия, взех властта и си правя к`вот си искам! Т`ва е политиката! Голямата! Учи се! Направи си партия и си прави к`вот ти скимне и к`вот ти душа иска! Е-хей, к`во знаеш ти! Аз съм се учил от Тато, той ми е като втори баща! И от Царо съм се учил! Като трети баща ми е Царо! Ушенце да разтрия, кученце да разходя... Така се прави! И да не забравя - няма да ти дойда на консултациите, няма да ти угаждам! Нито на теб, нито на БСП! Аз, че съм учил - учил съм. Ученолюбив съм си! Отличник! Цял доктор съм, мама му стара! Обаче Цацата е най-учен! Признавам му го! Много чело, много знай! Ама той от мене повече е чел! Не бях виждал човек да е чел повече от мен! Голяма работа е тая Цаца, голяма риба излезе! Виж, Гешев е по-практик, като мене и той, полицайче. Кого вместо Гешев да туря? Ми другите ги мързи, бе! Мързи ги! Мая Манолова ли да туря?! Аз вече направих една глупост с Мая Манолова - стига толкоз! От добротата си патя! Добре, че съм си с мойта си камерка и си се снимам НА камината! Т`ва е то, свободата на словото! Аз си се снимам, аз си приказвам! Няма цензура! Това си е моята телевизийка - по цял ден си се интервюирам! Ми то благодат! Хем си се интервюирам, хем си се гледам на голямото мониторче! Директно! Щото ми писна да слушам глупости, че в България нямало свобода на словото! Ей я свободата на словото - НА камината! Аз, аз поисках от бай Дончо да прати тук американски специалист по свободата на словото! Аз! Не той! Един ли, двама ли - колкото прати! Добре са дошли! Да хванем бика за рогата! Сега някои мрънкат, че било цензура това, че американците щели да ни пратят съгледвачи - да следят, да дебнат, да слухтят да не би някой да напише нещо лошо за Америка и нещо добро за Русия! Ами те, съгледвачите, са си тука! Бдят!   И сега, преди да сляза от камината, да ви кажа - аз съм полицай, бе! И съм по-добър журналист от всички журналя! И съм недосегаем!  Айде, стига ви за днес!    ", "date": "2019.12.06", "title": "Боко ТВ"}
{"url": "https://duma.bg/rezultati-n204925", "text": "ФУТБОЛ Купа на България, 1/8-финали Арда - ЦСКА-Сф 0:1 Соу (2), ЧК: Соу (66-Ц) и Хасани (66-А); ЛЕВСКИ - Черно море 1:0 Райнов (24). Снощи: Локо Пд - Литекс. На 1/4-финалите продължават и Лудогорец, Ботев Вр, Ботев Гъл, Ботев Пд и ЦСКА 1948.  ВОЛЕЙБОЛ Купа на България (мъже), III кръг: Дея спорт - ДОБРУДЖА 0:3 (-17, -17, -15); НЕФТОХИМИК - Черно море 3:0 (17, 20, 15). Снощи: Звездец (Горна Малина) - Дунав. За 1/4-финалите се класират още Левски, Марек Юнион-Ивкони, Монтана, Хебър и Ботев ПИ   ФУТБОЛ   ПО ДИЕМА СПОРТ   17.00 Царско село - Етър   ПО ДИЕМА СПОРТ 2   ВОЛЕЙБОЛ   18.30 Монтана – Нефтохимик   ПО ЕВРОСПОРТ 1   БИАТЛОН      11.30 СК в Йостерсунд, индивидуално, жени АЛПИЙСКИ СКИ     12.15 СК (жени) в Килингтън, слалом 19.35 СК (мъже) в Бийвър Крийк, супер Г 21.20, 1.05 СК (жени) в Лейк Луис, спускане ФРИЙСТАЙЛ СКИ 12.50, 17.45, 1.45 СК във Вал Торенс, ски крос СКИ СКОКОВЕ 14.30 СК в Куусамо 16.25, 18.30 СК в Нижни Тагил (квалификация) КОНЕН СПОРТ 23.05 Мастърс в Париж 0.00 Световен тур на шампионите (обзор на сезона)     СНУКЪР 2.30 UK Open, четвъртфинали        УТРЕ   ФУТБОЛ   ПО ДИЕМА СПОРТ   12.00 Локо Сф - ЦСКА 1948   14.15 Ботев Пд - Берое   16.30 Лудогорец - Черно море ПО ДИЕМА СПОРТ 2   14.30 Евертън - Челси   17.00 Борнемут - Ливърпул 19.30 Ман Сити - Ман Юнайтед БОКС 22.45 Галавечер в Дирия, Саудитска Арабия (Антъни Джошуа - Анди Руис, реванш)     ПО БНТ 3   СНОУБОРД 10.00 СК в Банное, паралелен гигантски слалом  11.15 БНТ на 60 години. \"60 години \"Академик\", документален филм Рали 13.20 Рали Мароко (обзор)   ПО ЕВРОСПОРТ 1   СЕВЕРНА КОМБИНАЦИЯ 10.50, 14.45 СК в Лилехамер, ски скокове, 15.20 СК в Лилехамер, ски бягане СКИ БЯГАНЕ 11.55 СК в Лилехамер, скиатлон (жени) 13.20 СК в Лилехамер, скиатлон (мъже) СКИ СКОКОВЕ    16.25 СК в Нижни Тагил БИАТЛОН  18.20, 4.00 СК в Йостерсунд, щафета (мъже) АЛПИЙСКИ СКИ 19.50, 0.35 СК (мъже) в Бийвър Крийк, спускане 21.30, 1.20 СК (жени) в Лейк Луис, спускане КОНЕН СПОРТ 23.00 Мастърс в Париж СНУКЪР 2.30 UK Open, полуфинали     В НЕДЕЛЯ ФУТБОЛ ПО ДИЕМА СПОРТ 14.15 Арда - ЦСКА-СФ 16.30 Левски - Витоша Б БОКС 19.00 Антъни Джошуа - Анди Руис (п) НБА 22.00 Бруклин Нетс - Денвър Нъгетс   ПО ДИЕМА СПОРТ 2 14.00 УБА - Суонси 16.00 Астън Вила - Лестър 18.30 Брайтън - Уулвърхемптън 21.00 Нюкасъл - Саутхемптън НБА 1.00 Филаделфия 76 - Торонто Раптърс СНОУБОРД  10.00 СК в Банное, паралелен слалом БАСКЕТБОЛ 18.55 Левски Лукойл - Берое  ПО ЕВРОСПОРТ 1 СЕВЕРНА КОМБИНАЦИЯ 9.30 СК в Лилехамер, отборно състезание 10.05 СК в Лилехамер, ски скокове 14.00 СК в Лилехамер, ски бягане СКИ БЯГАНЕ 11.15 СК в Лилехамер, щафета (жени) 12.30 СК в Лилехамер, щафета (мъже) СКИ СКОКОВЕ    16.20, 0.35 СК в Нижни Тагил АЛПИЙСКИ СКИ 18.15, 21.30 СК (мъже) в Бийвър Крийк, гигантски слалом, I и II манш 4.00 СК (мъже) в Бийвър Крийк, Супер Г  20.00, 1.30 СК (жени) в Лейк Луис, Супер Г КОНЕН СПОРТ 23.05 Мастърс в Париж СНУКЪР 2.30Снукър: Открито първенство на Обединеното кралство, финал 04.00Ски-алпийски дисциплини: Световна купа в Бийвър Крийк, Луковит. ", "date": "2019.12.06", "title": "Резултати"}
{"url": "https://duma.bg/paraatlet-e-sporten-talant-%E2%84%961-za-2019-g-n204926", "text": "Параатлетът Християн Стоянов бе награден като Спортен талант №1 на „Еврофутбол“ за 2019 г. на церемония в столичен мол. 21-годишният габровец събра 174 т. в класацията, след като през ноември грабна световната титла на 1500 м на шампионата на планетата в Дубай. Той получи почетна грамота и парична премия от 1000 лв. от бившия лауреат на кампанията Денислав Коджабашев.  „През 2019 г. финансирахме 32 спортисти на възраст между 13 и 27 години от 18 вида спорт. Дадохме близо 100 000 лева на състезателите - това са национални рекордьори, европейски и световни медалисти. Подкрепяме младите таланти, не само когато имат големи успехи, но и по пътя към тези успехи“, заяви Елица Иванова от „Еврофутбол“, който е раздал над 137 000 лева по програма „Спортни таланти“ само през 2019 г. Общо 218 спортисти са подкрепени от фирмата за 8 години. Втори в анкетата със 130 т. е лекоатлетът Тихомир Иванов. Плевенчанинът победи в скока на височина на Европейското отборно първенство в Дивизия II, завърши 4-и на Европейското първенство в зала, 3-ти във финала на Диамантената лига и спечели балканските титли на закрито и открито. Той заслужи чек на стойност 800 лева. Трета със 118 т. е шахматистката Нургюл Салимова. Тя спечели златен медал и титлата за „Най-добро представяне“ на Европейско отборно първенство за девойки до 18 г., както и званието международен майстор на ФИДЕ. Тя получи премия от 600 лева.  В Топ 10 са още  4. Христо Христов (вдигане на тежести) 106 т.  5. Стефчо Христов (вдигане на тежести) 103 т., 6. Станимир Халаджов (академично гребане) 97 т.  7. Александра Георгиева (таекуондо) 71 т.  8. Гергана Топалова (тенис) 53 т.  9. Зоя Чавдарова (тенис за хора с увреждания), 43 т. 10. Антон Синапов (биатлон) 43 т.", "date": "2019.12.06", "title": "Параатлет е Спортен талант №1 за 2019 г."}
{"url": "https://duma.bg/levski-i-refer-%E2%84%961-reshiha-rebusa-cherno-more-n204927", "text": "Левски надви Черно море с 1:0 на \"Герена\" и се класира за четвъртфиналите за Купата на България. Така \"сините\" преодоляха един от най-неудобните си противници в турнира, от който загубиха злощастно финала през 2015 г. в Бургас, през 2016-а паднаха на \"Герена\" с 2:3 също в 1/8-финал, а преди 13 месеца отстъпиха във Варна на същия етап след 2:2 и дузпи. Успеха донесе Мартин Райнов (24) с първия си гол в 40-ия мач със синия екип. При отбелязването обаче голмайсторът и двама от съотборниците му бяха в тънка засада, която Рефер №1 за миналата година Николай Йорданов проспа. Преди почивката арбитърът пък отмени гол на варненци, дело на дебютиралия в турнира Мехди Букаси. Поводът беше нарушение на бившия левскар и капитан на варненци Даниел Димов, ударил с ръка в борба за позиция голмайстора Райнов. В 90-ата минута гостите имаха основателни претенции за дузпа. Тогава разочароващият постоянно гръцки защитник Янис Каргас излишно спъна на границата на наказателното поле измъкващия се Родриго Енрике, който падна извън пеналта. Реферът Йорданов отсъди нарушението, но не свири дузпа за \"моряците\". До последния сигнал  \"сините\" се бранеха в глуха защита, но варненци атакуваха стихийно и без резултат. Този сезон двата тима играха вече на \"Герена\" и тогава Левски спечели леко с 3:0 с голове още до почивката. \"Победихме с голямо желание. Чисто футболните неща бяха малко, но в този турнир продължаването ни е оправдано. Статичните положения са част от футбола, не сме обръщали специално внимание на тях. В мача за първенство беше същото - имахме три положения, вкарахме и трите. Днес се получи пак така. Накрая можехме да стигнем и до втори гол, но младите момчетата са под напрежение. Зная какви инжекции им бият на играчите, какви болки имат. Дени Алар накрая не можеше да ходи. Голямо благодаря на тия момчета. Най-важното е да вземем следващия мач, с цената на всичко, много е важно. Няколко от момчетата вече имат 20 мача през сезона. Трудно е, но мислите ли, че някой в Левски е преставал да мисли въобще за трофея? Или в ЦСКА? Концентрираме се върху следващия мач, няма кой да позволи да не мислим за купата\", заяви треньорът на Левски Петър Хубчев. Бившият му съотборник в Левски и треньор на Черно море Илиан Илиев с основание се оплака от съдийството в мача. \"Отмениха ни редовен гол, можехме да отидем в продължения. Левски се затвори след почивката, опитахме на контраатака, но това е риск. Претенции към моите футболисти имам, но Левски се бранеше с всички средства и успя да запази резултата. Куцаше ни креативността, а при гола им заспахме. Целият блок не бутна навън, много лесен гол допуснахме. Здрав мач, времето предразполагаше за борба, единоборства. Реши се всичко от един човек, но да не отивам натам. Ако искате да говоря, нека най-накрая вземат титла или купа и да се спре с тази истерия. Не го казвам да се заяждам. Няма корнер за тях, а аут в наша полза, после гол ни отмениха. Поздравявам ги и им желая успех! Имахме малко положения, но Левски разполага с добра защита. Можехме да завършим по-добре атаките си, но това са подробности. Мачът е в историята. На \"Герена\" трябва да си безгрешен, а тук-там могат да ти вземат нещо, а като ти го вземат, краят е такъв, какъвто е в момента. Не искам сега да коментирам мача с Лудогорец, защото колкото и да изглеждам спокоен, ще издрънкам още някоя глупост. Ще мислим за Лудогорец, когато се приберем във Варна. Нямаме много време за възстановяване. Няма да я има тръпката да чакаме нещо през пролетта, но пък това не значи, че няма да се раздаваме в първенството\", каза Илиан Илиев.", "date": "2019.12.06", "title": "Левски и Рефер №1   решиха ребуса Черно море"}
{"url": "https://duma.bg/kuchetata-razbirat-i-dumi-na-nepoznati-n204929", "text": "Кучетата не могат да говорят, но разпознават думи, казани от непознати, сочат резултатите от изследване, цитирани от Франс прес. Става въпрос за предразположение към разбиране на езика, за което се предполагаше, че е присъщо само на хората. Известно е, че домашните кучета реагират на команди като \"седни\" и \"легни\" и разпознават познати човешки гласове, произнасящи обичайни фрази. Не бе ясно обаче как възприемат говора на хората и фонетиката. Учени от университета на Съсекс извършили експерименти със 70 домашни кучета от различни породи. Въпросните животни чули редица срички, които за тях са лишени от смисъл и са произнесени от непознати - 13 мъже и 14 жени. Специалистите заключили, че кучетата разпознават думи, произнесени от различни хора. \"Тези животни обобщават чутите от тях фонеми, независимо от кого са произнесени\", заяви Давид Реби от университета на Лион-Сент Етиен, участвал в изследването. \"Досега се смяташе, че способността да се класифицират думи без предварителна тренировка е присъща единствено на хората. Разпознаването на фонеми е предварително изискване за способността да говориш, защото трябва да идентифицираш една и съща дума, произнесена от различни хора, за да можеш да говориш\", поясни Холи Рут-Гътъридж от университета на Съсекс. Резултатите от изследването са публикувани в сп. \"Кърънт байолъджи\".", "date": "2019.12.06", "title": "Кучетата разбират и думи на непознати"}
{"url": "https://duma.bg/tigar-izmina-1300-km-v-tarsene-na-lyubov-n204930", "text": "Тигър приключи най-дългото пътешествие за вида си, като измина 1300 км в Индия. Изследвайки начина му на движение, специалистите смятат, че е търсил любов. Към животното е била прикачена радио яка с цел изучаване на начина, по който се разпръскват животните в източната част на щата Махаращра. Тигърът започва пътешествието си през юни от резерват в Яватмал и приключва тази неделя в резерват в Булдхана. Представителят на семейство котки се е движел напред-назад и не се е задържал където и да било за повече от четири или пет дни, и то само когато е намирал храна. \"За да останат стабилно на едно място, тигрите имат нужда от три неща - пространство, храна и партньорка. В резервата, където се е установил накрая пътешественикът - Днянгянга, има достатъчно пространство и плячка. Ако не намери партньорка обаче, може да продължи напред.", "date": "2019.12.06", "title": " Тигър измина 1300 км в търсене на любов"}
{"url": "https://duma.bg/zalepen-s-tikso-banan-se-prodade-za-120-hil-n204931", "text": "Добре узрял банан, залепен за стена с тиксо, се продаде на изложението Art Basel в Маями, пише \"Площад Славейков\". Творбата е създадена в три екземпляра, като първите два си намериха нови собственици за 120 хил. долара, а третият, като последна бройка в света, се предлага за 150 хил. долара. За съжаление липсват инструкции от автора как да се процедира с творбата, когато бананът започне да гние. Произведението е озаглавено Comedian (\"Комикът\") и е на италианеца Маурицио Кателан. Авторът е познат със своята 18-каратова златна тоалетна \"Америка\", която наскоро отново влезе в новините, след като бе открадната от двореца Бленхайм, Великобритания. Въпреки известността си, това е първото участие на артиста на подобно изложение, отбелязват от галерията за съвременно изкуство \"Перотeн\", която има дългогодишно сътрудничество с Кателан.", "date": "2019.12.06", "title": "Залепен с тиксо банан се продаде за $120 хил."}
{"url": "https://duma.bg/peyzazhi-vdahnovyavat-stsenata-na-evroviziya-n204933", "text": "Типичните холандски пейзажи се превърнаха във вдъхновение за създаването на дизайна на сцената на \"Евровизия 2020\", повлиян и от мотото на 65-ото издание - Open Up. Друг важен момент е връщането в залата при многохилядната публика на Зелената стая, където участниците в песенната надпревара изчакват своя звезден момент и гледат изпълненията на конкурентите си. Дизайнът показва връзката между небето, морето и сушата. Хоризонтът ги свързва и служи като отворен прозорец към света на \"Евровизия\". Подът на сцената е вдъхновен от каналите и мостовете, които свързват земята и водата в Нидерландия. С този дизайн се стремим да приближим максимално артистите към публиката, сподели немският дизайнер Флориан Видер, който е проектирал сцени на наградите на MTV, \"Еми\", риалити шоуто America got talent и други популярни международни шоу предавания. Сред тях са и сцените на \"Евровизия\" през 2011, 2012, 2015, 2017, 2018 и 2019 г. Сцената в Ротердам се откроява с нетрадиционната, минималистична и модерна концепция, която има за цел да предостави атрактивно представяне на всяка от песните и всички 41 участници в надпреварата.  С всеки изминал ден организаторите на \"Евровизия 2020\" открехват все повече вратата към тазгодишното издание на най-голямата музикална надпревара в света. Преди седмица беше представена графичната опаковка на конкурса в Ротердам. Жребий, определящ в кой от двата полуфинала на музикалния форум ще участва България, ще бъде изтеглен на 28 януари. Престижната надпревара ще се проведе на 12, 14 и 16 май и ще се излъчи на живо по БНТ1.  ", "date": "2019.12.06", "title": "Пейзажи вдъхновяват сцената на \"Евровизия\""}
{"url": "https://duma.bg/aristokratite-molyat-fenovete-da-ne-snimat-kontserta-im-u-nas-n204932", "text": "Уникално преживяване обещават \"Аристократите\" (The Aristocrats) по време на първата си изява в София, но изрично умоляват феновете си да не правят аудио и видео записи, както и да не използват телефони по време на концерта. Рок-фюжън триото ще свири в българската столица в понеделник, 9 декември, от 20 ч. Шоуто на мега музикантите (китариста Guthrie Govan, басиста Bryan Beller и барабанистът Marco Minnemann) в клуб City Stage се организира от Loud Concerts. Датата е част от натоварената европейска обиколка на бандата, която върви с пълна сила. Заредените с превъзходна музика и емоции концерти в подкрепа на издадената тази година амбициозна четвърта продукция You Know What...? предизвикват истински фурор сред феновете на \"Аристократите\". Билети за концерта по 45 лева са в продажба в мрежата на Eventim (www.eventim.bg) и партньорите им в цялата страна. В деня на събитието цената ще е 55 лева.", "date": "2019.12.06", "title": "\"Аристократите\" молят феновете  да не снимат концерта им у нас"}
{"url": "https://duma.bg/tsska-sf-mina-prez-arda-n204928", "text": "ЦСКА-Сф спечели трудно с 1:0 гостуването си на Арда в 1/8-финален мач от турнира за Купата на България. Мачът се игра в Кърджали, макар че дебютантите в елита посрещат за първенството гостуващите отбори на \"Лаута\" в Пловдив и там в неделя двата състава отново ще се срещнат. Успеха донесе Али Соу (2) след груба грешка на Зоран Гаич, който опита да върне с глава към своя вратар, но топката му се плъзна и така нападателят от Гамбия бе изведен сам срещу бившия страж на \"червените\" Иван Караджов и го прониза.  След гола Арда взе инициативата и тотално надигра съперника. Александър Георгиев (12) простреля Густаво Бусато, но  реферът Ивайло Стоянов-Сватбата не зачете гола заради засада. Гаич се превърна в двоен грешник, след като в 47-ата мин. разтресе левия стълб зад плонжиралия Бусато. В добавеното време Ахмед Осман изведе Георгиев и той отново вкара на празна врата, но тъч реферът вдигна флага. От ТВ повторенията се видя, че засадата е повече въображаема, но решението на Сватбата спести продълженията и прати ЦСКА-Сф в следващия кръг. В 68-а мин. петричкият арбитър изгони голмайстора Соу с директен червен картон за груб фаул, но за да запази равновесието, показа втори жълт и на потърпевшия Илиас Хасани от Арда. В 74-ата минута Раул Албентоса при центриране отдясно изби топката с ръка в наказателното поле, но реферът посочи корнер вместо дузпа. Това вбеси арденци, които награбиха Сватбата, а той декорира в жълто Георгиев и резервата Пламен Крумов. Малко преди почивката по уредбата на стадиона бе отправено предупреждение към публиката да прекратят расистките викове, за да не прекратят мача. От съобщението не стана ясно към чии фенове е отправено предупреждението и какви точно расистки обиди са използвани. Според информация на dsport делегатът на срещата Димитър Петров е наредил на диктора на стадиона да предупреди феновете по уредбата. Мача изгледа националния селекционер Георги Дерменджиев. На терена бяха  избраниците му Петър Занев, Кристиян Малинов от гостите и Спас Делев от домакините. ", "date": "2019.12.06", "title": "ЦСКА-Сф мина през Арда"}
{"url": "https://duma.bg/parva-pobeda-na-sokolov-i-zenit-v-betim-n204924", "text": "Волейболният национал Цветан Соколов и руският гранд Зенит (Казан) записаха първа победа на Световното клубно първенство за мъже в Бетим, Бразилия. Соколов и компания обърнаха шампиона на Азия Ал Райан (Катар) с 3:1 гейма (21:25, 25:20, 25:23, 25:21) във втория си мач пред 3200 зрители в зала \"Жинасио Полиеспортиво Дивино Ферейра Брага\". За победата Соколов отбеляза само 7 т., колкото и френската звезда Ървин Нгапет, и руснакът Алексей Кононов, а най-резултатни бяха Андрей Сурмашевский и Фьодор Воронков с по 11. Бразилците Марко Ферейра и Маркус Винисиус да Коста бяха топреализатори с по 15 т. за катарския тим.  Бившият тим на Соколов - еврошампионът за 2019 г. Кучине Лубе (Чивитанова) записа втора поредна чиста победа в турнира - над домакините от Сада Крузейро (Бело Оризонте) с 3:0 гейма (25:23, 30:28, 25:15). Италианците ще играят със Зенит Казан в третия кръг, а после полуфиналите в събота са по формулата 1-4 и 2-3.   ", "date": "2019.12.06", "title": "Първа победа на Соколов и Зенит в Бетим"}
{"url": "https://duma.bg/partiite-ostanaha-bez-nikakva-subsidiya-n204914", "text": "НС отхвърли предложенията на ГЕРБ и на БСП размерът на партийната субсидия да е съответно 1 и 8 лв. Със 98 гласа \"за\", 119 \"против\" и 6 \"въздържали се\" депутатите не приеха искането на левицата, направено между първо и второ четене на Закона за държавния бюджет в преходните и заключителни разпоредби в Закона за политическите партии. От ГЕРБ настояха субсидията за парламентарните партии и коалиции да е 1 лев на действителен глас. Предложението получи подкрепата само на 103 депутати от ГЕРБ, \"Воля\" и двама независими. БСП, ДПС и \"Обединени патриоти\" събраха 120 гласа и успяха да отхвърлят предложенията на кабинета. Неочакваният обрат предизвика смут в пленарната зала и провокира среща между финансовия министър Владислав Горанов и шефката на бюджетната комисия Менда Стоянова за изясняване как ще се финансират партиите и дали ще се върне старият размер на субсидията от 11 лв. на глас.   Финансирането на партиите с 0 лева е еднакво и справедливо, коментира лидерът на ДПС Мустафа Карадайъ след гласуването. Според Йордан Цонев нови предложения могат да се внасят, след като се публикува Законът за държавния бюджет. По-рано през деня, още преди да бъде гласуван размерът, Карадайъ завъртя интрига, че Бойко Борисов и Корнелия Нинова имали договорка ГЕРБ да не са в пълен състав, за да мине предложението на БСП за 8 лв. партийна субсидия на глас. Още когато ГЕРБ популистки внесоха предложение за намаляване на субсидията на 1 лв., ние заявихме, че парите от бюджета трябва да гарантират финансирането на най-малките партии, припомни Карадайъ. Тогава предложихме да се проведат дебати по темата, които не се случиха. ДПС са имали среща с ГЕРБ, на която е присъствала Менда Стоянова. \"Настояхме, че 1 лв. субсидия е популистки ход, и поискахме тя да е 0 лв. и партиите да могат да финансират дейността си чрез дарения, прозрачно и открито. Г-жа Стоянова подчерта, че предложението на ГЕРБ е временна мярка до внасянето на държавния бюджет за тази година, но въпреки всичко сумата от 1 лв. фигурира и в новия\", разказа Карадайъ. От БСП нарекоха твърденията за договорка между ГЕРБ и левицата лъжа. Нито съм говорила по телефон, нито съм договаряла с г-н Борисов такова нещо, категорична е Корнелия Нинова. Според нея причините за интригата на ДПС са две. ДПС се опитват да прикрият вече известния и за децата факт, че участват в това управление, и за да го скрият, прехвърлят някакво задкулисие или скрита коалиция между ГЕРБ и БСП, обясни Нинова. По думите й на ДПС им е удобно статуквото партиите да се финансират от бизнеса, за да могат бизнесът, лобита и кръгове да диктуват политиката. \"Нашата позиция винаги е била ясна и открита. 1 лв. субсидия за партиите е убиване на опозицията, посегателство върху плурализма и многопартийната система в България. Отварянето за безконтролно пълно без ограничение финансиране от бизнеса е намеса на икономически интереси и лобита в правенето на политика\", посочи Нинова. Лидерът на БСП припомни, че е поканила всички партии за обсъждане на проблема преди гласуването на държавния бюджет, но не е получила разбиране. \"Внесохме си сами предложението в бюджета за 8 лв. партийни пари за един глас\", коментира Нинова.", "date": "2019.12.06", "title": "Партиите останаха без никаква субсидия"}
{"url": "https://duma.bg/polovinata-mladi-visshisti-u-nas-stavat-prodavachi-n204948", "text": "Може спокойно да се каже, че един от малкото безспорни успехи в системата на висшето ни образование в последните години е рейтинговата система на висшите училища у нас ( ). За 2019 г. тя е осъвременена с нов дизайн и с разширени възможности за стандартни и собствени съпоставки между вузовете, за отделните висши училища, за професионалните направления и вътре в тях, може да се правят сравнения дори по специалности. За момента рейтинговата система е единственото място, където може да се видят възможно най-пълни данни за висшите училища и показателите им по различните индикатори. В МОН вчера създателите на рейтинговата система от консорциума \"Отворено общество\"-\"Сирма Солюшънс\", представиха новостите в нея за тазгодишното й издание.    Броят на студентите в България драстично се свива в последните години - за една петилетка те са намалели с 45 000, а само за последната година - с 6000. Не е трудно да се разбере, че причината е в демографския срив и в заминаващите да учат в чужбина, които според МОН също намалявали. Според министър Красимир Вълчев, години наред е действал принципът за крайна либерализация на приема - т.е. за приемането на колкото може повече млади хора с идеята, че след това пазарът ще регулира нещата. Това обаче за публична система като висшето образование не е адекватно, максималното насищане с новоприети студенти е било според него през 2014 г., когато във висшите училища са влезли над 80 на сто от зрелостниците. През 1990 г. студенти са ставали едва 30% от завършилите гимназия, което означава подбор на най-добрите и по-висока конкуренция за едно място в различните специалности. Масовият прием е довел до нерационално търсене на специалности, за чиито випускници след това няма работа, и до недостиг на студенти във важни за икономиката и обществото направления. Министърът признава, че методиката на финансиране на принципа \"парите следват студента\", т.е. чрез субсидия, зависеща от броя студенти, е накарала вузовете да приемат повече студенти и да разкриват нетипични за профила си специалности. От две години насам общият прием се намалява и се преструктурира, като целта е висшето образование да се обвързва все повече с нуждите на пазара на труда. Така бройките за прием вече са намалени от 58 000 на 43 000, като в близките две години за държавните вузове приемът ще бъде свит с още 6-7000 бройки. Отделен проблем за обсъждане е това, че с промени в Закона за висшето образование, които са в НС в момента, властта се отказва да определя дори общия прием в частните вузове, което поставя под съмнение идеята. Най-трудно, с най-висок среден успех от дипломата за средно образование се влиза в Медицина (5,63), Фармация (5,51) и Стоматология (5,51). В тези направления има и най-много чуждестранни студенти. Най-нежелана е Металургия, където средният успех на кандидатите е 4,38.  Според Вълчев МОН тази година е издало само 3500 удостоверения за учене в чужбина, докато според данните на формите, организиращи обучение за абитуриенти извън граница, заминаващите зрелостници са около 11 000 всяка година. Вече има промяна в профила на студентите по професионални направления - намалели са тези в масовите специалности като Икономика, Администрация и управление, Право, а са се увеличили подготвящите се за лекари, инженери, учители. Броят на студентите в около 15 направления е спаднал с над 30% , особено в Икономика и Администрация и управление. Но пък има ръст в Медицината (със 76%), във Военно дело (65%), педагогика (36%), ветеринарна медицина (26%). Увеличават се студентите също в Информатика и компютърни науки (10%). Имаме по-добра концентрация в тези професионални направления, в които завършилите имат по-добра реализация на пазара на труда, отчита Стойчев.  Въпреки това, Иконимиката все още остава на първо място по брой студенти (37 909), преподава се в 16 висши училища у нас, като на първо място в това направление са СУ и Американският университет, трети е УНСС. На второ място по брой студенти е направлението Администрация и управление (16 584), а на трето място тази година вече излиза Педагогиката с 14 864 студенти. Най-малко са студентите в направления Транспорт, корабоплаване и авиация (5618) и Туризъм - едва 4886.         Доста висока спрямо средната безработица сред младите висшисти (2,2) е тази при завършилите Психология (3,4) и История и археология (3,06). Най-ниска безработица (под 1%) и най-висока степен на приложение на придобитото висше образование (над 90%) за поредна година има при завършилите Военно дело, Медицина, Фармация и Стоматология. За сравнение през миналата година безработица от над 3% е отчетена сред завършилите в 9 направления, а през 2014 г. - в 38. Не е премахнат обаче проблемът с приложението на полученото образование, т.е с това, че около 50% от випускниците на вузовете се хващат на работа на позиции, които не изискват висше образование (продавачи). Най-ниско остава приложението на придобитото висше образование сред завършилите Туризъм (20,41%). Зле се реализират също абсолвентите на специалностите Хранителни технологии и Изобразително изкуство.  Най-високи доходи през 2019 г. имат завършилите Информатика в СУ - 4193 лв., както и Администрация в Американския университет - 3531 лв.  По принцип най-високи средни доходи имат завършилите Информатика и компютърни науки, Математика и... Проучване, добив и обработка на полезни изкопаеми. Странното е, че в последната посочена специалност се влиза с най-ниските оценки от дипломата за средно образование, а доходите тук са сред най-високите.    Средният осигурителен доход на завършилите също нараства през тази година до 1297 лв. Най-ниският доход пък е на завършилите Администрация и управление в ХТМУ - 1757 лв.  Има три типа професионални направления, обясни вчера Георги Стойчев. В едните като например Икономика, Инженерни науки, Природни науки, Право има значение в кое висше училище са учили студентите. При випускниците от направление Икономика на СУ и УНСС например безработицата е 1,5 %, докато при тези от стопанската академия в Свищов е два пъти по-висока (3%). Има направления, в които разликата в доходите на випускниците между първия в класацията и последния е 10 пъти!  В други направления като Медицината например, няма голямо значение в кой университет се учи, защото всичките са като близнаци. Иначе в класацията по това направление първото място си делят СУ и МУ -София. Но випускниците на всичките медицински вузове имат високи доходи и при тях безработицата е почти нулева.  При третия вид направления не е толкова важно нито къде точно се учи, нито какво е направлението, а е важно каква е специалността. Така е например в направлението Архитектура, строителство и геодезия. Випускниците на УАСГ например се реализират като архитекти и строителни инженери, а тези от академията на МВР - в областта на пожарната и аварийната безопасност. По думите на министър Вълчев предстоят промени в постановление на МС, според които абитуриенти с високи оценки от матурите по български език и литература, ще имат право на трета стипендия, ако изберат да станат студенти в областта на педагогиката или инженерните науки. Ще бъде променено и 64-то ПМС за приема във висшите училища така, че бройките за първокурсници в държавните висши училища да може да се намалят още. Както ДУМА писа обаче, промените в Закона за висшето образование предвиждат МС да не определя изобщо каквито и да било правила, включително приема, за частните висши училища.    ", "date": "2019.12.06", "title": " Половината млади висшисти у нас стават продавачи "}
{"url": "https://duma.bg/spasiha-mlada-zhena-s-uporito-glavobolie-okazva-se-stsepena-arteriya-v-glavata-n204944", "text": "Специалистите в Александровска болница спасиха живота на млада жена, чието упорито главоболие се оказа сцепена артерия в главата. Тя е на 31 г. и е от Монтана. Постъпила в Клиниката по нервни болести на УМБАЛ \"Александровска\" с оплаквания от силна болка в лявата половина на главата и лявото око, която продължавала втора седмица. В родното й място е консултирана от стоматолог и УНГ-специалист за изключване на синузит, а после постъпва в неврологичното отделение на монтанската болница със съмнение за възпален черепно-мозъчен нерв. Докато я лекували за възпаление, тя развила изразена слабост в десните крайници (десностранна хемипареза) и не можела да ги движи. Тогава от болницата в Монтана я насочват към Клиниката по нервни болести на \"Александровска\". Направените образни изследвания (компютърна томография и магнитно-резонансна томография) доказали изолирана дисекация (сцепване) на лява вътрешна каротидна (сънна) артерия в черепната кухина. Пациентката е преведена спешно в Клиниката по кардиология, където интервенционалното лечение на инсулта е рутинна практика. Началникът на клиниката доц. Добрин Василев извършва ангиопластика на артерията с имплантация на два съдоразширяващи стента. Доц. Василев уточни, че дисекцията на артерията в мозъка е била с дължина 6 см, но за щастие съдът е издържал напрежението на кръвотока и не се е стигнало до мозъчен кръвоизлив. Веднага след поставянето на стентовете жената раздвижила ръката си още по време на интервенцията.", "date": "2019.12.06", "title": " Спасиха млада жена с упорито главоболие - оказва се сцепена артерия в главата"}
{"url": "https://duma.bg/mozhe-li-da-se-predotvrati-hronichnata-bolka-n204945", "text": "Подходът ни за управление на болката до голяма степен зависи от какво е причинена тя, казва анестезиологът и специалист по болка д-р Питър Абачи (Peter Abaci). По думите му болката е сложна и уникална за всеки индивид, но има някои неща, които човек може да направи, за да предотврати продължителното й задържане. Подобно на други хронични заболявания като диабет или хипертония един от ключовете за превенция е разбирането на риска. Според специалисти болезнени, а някои от тях са особено свързани с развитието на хронична болка - мастектомии, торакотомии (отваряне на гръдния кош), ставни замествания и пр. Текущи проучвания търсят начини за блокиране на прекомерното нервно дразнене по време на тези операции, включително и започване на прием на антиневропатични лекарства за болка. Острата травма като злополука на моторно превозно средство или нараняване също носи повишен риск от хронична болка. \"Според моя опит обикновено има множество причини за това, свързани както с физически, така и с психологически фактори. Емоционалният отговор на нараняването служи само за допълнително усилване на този отговор. В моята практика експертите по поведенческо здраве често работят с пациенти за лечение на тревожност, свързана с преминаване през травматични наранявания\", казва Абачи. За разлика от други остри наранявания, като изкълчен глезен, където почивката е необходима част от процеса на възстановяване, при нараняванията в кръста това не работи. Възстановяването става по-бързо, когато се прилагат подходящи движения и се прави опит за връщане към типичните всекидневни дейности, казва специалистът по болка в сайта WebMD. Той е категоричен, че всяко малко постижение по пътя изгражда увереност и колкото повече се изгражда увереност, толкова по-лесно е да се отмият негативните чувства като страх и безпокойство, които стоят на пътя на възстановяването.", "date": "2019.12.06", "title": "Може ли да се предотврати хроничната болка?"}
{"url": "https://duma.bg/shes-simply-the-best!*-n204949", "text": "\"The Best\", \"Nutbush City Limits\", \"River Deep - Mountain High\", \"Private Dancer\", \"What`s Love Got to Do With It\", \"We Don't Need Another Hero\", \"Proud Mary\", \"Golden Eye\"..., дуетите с Брайън Адамс \"It`s Only Love\", с Дейвид Бауи \"Tonight\", с Ерос Рамацоти \"Cose Della Vita\"... Надали има човек, който да не е чувал поне една от тези въздействащи песни в изпълнение на изключителната Тина Търнър. И българските меломани сме сред щастливците, които имахме възможност да я гледаме и слушаме на живо. Изваяна като абаносова статуя, с платиненорусата си грива, с минималистичната си светлосиня рокличка и огромния си глас, с изригваща вулканична енергия, излъчваща чар и сексапил, през 1981 г. 42-годишната Тина Търнър, навлизаща в нов етап на соловата си кариера, като тайфун отнесе публиката в претъпканата зала \"Универсиада\". Кой би повярвал, че тази огън жена вече е на 80 години?.. Тина Търнър (с рождено име Ана Мей Бълок) е родена на 26 ноември 1939 г. в Нътбуш, щата Тенеси, в САЩ. Когато е на 11 години родителите й се разделят, а баба й се заема с отглеждането и възпитанието на Ана и двете й сестри. След кончината на баба си тя заминава при майка си в Сейнт Луис. Там среща бъдещия си мъж Айк Търнър, който по онова време свири в \"Кралете на ритъма\", и се присъединява към групата като певица. През 1960 г. двамата с Айк изпълняват песента \"A Fool in Love\" и тя се превръща в хит, а той й предлага да се изявява с артистичното име Тина. Следващото десетилетие е изпълнено за дуета с успехи, слава и сериозни перипетии в личните отношения. През 1962 г. двамата стават семейство, в което отглеждат четири момчета - двамата синове на Айк от предишен брак, сина на Тина от кратката й връзка със саксофониста Реймънд Хил и общия им син. Саморазрушителният начин на живот на Айк - подвластен на наркотиците, който й причинява много страдания и обиди, довежда до решението й да приключи с този тягостен брак. През 1976 г. тя взима децата и напуска тираничния си съпруг, а две години по-късно разводът става факт. Следва период на много труд и променлив успех, докато Тина триумфално се завръща на световната сцена и отново записва хит след хит. По-късно певицата разказва в първата си автобиография \"I, Tina\" (\"Аз, Тина\", издадена у нас от изд. \"Музика\") за своята кариера и за съвместния им живот с Айк, който й донася и много тъга и разочарование. През 1993 г. Брайън Гибсън снима по книгата игралния филм \"What's Love Got to Do With It?\" (по едноименната песен на Тина Търнър, записана през 1984 г.), у нас излъчван под заглавието \"Какво общо има любовта с това\". Ролите изпълняват Анжела Басет и Лорънс Фишбърн (и двамата номинирани за \"Оскар\", а тя печели \"Златен глобус\" за най-добра актриса; посочен е и за най-добър филм на годината през 1994-та). На летището в Кьолн, където през 1986 г. отива да подпише договор със звукозаписната компания \"ЕМИ\", Тина се запознава със сегашния си съпруг - продуцента Ервин Бах. 30-годишният тогава германец е мениджър и музикален продуцент във фирмата. По нейно признание, споделено във втората й автобиографична книга, публикувана през 2018 г. - \"Tina Turner: My Love Story\" (\"Тина Търнър - моята любовна история\", издадена у нас от \"Жануа 98\"), още щом го вижда, изпитва усещането, сякаш я пронизва мълния. Няколко месеца по-късно двамата се сближават и стават двойка. По думите на певицата, разликата във възрастта от 16 години (Ервин е само три години по-голям от сина й) никога не е била проблем в отношенията между двамата. През 2013 г. сключват брак и се преместват да живеят в Швейцария. Сватбената церемония е в градчето Кюстнахт, кантон Цюрих, с най-близките приятели на семейството. Музикалната кариера вече не е най-важното нещо в живота ми. Постигнах много и е време да спра, признава певицата. Историята на живота й е пресъздадена в мюзикъла \"Тина\" под режисурата на Филида Лойд (заснела музикалния романтичен комедиен филм \"Мама миа\"), а премиерата е посветена на 80-годишнината на именитата певица. В навечерието на юбилея си Тина Търнър записа специално видеообръщение към своите почитатели. \"Изглеждам прекрасно. Чувствам се добре. Преминах през сериозни изпитания със здравето и все още се възстановявам. Като че ли животът ми даде втори шанс\", споделя звездата. Щастлива е, че е доживяла до 80 години, макар здравето й към момента да е доста крехко. В последните години тя се пребори с инсулт, с рак на червата и се подложи на трансплантация на бъбрек (донор е съпругът й Ервин Бах). През 2018 г. големият й син, 59-годишният Крейг Реймънд, се застреля в дома си в Калифорния. По-малкият - Роналд, е музикант. Носителка на 12 \"Грами\", със звезди в Алеята на славата в Холивуд и в Алеята на славата в Сейнт Луис, записана под номер 17 в Топ 100 на най-великите певци на всички времена на сп. \"Ролинг стоун\", във Великобритания Тина Търнър е първата жена с топ 40 хита в 6 последователни десетилетия. Наричана кралица на рокендрола и една от най-великите певици на съвременността, в края на турнето си \"Break Every Rule\" през 1988 г. Тина чупи световния рекорд за изпълнение пред най-многобройна публика на платен солов концерт - събира повече от 180 000 зрители на стадион \"Маракана\" в Рио де Жанейро.", "date": "2019.12.06", "title": "She`s Simply the Best!*"}
{"url": "https://duma.bg/datata-n204893", "text": "НИКУЛДЕН. Традицията повелява обредният рибник и хлябовете да се освещават в църква или у дома, а късове от тях да се раздават на съседите. Костите на никулденския шаран не се изхвърлят, а се изгарят, закопават в земята или се пускат в реката - вярва се, че така ще се опази и умножи плодородието и семейното благополучие. ДЕН НА БАНКЕРА. Според легендата свети Никола, освен покровител на рибарите и мореплавателите, е покровител и на банкерите. След 44-годишно прекъсване през 1992 г. Асоциацията на търговските банки и БНБ възстановяват традицията църковният празник Никулден да се отбелязва и като празник на банките и банкерите. Днес е още Ден на моряците и рибарите, Ден на дарителя, Ден на търговеца. ПРАЗНИК НА БУРГАС. Отбелязва се с решение на ОбС от 1992 г. Честванията започват със Света литургия в чест на свети Николай Чудотворец и за благоденствието на Бургас, последвана от литийно шествие и хвърляне на венци и цветя в морето в памет на загиналите моряци и рибари. 1844 - РАЖДА СЕ КАПИТАН ПЕТКО ВОЙВОДА, (УМИРА 1900 Г.). Истинското му име е Петко Киряков - участник в националноосвободителното движение и легенда за тракийските българи. Защитник на местното население в Беломорска Тракия и Родопите. Съидейник на Гарибалди, участник в Руско-турската освободителна война. Награден с руски орден, а заради русофилските си убеждения след Освобождението многократно е арестуван и интерниран. В България са издигнати над 20 негови паметника. 1863 - РАЖДА СЕ ЧАРЛС МАРТИН ХОЛ, АМЕРИКАНСКИ ИНЖЕНЕР (УМИРА 1914 Г.). Открива по-евтин метод за получаването на алуминий и така алуминият става първият метал с най-широка обществена употреба. Има над 20 патента, всичките свързани с алуминия. 1892 - УМИРА ВЕРНЕР ФОН СИМЕНС, НЕМСКИ ИЗОБРЕТАТЕЛ (Р. 1816 Г.). Основател на фирмата \"Сименс\". Компанията се развива в няколко основни направления - комуникация и информация, автоматика и контрол, електричество, транспорт, медицина и осветление. Единицата за електричната проводимост е наречена сименс (S). 1924 - РАЖДА СЕ ПАВЕЛ МАТЕВ, ПОЕТ, ПИСАТЕЛ, ПУБЛИЦИСТ (УМИРА 2006 Г.). Автор е на десетки стихосбирки, сред които \"В строя\", \"Време, родина, любов\", \"Натрупани мълчания\" и др. Лауреат на Димитровска награда, носител на орден \"Стара планина\" първа степен и др. Почетен гражданин на Чирпан. 1927 - РАЖДА СЕ НИКОЛА РУДАРОВ, РЕЖИСЬОР И АКТЬОР (УМИРА 2010 Г.). Завършил Държавното училище по кинематография в София. Режисьор на филмите \"От нищо нещо\", \"Комбина\", \"Да изядеш ябълката\", \"Хора отдалече\", \"След края на света\". Като актьор играе в 30 филма, между които \"Време за жени\", \"Адио Рио\", \"Вчера\". Удостоен с награда за голям зрителски успех на филма \"Комбина\" (1981).", "date": "2019.12.06", "title": "Датата"}
{"url": "https://duma.bg/manuel-munos-idalgo-avtorat-koyto-ne-se-podchinyava-plashta-visokata-tsena-na-tishinata-n204950", "text": "Пиесата в стихове \"Мъдрост и себеотрицание\", посветена на светите братя Кирил и Методий, е представена в културния център \"Атенео\" в Мадрид и е включена в две негови стихосбирки. Преводи на български поети, публицистични статии за съвременната литература и култура на България са публикувани в авторската му колона в седмичника \"Ла Расон\". Издателството \"Български писател\" във вариант билингова е издало в две негови книги \"Преди да падне нощта\" (стихосбирка) и пиесата \"Никола Вапцаров - кървавата бразда\" (2009 г.) в превод на испанистката Тамара Такова. Барон Мануел Муньос Идалго е участник в международните софийски писателски срещи \"Мирът - надежда на планетата\", провеждани в столицата ни от 1977 до 1986 г. В Театър \"София\" и в Силистренския държавен театър е представена пиесата му \"Невъзможна любов\" под режисурата на изтъкнатия български режисьор Стефан Стойчев. Произведения на испанския писател са публикувани многократно в български издания. Интервю на - Посланикът на България в Испания Крум Босев и проф. Хуан Кънчев, испанист и през онези години преподавател в Университета \"Комплутенсе\" в Мадрид, ме запознаха за първи път с творчеството на поета Никола Вапцаров при срещата ни преди 40 години. Поезията на Вапцаров, която тогава прочетох, ме възхити и удиви с дълбочината и яснотата на своята позиция, а също с неговото отношение към живота, в което изразява уважението си към високите хуманни ценности. Малко по-късно успях да издам в Мадрид неговата стихосбирка. - Това е нещо фундаментално в поезията, също както и в театъра, в произведение на изкуството, а именно емоцията, която вълнува и движи нашата същност и мислите ни. Поезията на Вапцаров е изцяло пропита от емоция. По същия начин изразявам и необходимостта си да пиша за поета, на когото забраниха да възпре сълзите и мъката си към неоправданите хора. - В театъра на историческа тема, който не манипулира главния герой заради интересите на поредните политици на деня, авторът, следвайки интуицията си, уважението към героя и истината, се сблъсква с най-лошия си враг - неразбирането. Но не всичко е театър! Всичко, което отблъсква зрителя от достоверността, казаните факти и съответния контекст, в случая, когато става дума за познат и известен герой, е измама. Медиите притежават силата да създават чудовища и да зачеркват всичко онова, което не им подхожда. Авторът, който не се подчинява на всичко това, плаща високата цена на тишината. В такъв смисъл за мен беше истинско предизвикателство да напиша театрално произведение, посветено на Вапцаров, в една специална атмосфера и да добавя в пиесата свидетелства от негови съвременници. - Всички хора, без разлика към коя раса, култура и националност принадлежат, изживяват значението на духовността във всекидневния си живот. Това е личното и духовното развитие, което помага на човека да оцени сам себе си, а също и на другите около него, за да поемат пътя на продължението във времето. Славянските народи винаги са се отличавали с дълбоката си духовност, която влагат в различните си творчески, религиозни и културни прояви. Двамата братя Кирил и Методий осъществиха приемането на християнството в Моравия. Познавали са местните родни езици, създават Глаголицата. А Кирил превежда Светото писание. По време на моите чести посещения в страната ви усетих, че българският народ нито за миг не се е отричал от религиозната си вяра и винаги е пазил духовността си като най-голяма сила във великите му победи в своята история. - Поезията на Вапцаров е не само ритъм, съдържание и духовна храна за постигане на мечтите. Тя е и за по-достоен живот - без бедност, страх и различия, живот в мир и разбирателство. Но, за съжаление, съществуват определени псевдолитературни критици, които налагат собствените си критерии на по-младите поколения и четат поезията на Вапцаров с едноцветни очила. Невинаги най-неподкупните и великодушните поети получават прием и признание, което заслужават в различните житейски ситуации. Вапцаров не е изключение и не се учудвам, че отново го разстрелват. Преди всичко той е голям поет! - Виждам страх и желание да плуват, пазейки дрехите си сухи. Виждам липса на гражданска ангажираност и оръжие за атака, прикривайки се с думата \"презумпция\". А също доста зле използваната демокрация, за да се оневини преоценката и мнението по отношение на дадено събитие, което издига пречки. Сега всичко е само подобие за постигане на целта. Това явление не е ново! - Да се изгради едно хуманно и справедливо общество е утопия и идеален план, но неосъществим. Ако се лишим от съпричастието и чувствителността, определящи чертите на човеците, за нас ще остане ирационализмът на зверовете. Днес живеем в парадокс - демокрация и диктатура на парите. Това ни причинява отстъпление от свободата. Навярно би трябвало да сменим парите със сделка! Но властниците ще го забранят. Писателите знаят, че пробуждането от сънищата и мечтите е болезнено. За да победим това бедствие, трябва да бъдем гъвкави като тръстиките пред игото на парите, деформацията, рисковете, съмненията, за да запазим силата в себе си, вярата си и достойнството, което, въпреки всичко, остава живо. - Във всяка страна има непрежалими примери на писатели, отдали всичко срещу идеологията фашизъм, който потиска свободната и достойната личност. В България Вапцаров, както и други герои, стана жертва на политиката на своето време. Той се бореше за благоденствието на народа си с величието на истински борец. Пое върху себе си вината и отговорността на други хора. Беше мечтател, който отдаде живота си, за да промени света. Поет, задължен към себе си - до смъртта, изпълнявайки хуманния си дълг със смелост и обич към човека. Съзнаваше горчивата си самота, защото не е разбиран и подкрепян като личност, като поет. Работи единствено като механик, като огняр... Пречупена е била илюзията му да учи литература в университета. Но той пише стихове за живота и за несправедливостта, с което е пример за днешните писатели. Те също като него желаят да променят света с упорството си, без да свалят гарда и да стават предатели. - \"Август Странберг, пропастта и разсъмването\" - драматично произведение, което пресъздава образа на шведския гений, неговото творчество и човешката му същност - противоречива и вълнуваща по време на пребиваването му в Париж от 1894 до 1896 г. Там се оказва на ръба на лудостта, засегнат от различни враждебни ситуации, от които се отърсва чрез пречистването, съзнанието и волята си!  В ПАМЕТ НА МАМА Утехата не ще издигна като знаме,  решително отричам болката, с която  животът и смъртта подобно черно ято  превърнаха във степ пустинна радостта ми. Не виждам пролетния лъч на мойто рамо, цвета на люляка върху реката свята, след като всичко мое ми отне земята - душата ми следобедът превърна в рана. Сега ми липсва смелостта във твойте вени, ти обич в нас пося и нещо, от което ръцете ни са пълни със наследство, не от вещи. Ти нежно, тихо си замина - уморена, за да изсипе над нас лилии небето и да се молиш за децата си - сама, горещо. Превод: ", "date": "2019.12.06", "title": "Мануел Муньос Идалго:  Авторът, който не се подчинява, плаща високата цена на тишината"}
{"url": "https://duma.bg/vrashta-li-se-difteriyata-n204946", "text": "Дифтерията е едно от почти забравените заболявания. Вероятно най-младите лекари дори не са виждали случай на заболял от заразната болест. Забравена е, защото има ваксина срещу нея. И все пак пробиви има през последните години. През юни 2015 г. след повече от 30 години в Европа бе регистриран първи случай на дифтерия - 4-годишно момче в Испания.  Миналата седмица 8-годишно дете почина от дифтерия в Гърция. Според запознати на Стария континент повече от 30 години не е имало починали от дифтерия. Гръцкият вестник Ethnos.gr съобщи, че детето вероятно не е ваксинирано. Гръцкото министерство на здравеопазването разследва случая. А Гърция е твърде близо до България. Нарастването на кампаниите срещу ваксинация в цяла Европа разтревожи политиците на ЕС, които работят за намиране на начини за справяне с това тревожно явление. ДУМА припомня, че през август Световната здравна организация отчете за 89 994 случая на морбили в 48 европейски държави през първата половина на 2019 г., което е повече от двойно в сравнение с регистрираните през същия период на 2018 г. 44 175 случая на това остро заразно заболяване. Хилядолетия \"сирийската язва\" е поразявала от задушаване стотици хиляди хора на планетата.  Съвременното име на болестта идва от гръцкото дифтера (кожа) и го дава през 1826 г. френският физик Пиер Бретон. То се свързва с налепите, които се образуват върху сливиците, в гърлото и носа. Този налеп на гърлото пречи на дишането. До средата на ХХ в. дифтерията (или дифтерит) била широко разпространена. Тази силно заразна болест се разпространява при пряк физически контакт или по въздушно-капков път. Това е заболяване на горните дихателни пътища, характеризиращо се с възпалено гърло, слаба треска и налеп върху сливиците, фаринкса и/или носа. Пациентът може да почувства апатия, а бледостта и сърцебиенето са други симптоми на болестта, които са причинени от токсина, отделян от бактерията причинител - Corynebacterium diphtheriae. Източник на зараза е само болен човек или заразоносител.  След боледуване, както и след ваксинация, се образуват антитела и според медиците повторно заболяване е почти изключено.  Усложненията от дифтерия може да засегнат сърце, бъбреци и други органи (дифтериен миокардит, остра бъбречна недостатъчност и пр.). През 1923 г. френският ветеринар и биолог Гастон Рамон се смята за създателя на противодифтерийната ваксина, която се използва и до днес. Рискът от смърт след заразяване е между 5 и 10%, а при деца под 5 и възрастни над 40 г. - 20%. В България ваксина срещу дифтерия се прилага от 1952 г., а последните регистрирани у нас случаи са от 1993 г., когато заболели са шестима и един е починал, и 1994 г. с един заболял и един умрял, припомни преди време проф. Мира Кожухарова. Благодарение на ваксинопрофилактиката от 1977 г. насам по света рязко намалява броят на заболелите, а през 2010 г. случаите са 4603, т.е. с 95.3% по-малко от 1980 г.", "date": "2019.12.06", "title": " Връща ли се дифтерията?"}
{"url": "https://duma.bg/zapalnenata-gradina-na-istanbul-n204947", "text": "И без да сте много внимателни, още по време на разходката с корабче в европейската част на града, разположен на два континента, забелязвате великолепието, простиращо се на брега на Босфора на цели 600 метра по дължина. Разкриващата се пред очите живописна гледка само усилва желанието лично и по-отблизо да се убедите в достолепието на мащабния комплекс. Само музейната му част от 45 хиляди квадратни метра го превръща в най-големия дворец на Турция. Изглежда, ще е нужен цял ден, за да се разгледат стаите, които според официални данни са 285, плюс 43 салона, 68 будоара и 6 хамама. Но опитни екскурзоводи ще ви разведат из основните покои за час и половина-два. После ще имате още поне 30-ина минути, за да обиколите разкошните градини и да си направите страхотни фотографии за спомен отвън, защото вътре снимането е категорично забранено. Така популярната информация, че цялата площ на Долмабахче е 110 хиляди квадратни метра, се възприема с лекота и остава в съзнанието единствено като огромно число, без да изморява останалите възприятия. Опашките (и за билети, и на самия вход) само изглеждат стряскащо. Минават доста бързо и, най-важното, организирано. Обути в калцуни, туристи (групово и самостоятелно) със забележим респект започват обиколката, стриктно спазвайки видимите ограничения да не се преминава отвъд позволеното. Все пак се намирате в резиденцията на шестима османски султани, останала в историята и като място, където по-късно е живял и управлявал съдбините на републиката, а също така и починал бащата на нацията Мустафа Кемал Ататюрк. В негова чест всички часовници в двореца са спрени на 9,05 - часа на смъртта му през ноември 1938 година... Отвътре Долмабахче е бил разделен на две части: мъжка - обществена, където са се провеждали важни заседания, приеми и празненства; и женска - жилищна, която включва и задължителния за онези времена харем. Но още докато се опитвате да си го представите, погледът неизбежно се спира върху невиждано кристално стълбище и тежащия над 4 тона полилей от бохемско стъкло със 750 свещи - подарък на султана от британската кралица Виктория. Името на двореца може да се преведе като \"Запълнената градина\" (наричат я още \"насипна\", тъй като за издигането на сградата част от водите на залива в днешния централен район Бешикташ са засипани с почва. Всичко в комплекса е като от приказките на Шехеразада. А може би и по-красиво. Според легендата, която няма как да не чуете за Долмабахче, за декорирането на одаите са използвани над 14 тона злато и 40 тона сребро, скъпоценни камъни като египетски алабастър, мрамор от остров Мармара и други редки минерали. Стените са украсени с шедьоври на известни художници от най-различни кътчета на света, сред които се открояват произведения на прочутия руски маринист с арменски произход Иван Айвазовски, лично поръчани от султан Абдул-Азиз. Трудно може да се изброят всички предмети - истински произведения на изкуството, които красят Долмабахче и допринасят за неподправеното усещане, че наистина се намирате в дворец. Изключително скъпа колекция от порцелан, ювелирни изработки, музикални инструменти, бродерии, фрески, предмети от бита на онова време (естествено, съобразени със султанския статус), старинни облекла, спално бельо, играчки, рисувани вази, мечи кожи, мебели от нечувани видове дървета са само част от великолепния интериор. Безценни ръчно изработени копринени килими (казват, че общият им брой е 131) красят подовете на музея. Но не си въобразявайте, че ще можете да стъпите върху фините нишки на тези произведения на тъкаческото изкуство. Специални служители следят ничий крак да не успее да го стори. Разрешено е само да се любувате и, впечатлени, да цъкате с език. На местните това великолепие и помпозност напомнят за величието и същевременно не дават да се забрави упадъкът на великата Османска империя. Долмабахче обаче завинаги се нарежда сред съкровищата на древния, шумния, многоликия и неповторимия Истанбул, в който, колкото пъти и да отидете, винаги има какво безкрайно да ви впечатли. За да искате да се връщате отново и отново...", "date": "2019.12.06", "title": "\"Запълнената градина\" на Истанбул"}
{"url": "https://duma.bg/pretsapvane-prez-vada-ta-n204918", "text": "\"Никогда такого не было, и вот опять.\" \"Това никога не се беше случвало и ето пак се случва\". Тази крилата фраза на покойния вече руски министър-председател Виктор Черномирдин като че ли най-добре илюстрира новите атаки срещу руския спорт от страна на Световната антидопингова агенция УАДА (WADA), която в Русия пишат и четат като ВАДА.  На 9 декември изпълкомът на УАДА ще реши на заседание в Лозана дали да одобри драконовските препоръки на своята комисия по съответствията, Русия да бъде лишена за срок от четири години да приема международни съревнования, а на руските спортисти да им бъде забранено до 2023 г. да играят под националното знаме извън страната си.  Причината този път е, че УАДА е открила манипулации с резултатите на стотици проби в държавната Московска антидопингова лаборатория, направени малко преди електронната база данни да й бъде предадена от руснаците през януари т.г. Ръководителят на Руската антидопингова агенция (РУСАДА) Юрий Ганус призна наличието на мащабни манипулации.   Припомняме, че предаването на тази база данни бе едно от условията за връщането през 2018 г. на лиценза на РУСАДА, отнет три години преди това. Именно заради предишното отнемане на лиценза на РУСАДА руските олимпийци, и то далеч не в пълен състав, участваха в летните игри в Рио де Жанейро и зимните в Пьонгчанг под олимпийския флаг. Решение, което бе възприето от мнозина в Русия като участие \"под бялото знаме\" и предизвика, и продължава да предизвиква много спорове.  Цялата история пък започна по същество през декември 2014 г., когато германският канал ARD излъчи уличаващ филм за допинга в руския спорт, а основни свидетели в него бяха заловената с анаболи лекоатлетка Юлия Степанова и съпругът й - сътрудникът на РУСАДА Виталий Степанов. Мина обаче почти цяла година и едва през ноември 2015-а започна в световните спортни среди срещу руската антидопингова лаборатория. Точно в навечерието на лятната олимпиада в Бразилия. Последвалото през януари 2016-а бягство в САЩ на бившия ръководител на Московската антидопингова лаборатория Григорий Родченков, заедно с голям обем материали за руския спорт и неговите изобличаващи интервюта в американската преса, обаче дадоха повод на редица хора, не само в Русия, да заподозрат, че той играе \"на страната на врага\", а не е воден от алтруистични подбуди. Още повече, че по-късно някои спортисти, набедени от него за вземащи допинг, успяха да изчистят името си в спортните съдилища.  Да не забравяме, че всички тези събития се развиваха и се развиват в контекста на новата Студена война между Русия и Запада, започнала в началото на 2014 г. Всички коментари и от двете страни са подчинени на това противостоене. За едните, руснаците априори са били виновни, виновни са и ще бъдат виновни в допинговия скандал и всички други скандали, защото това е част от злонамерената им природа. За другите, руснаците са жертва на заговор, организиран от вековните им англосаксонски врагове, които са вечно заети за плетат козни срещу тях. Спорът пак е част от второто издание на Студената война, както беше част от старата. Към действията и казваното от Родченков има редица въпроси. При това не само от страна на официалните руски лица. Съдят го и спортисти, и дори известният бизнесмен и покровител на биатлона Михаил Прохоров. Родченков се намира под контрола на САЩ, които водят антируска политика по редица фронтове и не крият това. При това положение нямаме основание да  всичко, което ни се сервира под марката \"руски допинг\".  Факт е обаче, че през май т.г., в писмо на спортния министър Павел Колобков и ръководителите на олимпийския и параолимпийския комитет Александър Жуков и Владимир Лукин, Русия фактически призна изводите в доклада на комисията \"Макларън\", които гласяха, че в страната от 2011 г. е имало институционален заговор за допингиране на елитните спортисти и се съгласи да изпълни условията на УАДА. Официалните лица обаче, категорично заявиха, че държавата не е била замесена в тези манипулации в антидопинговата система.  Сега всичко отново се завъртя по същия кръг. Отново в навечерието на лятна олимпиада. Този път в Токио. Това даде нов импулс на онези, които смятаха и смятат, че отиването на олимпиада или друго световно състезание под \"белия флаг\" на МОК, е предателство и позор, и че каквото и да направи Русия, каквито и унижения да изтърпи в името на \"изчистването на името си\", тя пак ще бъде смятана за виновна и гаврите с нея ще продължат. Защото това е част от по-обща политика за негативно въздействие върху руското общество, в духа на очернящите кампании от Студената война, в които истината обилно е премесена с лъжата. И няма особено значение дали спортистите са вземали допинг или не, гласи тази гледна точка, защото допинг вземат всички, просто някои ги хващат, защото срещу техните страни се води целенасочена кампания. Другите, от Запада, не, защото системата на световния спорт така е конструирана в момента, че е доминирана от западните страни, тъй като там се намират основните спонсори, големите пари за големия спорт. Плюс голямата политика. Която сега засега е антируска. След като не може да победите, поне трябва да направите така, че да избегнете  Поради това, казват и либералният публицист Георгий Бовт и антиподът му, не по-малко талантливият Михаил Леонтиев, Русия трябва да преразгледа напълно отношението си към \"големия спорт\", включително държавата да спре да се ангажира с него и той да стане чисто частна, комерсиална територия. Спестените огромни ресурси да се пренасочат към масовия, към детско-юношеския спорт, ще има повече полза за нацията. Що се отнася до въпроса за величието на държавата, демонстрирано и от спортните постижения, то, казват \"изолационистите\", ГДР и СССР също бяха велики спортни нации, но вече ги няма. Спортните постижения не им помогнаха да оцелеят.   Опоненти на тази гледна точка са основно политиците и спортните кръгове. За първите въпросът стои така: ние сме велика държава и нашето величие ни задължава да имаме велики постижения, \"а за ценой не постоим\". А пък за спортистите е ясно - участието на световни състезания и успехът там е цел на живота им, но носи и немалки финансови изгоди. Обаче, когато голямата Елена Исинбаева говори за големия спорт от терасата на апартамента си в Монако и увещава да се ходи на Олимпиадата, ако щете под бял, ако щете под парцален флаг, защото такъв бил смисълът на съществуването на спортиста, това звучи по-доста особен начин за редовия руснак от панелката в родния й Волгоград, който се смята за патриот. Звучи му все едно в името на парите и личния успех държавата, която не е само висок спорт, трябва да застане в стойка партер и да стои така, докато конкурентите и неприятелите й не благоволят да й кажат да стане. Това е твърде висока цена, за да бъдат задоволени амбициите на определена група от обществото.  Независимо какво ще решат УАДА, МОК, другите световни спортни организации, Русия сега трябва да реши какво тя иска - да остане в съществуващата, доминирана от противниците й система и да изпълнява това, което й се нареди с цената на позор, унижения, разгром на спорта й, без гаранции, че след четири години всичко ще започне \"на чисто\". Или да поеме по път, в който националният престиж не е водещ, но пък и държавата, и гражданите й, любителите на спорта, не са заложници на злонамерени действия на свои и чужди.  Вероятността за второто развитие на нещата обаче е слаба, защото президентът Владимир Путин, който през 2015 г. даде индулгенция за участието в летните игри в Рио де Жанейро, също защитава тезата, че чистите спортисти трябва да имат възможност да осъществят мечтата на живота си и дори каза, че някои от тях \"са мои приятели\". А да си приятел с президента никога и никъде не е било и не е без значение. Само дето, когато веднъж свикнеш да вървиш под бялото знаме, може да ти стане навик да го правиш не само по спортните подиуми. Боли само първия път.  Случващото се сега с руския голям спорт изглежда е от онези ситуации, в които няма верен ход. Пак в съответствие с друга крилата фраза на Черномирдин: \"Хотели как лучше, а получилось как всегда\". \"Искахме да стане по-добре, а стана както винаги става.\" ", "date": "2019.12.06", "title": "Прецапване през \"ВАДА\"-та"}
{"url": "https://duma.bg/zhivotat-na-edin-shpionin-n204919", "text": "Излезе от печат книгата \"Чий шпионин е княз Никита Лобанов-Ростовски\" (в Университетското издателство на СУ). Премиерата ще бъде на 10 декември от 17.30 ч. в литературния клуб \"Перото\" в НДК, а на нея ще присъстват и авторът, и героят му.  Името на княз Никита Лобанов-Ростовски нашумя в последните години. Той е наследник на най-старата руска княжеска фамилия, водеща началото си от основателя на Русия - княз Рюрик. Това е потвърдено вече чрез две ДНК експертизи. Лобанов-Ростовски е роден и израснал в София, където завършва и средното си образование. През 1951 г. става шампион на България по плуване при юношите. А сетне съдбата го отнася във Франция, Англия и САЩ, където се изявява като известен специалист-геолог, сетне като банкер от най-висок ранг и не на последно място - като световноизвестен колекционер на картини, като дарител и меценат. От книгата за него, която написах, читателят ще научи интересни случки и разкази от живота на младия княз и неговото семейство в София - подозрения, дебнене, бягства, преследвания, затворнически килии... На 11 години е вкаран в затвора, вследствие на което името му става предмет на международен скандал. За освобождаването му от Софийския затвор се намесват дори генерал де Гол и ООН. Родителите му са регистрирани преди 1944 г. като английски и съветски шпиони, а след Девети - като френски и американски. Самият Никита още на 13- годишна възраст е регистриран от българската Държавна сигурност като френски шпионин. Книгата е илюстрирана с копия от документи от архивите на Държавна сигурност, от разпити и планове за вербовка, санкции, осъждане. Баща му е \"изчезнал безследно\", след като излязъл да купи хляб през 1948 г., и едва в последните десетилетия княз Никита е открил къде и при какви обстоятелства е бил ликвидиран. Както пише проф. В. Стефанов в книгата: \"Трудно се бяга от Властта, нейната \"майчинска\" ръка те настига навсякъде, за да ти дари мрака. Горчивите страници в книгата на живота не могат да бъдат скъсани. Разказът показва как човекът е способен да направи от духовността и благородството арматура на живота си. Книгата е интересна за българския читател, защото България е страната на детството на Никита, на очакванията към живота, на любовта, на болката за родителите. Това е сантименталната родина на княза, която той така съкровено продължава да обича. Не е достатъчно да бъдеш благородник. Трябва да бъдеш и благороден човек. Като княз Никита Лобанов-Ростовски.\" За княза са публикувани безброй статии в различни вестници и списания из цял свят. Той е изнасял доклад по правата на човека от трибуната на ООН. Книги за него са публикувани на английски и руски език и най-после се появява книга на български - на езика, който е изучавал някога в софийското училище. Нещо повече - към всеки екземпляр е прикрепен диск с участието на Лобанов-Ростовски в предаването \"Всяка неделя\" на Кеворк Кеворкян, с филм за него и някои негови интервюта. На 10 декември автографи върху новото издание ще раздава самият княз. На 84-годишна възраст той успя да си върне българското гражданство, за което чака близо две години. И за което днешните български власти са му искали \"документ за благонадеждност\" от САЩ!? Защото през целия си живот той е следен навсякъде като шпионин и е почти сигурно, че и в момента съответните български власти го следят като такъв...", "date": "2019.12.06", "title": "Животът на един \"шпионин\" "}
{"url": "https://duma.bg/v-balgariya-se-imitira-borba-sreshtu-koruptsiyata-n204920", "text": "София наскоро получи големи похвали от Брюксел - в тазгодишния си доклад ЕС даде положителна оценка на реформите на българското правителство за укрепване на правовата държава и борбата срещу корупцията. Обещано бе да отпадне омразният на мнозина в България Механизъм за сътрудничество и проверка. Но правни експерти и представители на гражданското общество в България смятат, че Брюксел е бил подведен от реформи, които може и да изглеждат добре на хартия, но не променят нищо в ежедневието на най-корумпираната страна в ЕС, отбелязва \"Нойе Цюрхер Цайтунг\". Според изданието това впечатление се затвърждава от избора на новия главен прокурор - един-единствен кандидат, лоялен заместник на досегашния. Проблемът обаче е много по-дълбок, отбелязва швейцарското издание, което цитира юриста Иван Брегов с думите: \"Главният прокурор е една от най-силните фигури в страната. Той може да открива и да закрива следствия, без да дава отчет на никого. И най-вече е почти невъзможно да предприемеш нещо срещу него, ако той самият попадне под подозрението, че е извършил нещо наказуемо\". В други държави от бившия Източен блок правомощията на този пост бяха орязани още след промените. В България обаче главният обвинител все още разполага с права, предоставени му от сталинистката конституция от 1947 година. Иван Татарчев, първият главен прокурор, избран след промените, бе казал веднъж, че над него е само Господ. Постът има съответното възлово значение, когато става дума за разкриването на престъпления с политически характер, или казано иначе - за независимостта на правосъдието. Тъкмо от тази гледна точка равносметката на главната прокуратура не е впечатляваща. Разследванията за корупция редовно губят давност, още преди да бъде произнесена присъдата. А Иван Гешев, бъдещият главен прокурор, не е приключил нито един по-значим случай от последните години. Разследването по най-големия икономически скандал от най-новата българска история - колапса на КТБ от 2014 година с щети, възлизащи на близо два милиарда евро, все още се точи и продължава да поражда въпроси. \"Нойе Цюрхер Цайтунг\" изтъква, че в обвинителния акт, който обхваща няколко хиляди страници, липсват имена на влиятелни хора, които би трябвало най-малкото да бъдат изслушани: \"Медийният магнат и политик Делян Пеевски, например, дълго време беше бизнес-партньор на главния обвиняем и е смятан за един от хората, които са спечелили най-много от банковия скандал. Но той дори не е бил изслушан като свидетел\", пише швейцарското издание. Сайтът \"Райнланд-Пфалц\" припомня, че журналистите са питали Гешев защо името на Пеевски не се споменава в обвинителния акт. \"И Путин, и Обама не се споменават\", гласял нахалният отговор. \"Затова не е чудно, че отношението на медиите на Пеевски към бъдещия главен прокурор Гешев е много любезно. А издателите на малкото останали сериозни издания в България често са изложени на репресивни мерки от страна на прокуратурата. Така например на издателя на \"Капитал\" Иво Прокопиев бе наложен запор на имущество в размер на близо 100 милиона евро, припомня изданието. \"Нойе Цюрхер Цайтунг\" посочва, че признаците за преплитанията между политиката и наказателното преследване са очевидни, както показа последният корупционен скандал около евтините луксозни апартаменти на водещи политици. В аферата, наред с други високопоставени политици от управляващата партия, бе замесен и шефът на т.нар. Антикорупционна комисия Пламен Георгиев. Неговото ведомство, създадено през 2018 г. под натиска на ЕС, е пример за онези мерки, които в Брюксел се посрещат добре, но в крайна сметка не са много ефективни. Георгиев трябваше да подаде оставка, но бе назначен от Борисов за консул във Валенсия. Наскоро пък досегашният главен прокурор Цацаров бе избран за нов шеф на Антикорупционната комисия. \"Така статуквото се запазва\", казва журналистът Николай Стайков, един от съоснователите на независимия Антикорупционен фонд. И \"Нойе Цюрхер Цайтунг\", и новинарският портал \"Хайзе\" отбелязват, че президентът Румен Радев е наложил вето на избора на новия главен прокурор, което обаче е останало без последствия. Според Николай Стайков президентът е можел да направи и повече - публично да постави под въпрос пригодността на кандидата. \"Така се породи впечатлението, че Радев ни подкрепя, но в крайна сметка и той не предприе нищо. Политическият елит няма интерес от промени\", казва журналистът. Той изтъква, че преди шест години в България е имало голямо протестно движение. \"В момента може да бъде мобилизирано само едно малцинство. А ЕС дори застава зад гърба на правителството\", казва Стайков пред \"Нойе Цюрхер Цайтунг\".", "date": "2019.12.06", "title": "В България се имитира   борба срещу корупцията"}
{"url": "https://duma.bg/bezplatni-pregledi-za-tuberkuloza-v-plovdiv-i-smolyan-n204943", "text": "* Отделението по фтизиатрия на УМБАЛ \"Свети Георги\" организира безплатен скрининг за риска от туберкулоза. Прегледите ще се провеждат от 9 до 13 декември от 8 до 13 ч. без предварително записване на бул. \"Пещерско шосе\", 66-А, в съседство с Хирургичния блок на УМБАЛ \"Свети Георги\".  * В смолянската болница МБАЛ \"Д-р Братан Шукеров\" от 9 до 13 декември също ще се провеждат безплатни прегледи и изследвания (включително и за неосигурените лица) за туберкулоза. Прегледите ще се извършват от 8 до 15,30 ч. от д-р Юлияна Лазарова - завеждащ пневмофтизиатричния кабинет, който се намира на шестия етаж на болницата.", "date": "2019.12.06", "title": "   Безплатни прегледи за туберкулоза в Пловдив и Смолян"}
{"url": "https://duma.bg/dmitriy-novikov-razkazva-za-velichieto-na-ruskiya-sever-n204882", "text": "Главният герой в романа \"Пламък в откритото море\" (изд. \"Авиана\", Бургас) се отправя към руския север заради настоящето, което изведнъж се оказва неразделно от близкото минало. Редуват се детски спомени, древни легенди и митове, пътеписи. Авторът описва величието на загадъчни пейзажи, средновековни църкви, изоставени кораби и студеното, негостоприемно Бяло море. На фона на суровата северна природа драмата на отделния човек започва да изглежда незначително малка, а трагедията на народа - непоправимо голяма. Героят търси себе си, сблъсква се с любов и болка, радост и тъга, изстрадана вяра и вълча безнадеждност, святост и демонична мания. \"Но любовта е повече от тях.\" Сякаш вървим през гората по непроходими пътеки и след миг вече се носим с кану по вълните под силния вятър и бурния дъжд. А Свети Варлаам Керетски ни следва като пътеводна звезда. След няколко минути слънцето изгрява и свети както никога досега. Над водата се появява дъга като пламък в откритото море. Усещаме спокойствие в душата си, потопяваме се в солената морска вода.  \"Няма нищо на света, по-красиво от брега на Бяло море. Сякаш бавна, сладка отрова се влива в душата на всеки, който вижда това светло-белезникаво небе, водата - толкова бистра, сякаш е от извор. Този каменист сив каньон, който покорно поднася на вълните полегатото си тяло и с благодарност приема нежната ласка на водата. Тези подводни царства са люлеещ се рай, пронизан от слънцето, както светлия кретон на женската рокля - от пролетния поглед. Този лек вятър с аромат на неземна, водна свежест и дързост, и вече всеки знае какво е свежест и дързост. Това е радост от безкрайната пътека, свободния път към живота, щастието и смъртта...\" Копнеем да дойдем на това място, да забравим за всичко останало и да се гмурнем в морето от любов, което авторът щедро ни дарява, вдъхновен от думите в епиграфа:  Дмитрий Новиков е роден и живее в Карелия. Учил е в Медицинския институт в Петрозаводск, служил е в Северния флот, работил е като ординатор в болница. Автор е на книгите \"Танго на карелския провлак\", \"Муха в кехлибар\", \"Въжделение\", \"В твоите мрежи\". Носител е на редица отличия, сред които новата Пушкинска награда, премията \"Сампо\", Държавната награда на Република Карелия за изкуство, култура и литература, финалист е на наградите \"Баренцфорфлаг\", Норвегия, \"Чеховски дар\", а романът \"Пламък в откритото море\" е финалист на наградата \"Руски Букър\" за 2017 г. Книгите му са преведени на английски, норвежки, финландски, сръбски и арменски. В момента Новиков живее близо до Петрозаводск във вила, която сам е построил, сред красивата карелска природа, където най-близките му съседи са лебеди и мечки. Пише нова книга и често е домакин на творци от цял свят. \"Да живеем на границата между цивилизацията и непокътнатата гора е прекрасна възможност за пълно щастие, което ни дава ерата в интернет\", казва той. Книгата може да бъде купена от сайта на издателството  .", "date": "2019.12.06", "title": "Дмитрий Новиков разказва  за величието на руския север"}
{"url": "https://duma.bg/diana-dobreva-rezhisira-nepoznatoto-dete-n204884", "text": "Половин година след като \"Непознатото дете\" от Е. Т. А. Хофман беше публикуван за първи път на български език във формат, който обединява литература, музика и изобразително изкуство, на 7 декември ще се състои и дългоочакваната премиера на постановката по книгата на сцената на Столичния куклен театър. Режисьорка на едноименното представление, копродукция с издателство \"Ентусиаст\" и фондация \"Културни перспективи\", е носителката на \"Аскеер\" Диана Добрева, която за първи път поема предизвикателството да работи по спектакъл за деца. Драматург на постановката е Ангел Еленков, сценографията е дело на Марина Райчинова, а музиката - на Георги Стрезов. Звуков дизайн Петя Диманова, видео дизайн Петко Танчев, ас. сценографки Ирина Тцапрева, Сияна Пейчинова. Участват Диляна Спасова, Иван Райков, Ивет Лазарова-Торосян, Мариан Рангелов, Мариета Петрова, Мая Бежанска, Мелин Ердинч, Мила Коларова, Румен Гаванозов, Стефан Димитров, Цветослава Симеонова. \"Написана преди два века, тази приказна история е едно вечно завръщане към възприятието на света чрез детската чистота и стремежа на вече зрелия човек към изгубения рай. Самото \"непознато дете\" е една алегория на недостижимото съвършенство\", споделя Диана Добрева. Според хореографа на постановката Деян Георгиев тази история е всъщност за порасналото дете, което се връща назад в търсене на нещо изгубено, в търсене на абсолютната любов, на детското съзерцание, чрез което се открива красотата на всичко живо. Представлението проследява приключенията на Феликс и Кристина, братче и сестриче, които срещат в гората чудно дете. Само с едно докосване то превръща растенията и животните в техни приятели в игрите, а вятъра - в приключение. За нещастие страховитият магистър Мастилко, цар на гномите, враг на въображението и мечтите, се опитва да развали техните вълшебни весели игри. Ще успее ли той да унищожи царството на непознатото дете? Следващите спектакли са на 8 и 21 декември. \"Непознатото дете\" е част от фестивала \"Културама\".", "date": "2019.12.06", "title": "Диана Добрева режисира \"Непознатото дете\""}
{"url": "https://duma.bg/za-parvi-pat-n204883", "text": "Непреходната повест на Емилиян Станев \"Търновската царица\" оживява за първи път на театрална сцена, драматизирана от верния на българските класици режисьор Бойко Илиев. Костюмите са дело на Жанета Иванова, сценографията - на Теодор Даскалов. Спектакълът е продукция на ДТ \"Антон Страшимиров\" в Разград. Участват Елена Петрова, Даниел Найденов, Таня Карбова, Мариела Топалова, Марияна Бранкованова/Цветана Благоева, Николай Сяров и Веселин Борисов. Премиерата е на 16 декември от 19.30 ч. в Нов театър - НДК. Един млад и елегантен мъж се връща от чужбина в родния си град. \"За тоя чорбаджийски син, отписан от паметта на търновци, се мълвеше, че изхарчил торби жълтици в парижките кафе-шантани и от него не бивало да се очаква нищо.\" Емилиян Станев отново звучи изключително съвременно, да не кажа, че дарбата му е пророческа, смята режисьорът Бойко Илиев. След \"Крадецът на праскови\" и \"Антихрист\", той отново ни поднася болезнено актуален проблем - \"чужденеца\" в собствената му страна. \"Отъркал се в лустрото\" на Запада, героят на Емилиян Станев трудно понася \"ориенталската леност и мърлявост\". С това, като че ли оправдава своята себичност и надменност. \"Цивилизована\" Франция му е създала определени навици в любовта, които той не иска да наруши. Бавно, но сигурно превръща жената, която го обича и е готова да му бъде прислужница в дома, помощница в работата, любовница в кревата, майка на неговите деца - в проститутка, служителка в публичния дом \"Двата гълъба\". Сякаш за да се защити от нейната безрезервна любов, той се заиграва с богаташката щерка и негова пациентка. Така се сблъскват два морала, два свята. Сблъскват се представите за любов в цивилизования свят и простата народна етика, говореща с езика на природата. Природата, която е над всички нас, уточнява Бойко Илиев.", "date": "2019.12.06", "title": "За първи път"}
{"url": "https://duma.bg/familiite-na-obshtina-gabrovo-prodalzhava-sas-solakovi-n204885", "text": "\"Солакови\" - изложба с произведения на Митьо, Недко и Димитър Солакови и \"Пестеливи драсканици\" на Недко Солаков, са част от поредицата \"ФамилииТЕ\" на община Габрово и ще продължи до 19 януари 2020 г.  Изложбата говори за художници, свързани с конкретно място - Габрово. В пространствата на ХГ \"Христо Цокев\" тя се покрива с представата за енергийно излъчване на творчески възможности с изходна точка този град. Ако Митьо Солаков с точните си портрети и изразителни монументални композиции се намира близо до самия източник, то \"вълните\" от изложби и колекции при сина му Недко и внука му Димитър са в разширение на това хипотетично излъчване, обикалят света от Ню Орлиънс до Сидни. Творбите на Митьо Солаков, напуснал ни през 2010 г., представят изкуството на страната от втората половина на XX в. Тръгвайки от изобразителния реализъм в ателието на проф. Иван Фунев в Художествената академия в София, по-късно чрез обобщени форми и монументални композиции, той се стреми да отрази обречената утопия на онова, което днес неуважително наричаме \"соц\". Паметниците в града и около него, реализирани от скулптора, вече живеят извън времето си - период, чиято естетика постепенно се асоциира с монументалност на пластиката, формите и посланията. Изложбата \"Солакови\" представя \"нашенци\", чието творчество търси отговори на вечни въпроси, зададени още от Пол Гоген в края на XIX в. - Откъде сме? Кои сме? Накъде отиваме? Митьо - вкоренен в мястото и времето си, Недко - в международния си водовъртеж, и Димитър - преодоляващ и историческата конкретика с неговия реален контекст, отбелязва Яра Бубнова.  ", "date": "2019.12.06", "title": "\"ФамилииТЕ\" на община Габрово продължава със Солакови"}
{"url": "https://duma.bg/magiyata-na-bezdihanniya-mnogovekoven-kamak-n204887", "text": "Дух и материя се сливат в едно, за да ни въведат в света на скулптора Иван Русев, който разказва своята творческа философия чрез каменни обекти, плод на неговата мисловна креативност. \"На 65 милиона години - камъкът\" е проект, чиято поява има логично обяснение след \"Мраморният град на изкуствата\" (2014) и \"На 60 милиона години - реката\" (2014). С тази изложба художникът отдава почит на материала, който през годините е припознал за \"свой\" - и като многовековен артистичен материал, и като паноптикум на житейския си мироглед. В творчеството на Иван Русев камъкът се явява материален изразител на неговите имагинерни представи за света. Произведенията му не са просто естетически обекти. В тях са насложени множество смислови пластове, които прозират зад обеми и форми, зад конструктивни решения. Запазвайки естествената природа на материала, той изключително умело прорязва повърхността на каменната плът, за да създаде деликатни форми, загатващи оставените от ръката на художника следи. В откритите пространства на \"Квадрат 500\", където е подредена изложбата до 17 май, за пореден път Русев интерпретира неспиращия природен кръговрат и търсенето на вечните истини. Възхвалата на материята и нейното почитане чрез изваяни форми е искрена изповед, сливане на житейския път с творческата дейност.  Този своеобразен подарък на Иван Русев към неговите почитатели пренася в мястото, което му дава сила и вдъхновение да продължава напред въпреки всичко и въпреки всички - в неговото Илинденци, в неговия Мраморен град, където той живее, диша и работи на пълни обороти. Сред композициите с колони, светещите каменни фенери и кутии се докосваме до сакралното сливане между човека и природата и можем да почувстваме магията на бездиханния многовековен камък, докоснат от духа на твореца, съобщава Таня Станева, уредник в Националната галерия.", "date": "2019.12.06", "title": "Магията на бездиханния многовековен камък"}
{"url": "https://duma.bg/lavitsa-n204880", "text": "\"ИСТОРИЯТА НА ИЗГУБЕНОТО ДЕТЕ\" от Елена Феранте издава \"Колибри\" в превод на Иво Йонков. В четвъртата, последна книга блестящата, образована Елена е вече утвърдена писателка. Заживява с детската си любов Нино, ражда момиченце. Буйната, непредвидима Лила развива новия си бизнес, води спокоен, улегнал живот с Енцо и също се сдобива с момиченце. Отношенията между двете са все така сложни, като въпреки това обичта им една към друга не подлежи на съмнение. Но постепенно нещата се развиват в друга посока... В крайна сметка нито Елена намира спокойствие в Неапол, където се е завърнала, нито Лила успява да се освободи от атмосферата на конформизъм и насилие в родния си квартал.  \"ХОЛОГРАФСКАТА ВСЕЛЕНА\" от Майкъл Толбот издава \"Изток-Запад\" в превод на Данчо Господинов. Новите възможни решения на най-големите загадки на човешкия живот и разтърсващите хипотези в книгата не биха имали тази значимост, ако зад тях не стоеше авторитетът на двама уважавани учени, създали холографската идея - физикът от Лондонския университет Дейвид Бом и неврофизиологът от Станфордския университет Карл Прибрам. Според тях вселената е своего рода гигантска холограма, великолепно разработена до най-малките подробности илюзия, а ние сме също такива миниатюрни холограми, измъчвани от смехотворни страсти и амбиции, призрачни образи, прожектирани от космическа киномашина.  \"БЯЛА САМОТА\" от Райнхолд Меснер издава \"Вакон\" в превод на Екатерина Войнова. Това е книга за любови и умирания и за живота в интервалите помежду им; вълнуващ разказ за обсебените от планините, за ония от тях, които успяват да се върнат в \"света на хората\", и за останалите завинаги в прегръдката на ледовете им; учебник по оцеляване - в планината, в джунглата на хорската завист и сплетни, в бездната на собствените страхове, съмнения и вини. Книга за всеки, който е имал и продължава да има мечти, който е търсил, намирал, печелил и губил - битки и цели, приятели и кумири. Книга за самотата - бялата и черната. И за един мъж, поел предизвикателството и на двете. \"ДРЪЗКИЯТ БУНТАР\" от Зак Фридман издава \"Кръгозор\" в превод на Камен Велчев. Оригиналната концепция на Зак Фридман ни запознава с 4 типа хора - оплакващите се, доволните, преследвачите и дръзките бунтари. Предлага практически съвети, психологически техники и вдъхновяващи примери, чрез които да трансформираме отрицателни черти на оплакващия се, на доволния или на преследвача в характеристиките на дръзкия бунтар. Защото той променя правилата на играта, твори, разсъждава нестандартно и поема рискове, отговорен е за действията си. Той приема неуспеха като следващо стъпало, не си прави план Б, изпитва любов към живота, който избира да води.", "date": "2019.12.06", "title": "Лавица"}
{"url": "https://duma.bg/godishna-ekspozitsiya-za-zhivopis-na-galeriya-astri-n204886", "text": "В XVIII изложба \"Формат 30/30\" участват около 150 художници. Техният брой никога не е бил цел, а е резултат от желанието ми да дам възможност за изява на повече добри автори. Другата причина за големия им брой е утопичното ми желание за все по-пълна панорама на съвременната българска живопис, посочва Вихра Пешева, галерист и куратор на изложбата. Част от художниците излагат по моя покана, други са тук в резултат от конкурса, обявен и проведен тази есен. Участието на чуждестранни художници е финалният щрих към общото излъчване и послание на експозицията. Картините пристигаха от цяла България, от Сърбия, Северна Македония, Австрия, Франция, САЩ, допълва Пешева. Изложбата може да се разгледа до 30 януари в галерия \"Астри\", ул. \"Цар Самуил\" 34. В Депо 30/30 са изложени избрани картини от предходни издания на \"Формат 30/30\". Проектът датира от зимата на 2002 г. Бе открит с картините на 46 художници - някои тогава съвсем млади, други във върховете на творческата си кариера, знакови имена на съвременната българска живопис, сред които проф. Десислава Минчева, проф. Иван Кирков, проф. Ивайло Мирчев, акад. Светлин Русев. Всички те, в една или друга форма, участват и в XVIII \"Формат 30/30\". Много от тогавашните дебютиращи художници днес са имена, чието творчество вълнува, следим го и ценим. През изминалите години стотици млади художници излагаха редом с автори като Милко Божков, Захари Каменов, проф. Греди Асса, проф. Андрей Даниел, проф. Станислав Памукчиев, Калина Тасева, Иван Кънев, проф. Васил Вълев...", "date": "2019.12.06", "title": " Годишна експозиция за живопис на галерия \"Астри\" "}
{"url": "https://duma.bg/vyatar-voda-ogan-i-zemya-zavihryat-magiyata-na-tantsa-na-ansambal-chinari-n204889", "text": "В дните преди Коледа, когато топлината, любовта и вярата в доброто са по-силни от всяко друго време в годината, ансамбъл \"Чинари\" докосва сърцата със съвременната фолклорна приказка \"Магията на танца\". Талант, красота, очарование, майсторство и професионализъм ще завладеят зала 1 на НДК на 12 декември, научи ДУМА от Катя Василева, пиар мениджър на ансамбъла. В основата на сюжета на музикално-танцовия спектакъл са вечните теми за доброто и злото, любовта и омразата, мрака и светлината, претворени в четири основни картини, съответстващи на четирите природни стихии - вятър, вода, огън и земя. Като лексика \"Магията на танца\" залага на традиционния български фолклор, претворен по иновативен и оригинален начин в контекста на съвременната стилистика. Изграден в ритмиката на съвременната музикално-танцова среда и в естетиката на съвременната сценография и костюми, спектакълът-импресия е модерно пресъздадена приказка, кореспондираща еднакво успешно с всяко поколение и духовна нагласа. Хореограф и режисьор на \"Магията на танца\" е художественият ръководител на ансамбъл \"Чинари\" Асен Павлов. Сред авторите на музиката и аранжиментите са композиторите Костадин Генчев, Кирил Добрев, Пейо Пеев, Костадин Атанасов, Петър Миланов, Димитър Димитров, Сергей Стойнов. С роли в спектакъла са и трио \"Булгарина\" - най-новият формат на \"Чинари\" (събрал таланта и очарованието на ангелските гласове Любомира Павлова, Деница Стойкова и Радостина Николова), чиято дебютна песен \"Химера\" гони върха в класациите и ще звучи за първи път на живо, и \"Етнотикс\" - първата етно-рок група в България с женски квартет гъдулки. Билети за \"Магията на танца\", на цени от 20 до 40 лева, може да се купят на касите на НДК и в  .", "date": "2019.12.06", "title": " Вятър, вода, огън и земя завихрят \"Магията на танца\" на ансамбъл \"Чинари\""}
{"url": "https://duma.bg/rod-styuart-s-kralskiya-filharmonichen-orkestar-n204888", "text": "Сър Род Стюарт (получил званието \"Рицар\" през 2016 г.) празнува тази година 50 години като солов певец. Легендарният изпълнител и създател на песни е един от най-продаваните музикални артисти на всички времена, с повече от 250 милиона продадени албума по света по време на звездната си кариера. Тя включва девет номер 1 албума и двадесет и шест Top 10 сингъла във Великобритания. Плюс 17 топ 10 албума и 16 топ 10 сингъла в САЩ. Rhino почете легендарния певец и създател на песни с нов албум, който дава възможност на феновете да чуят най-големите хитове на Род Стюарт по новосъздаден начин.  Проектът \"You're In My Heart\", който \"Орфей мюзик/Warner Music Group\" представя, комбинира класическите вокали от най-големите хитове с новозаписани аранжименти от Кралския филхармоничен оркестър. Резултатът е един вечен албум, който задържа мощта, душата и страстта, разпалвали творенията на Род Стюарт от самото начало. Албумът включва и нова версия на хитовата песен \"It Takes Two\" с участието на Роби Уилямс и съвсем новата песен на Род Стюарт \"Stop Loving Her Today\". Записът излезе на 22 ноември като единично и двойно CD, които включват пълните оркестрови аранжименти. Музиката може да се изтегли дигитално и да се слуша в стрийминг платформите. След триумфално турне по стадионите това лято, издаването на албума съвпада с продължението на най-голямото досега турне на Стюарт във Великобритания, с концерти през ноември и декември. В допълнение той се връща в Caesars Palace в Лас Вегас, и в The Hollywood Bowl заедно с китариста Джеф Бек.", "date": "2019.12.06", "title": "Род Стюарт с Кралския филхармоничен оркестър"}
{"url": "https://duma.bg/rosen-milanov-dirizhira-rekviem-ot-verdi-n204890", "text": "Оперните прими Цветелина Василева и Мариана Пенчева, тенорът Михаил Михайлов и басът Ивайло Джуров ще са солистите в \"Реквием\" от Верди, който Софийската филхармония представя на 12 декември в зала \"България\". Националният ни оркестър привлече за диригент уважавания и обичан от публиката в цял свят българин Росен Миланов. Росен Миланов е музикален директор на симфонични оркестри в Съединените щати, Испания, а отскоро е главен диригент на словенския оркестър на RTV в Любляна. Дирижирал е националния оркестър във Вашингтон, оркестъра на Ню Джърси, филхармонията на Сиатъл, оркестъра на Индианаполис, големия благотворителен концерт на соул-кралицата Арета Франклин и бившия дипломат на САЩ Кондолиза Райс, средствата от който са дарени на деца без родители.  Сопраното Цветелина Василева е още един пример за успешен българин и голям талант, признат в цял свят след многобройните си премиери в най-престижните световни оперни театри. Василева е желан гост на концертния подиум в Роял Албърт хол (Лондон), Кремълския дворец (Москва), Джордж Уестън хол (Торонто), Концертгебау (Амстердам), фестивалите в Уексфорд, Единбург, Торе дел Лаго и др. Мецосопраното Мариана Пенчева дебютира на сцената на Миланската Скала под диригентството на Рикардо Мути през 1993 г. През 1994 г. партнира на Лучано Павароти в \"Бал с маски\" в неаполитанския театър \"Сан Карло\", през годините е споделяла сцената с Анна Нетребко, Андреа Бочели, Лео Нуци, Дмитрий Хворостовски. През този сезон пее във \"Фалстаф\" на сцената на Берлинската щатсопера под диригентството на Даниел Баренбойм. Тенорът Михаил Михайлов е предпочитан гост-солист на Софийската филхармония в кантатно-ораториални творби на Верди, Росини, Дворжак, Бетовен, Моцарт, Менделсон и др. През 2013 г. солира точно в \"Реквием\" на Верди в Роял фестивал хол в Лондон, с Кралския филхармоничен оркестър. През 2017-а е сред 20-те млади певци, достигнали до полуфинала на конкурса \"Опералия\", организиран от Пласидо Доминго, а през 2018-а е полуфиналист на Concours musical international de Montreal, Канада. Михаил Михайлов участва в оперни постановки, фестивали и концерти по цял свят. Сред последните му успешни изяви е участието му в концерта на Соня Йончева през ноември в зала \"България\". Басът Ивайло Джуров учи камерно пеене в Кралската консерватория в Хага, Холандия. Талантливият солист гастролира на всички български оперни сцени и участва в множество турнета в Европа и Северна Америка. Ивайло Джуров е успешен не само с ролите си в класически оперни произведения, но и с изпълненията си на множество кантатно-ораториални творби от Бах, Хендел, Хайдн, Моцарт, Бетовен, Росини, Менделсон, Брамс, Верди, Рахманинов, Шостакович и др. Националният филхармоничен хор с диригент Славил Димитров също ще се присъдени към звездния състав от солисти, диригент и Софийската филхармония за изпълнението на емблематичната Вердиева творба.", "date": "2019.12.06", "title": "Росен Миланов дирижира   \"Реквием\" от Верди "}
{"url": "https://duma.bg/chovek-e-pryako-otgovoren-i-za-svoeto-shtastie-i-za-svoeto-neshtastie-n204881", "text": "Ново философско предизвикателство към читателите си отправя издателство \"Милениум\". На пазара вече е седемнайсетата книга от поредицата \"Философия за всеки\". Авторката София Петрова този път ни връща в Рим и стоицизма с книгата \"Епиктет и човешката свобода\". Eпиктет (ок.50 - 138 г.) е античен философ стоик, който подобно на Сократ не оставя свои трактати, а използва формата на беседата и диалога, за да предаде на околните възгледите си. Роден като роб, впоследствие помилван и освободен, той прави може би най-задълбочените проникновения за човешката свобода в историята на философската мисъл. Разбиранията му са формирани както под въздействие на платониците, така и от все по-разрастващото се в онова време християнство, чрез което логиката на старите стоици - Зенон, Диоген и Хризип, е надградена чрез идеята за върховното божество. Етиката на Епиктет разграничава доброто и злото, истината и неистината чрез действията на самия човек, който е пряко отговорен както за личното си нещастие, така и за личното си щастие. През Средновековието учението на Епиктет се е използвало като правилник с наставления за живота на монасите, а редица по-късни световни мислители, сред които Блез Паскал, Монтен, Ницше и Хегел, основават върху него собствените си философски теории. В \"Епиктет и човешката свобода\" са включени 44 кратки истории за мъдреца, с които се обяснява формирането и същината на възгледите му, както и полезни цитати за размисъл.  - Ако искаш да си безпристрастен съдия, гледай делото, а не обвинителя. - Владей страстите си, иначе ще те владеят теб. - Завистта е враг на щастливите. - Има само един път към щастието: да престанеш да се безпокоиш за нещата, които не са подвластни на волята ти. - Истински борец е този, който се бори именно със своите порочни помисли. - Истинското добро се заключава в правилните понятия и добрите желания. Истинското зло - в неправилните понятия и порочните желания. - Не е важно какво ти се случва, а как реагираш на него. - Обстоятелствата не правят човека, те само разкриват истинската му същност. - Поддаващият се на някакъв порок има склонност да порицава другите. - Свобода значи да искаш нещата да стават не така, както желаеш, а както е справедливо да стават. - Умният се бори със страстта, а глупавият й става роб. - Хората биват мъчени не от вещите, а от представите за тях.", "date": "2019.12.06", "title": "Човек е пряко отговорен и за своето щастие, и за своето нещастие"}
{"url": "https://duma.bg/u-nas-futbol-i-obrazovanie-sa-pochti-nesavmestimi-n204942", "text": "- Това бяха успешни квалификации за България и за нашия набор. Преди две години момчетата от този отбор не успяхме да се класираме в квалификациите на 17-годишните. Треньорът ни Ангел Стойков промени много неща - станахме колектив, по-агресивни сме вече, всеки пази гърба на другия. Стойков е много силен треньор - резултатите го показват. Под негово ръководство 3 от 4 набора се класираха за елитен кръг квалификации. В България имаме добри футболисти, но трябва да им се дaва шанс и те ще се докажат. Всеки може да победи всеки, ние играхме по-добре от Черна гора и Армения, през второто полувреме надиграхме и Турция, но късметът беше с тях, свириха им несъществуваща дузпа. Реалният резултат с Турция беше 2:2. - Основният проблем е, че момчетата на нашата възраст не получават достатъчно игрово време у нас и съответно не могат да натрупат опит. Ако \"СептемвриУ беше останал в efbet Лигата, аз по-трудно щях да получавам игрови минути. Затова на тази база впоследствие ще струваш 200 хил. евро или 2-3 млн. Това е причината. Иначе подрастващите български момчета предпочитат да се скатаят в упражненията, да си спестят един метър, по-често не си казват \"Хайде, ще направя още едно усилие\". А по едно усилие отгоре всеки път и резултатите ще дойдат налице. - Започнах в \"Славия\", където бях една година, след това преминах в ДИТ, както се казваше тогава школата, и до днес съм в \"Септември\". Мога да благодаря на г-н Румен Чандъров, че дава шанс на младите. Мечтая да стана голям футболист, който да прослави България, да промени случващото се в родния футбол. Мечтая всичко да е наред с моето семейство, което много обичам. Благодарен съм им за това, което съм днес, защото са ми дали много неща, които не се описват с думи. Искам да оправдая доверието на моите родители. - Да, майка ми е бивша гимнастичка, баща ми - бивш футболист. Те ме запалиха. Баща ми ме заведе на игрището до нас, където за първи път разбрах какво е футбол. Не мога да кажа, че оттогава нататък всеки ден е бил футбол, но почти не е имало такъв, в който да не съм бил с топка в крака. - В \"Манчестър Юнайтед\" бе първото ми излизане, бях само на 9 години. Мога само да мечтая и да направя всичко възможно един ден да стигна до това ниво. Там учех и английски език. Две седмици бях там. По време на тренировките треньорите се интересуват изключително много какво прави всяко момче. Не гледат например само един играч, който е по-добър, за да му отделят повече внимание. В продължение на 3 лета за по две седмици бях в Испания на камп на \"Еспаньол\", водеше го Давид Фернандес. Нивото е изключително високо - не толкова като физика, колкото техника, тактика. Този стил на игра ми допада. След това дойдоха поканите за мен от Италия - от \"Лацио\" и \"Аталанта\". Поради учебни причини обаче не успях да остана там. Сега уча в Американския колеж, а в него не можеш да отсъстваш. Бях една седмица на проби в \"Аталанта\" и изиграх една контрола. Казаха ми, че са много доволни и ще продължат да ме следят. Много голяма е разликата с България. В \"Лацио\" трябваше да изкарам един месец, но отново поради учебна ангажираност прекарах само една-две седмици. Отборът ме изуми с физиката си. Нямаше момче, което да е под 180 см, дори 185 см. Все момчета на моята възраст, които са здрави и готови за професионален футбол. Определено тактиката е на изключително ниво. - Не е за питане. Много големи проблеми, най-доброто е, че успях почти да добутам до края. Уча в Американския колеж в София, което е едно от най-добрите училища на Балканския полуостров въобще. Сега съм 12-и клас и е една идея по-леко. В България много трудно се съвместяват футбол и училище, така седят нещата, че едното не подкрепя другото, няма вариант да носиш и двете дини под една мишница. Не мога да разбера защо се получава това. В чужбина те поощряват в училище, ако си национален състезател или просто добър футболист. В спорта пък ценят това, че се учиш отлично или си интелигентен. Тук, като обясниш, че трябва да отидеш на училище, защото е по едно и също време с тренировките, ти се правят проблеми. Както и обратното. Това са неща, които трябва да се променят. - Със сигурност е така. Чувал съм баща ми какво разказва за тях и съм свидетел на това, което се случва там. - Трудно е да те оценят тук. Само да се чуе нещо лошо за теб и веднага те захапват, спират да те ценят като човек, футболист. Друга тема е, че футболът все пак е на по-високо ниво в обществото, по-добри пари се дават - въобще повече са плюсовете. - Определено се искат саможертви, за да станеш голям футболист. Избягвам да излизам по барове. До ден днешен не съм опитвал наргиле, не съм ходил на дискотека. Това са неща, които моите приятели намират за нормални, но това са неща, които не ми доставят удоволствие. Предпочитам да си почивам вкъщи, да се видя с приятели, със семейството, отколкото да ходя да си губя времето. - Освен срещите с приятели, да играя видео игри. - Имаш ли любими футболист и отбор? - Кристиано Роналдо, не мисля, че ще учудя с отговора някого. Отбор - \"Реал\" (М). Това ми е любимият отбор още от дете и си мечтая един ден да защитавам неговите цветове. - През по-голяма част от живота ми съм играл като нападател, но също така сериозно игрово време съм прекарал и зад тарана - като атакуващ халф. Това е по-интересната позиция като цяло, защото се срещаш по-често с топката и имаш повече варианти. Но напоследък ми се налага да играя като централен нападател и нямам нищо против. - Ако пропусна някого, ще се почувствам зле. В \"Славия\" първият треньор ми беше Цветослав Алтънов, знам, че сетне замина за Китай. След преместването ми в ДИТ ме поеха Борислав Кьосев, Саша Симонович, Митко Джоров, Ивайло Василев, Адриан Боцев за кратко, сетне дойде Християн Войнов, после Тони Кирилов, Светльо Петров, Христо Арангелов. В националните гарнитури треньори ми бяха Емил Спасов с Александър Йорданов, Викторио Павлов и стигаме отново до Христо Арангелов, Ангел Стойков и сега Милен Радуканов. - Никога не съм съжалявал за всяка една тренировка и всеки изигран мач. Това са емоции, приятелства, които остават до живот. Не си представям живота без футбол, някакси би бил празен и скучен.", "date": "2019.12.06", "title": "  У нас футбол и образование са почти несъвместими"}
{"url": "https://duma.bg/nikola-vaptsarov-i-hienite-n204922", "text": "В началото на така наречения демократичен преход от 10 ноември 1989 година на отечествената литературна сцена се появи една кохорта от нискочели псевдоинтелигенти и хора с лакейски манталитет. С дивашко настървение те се втурнаха да внушават на българското общество, че автори като Христо Ботев, Пейо Яворов, Гео Милев, Христо Ясенов, Христо Смирненски, Никола Вапцаров, Пеньо Пенев трябва да бъдат подложени на цялостна преоценка. Очевидно не им харесваше на ругателите, че тези велики български поети са и личности с неизтощим революционен дух, хора, посветили живота и творчеството си на безсмъртната социална идея. Разбира се, причина за скверните попълзновения бе не само духовната нищета на споменатите \"преоценители\", а и неудържимото им раболепие да обслужват чужди интереси и да изпълняват щедро заплатени външни поръчки. Тези литературни ибрикчии се наеха със задача, която не е по оскъдните им духовни силици - да преподредят естетико-художествената и общокултурната йерархия на ценностите в България от Освобождението насам. Но \"Не се гаси туй, що не гасне\", прогласява народният поет Иван Вазов. Не се заменя Никола Вапцаров с Марин Георгиев. Не бихме се занимавали с това лице по хигиенно-естетически съображения, понеже още когато се появи преди три десетилетия скверният му опус срещу Вапцаров, обществото бе залято от вълна от омерзение и негодувание. Всеки интелигентен човек може да си припомни десетките публикации, в които лицето бе демаскирано и заклеймено. Тези дни обаче едно негово особено нагло интервю отново привлича вниманието ни към случая.  Нека преди всичко да посочим няколко дебели лъжи в интервюто. Първата просташка лъжа е, че преди четири години писателят Никола Инджов уж бил казал: \"Прав е Марин Георгиев, виновни са нашите другари.\" Даже бил готов да напише предговор към ново издание на книгата. На сцената бил присъствал и Тодор Коруев. И Никола Инджов, и Тодор Коруев с погнуса отхвърлиха тази плоска инсинуация. И ще го потвърдят.  Второ. Марин Георгиев научил от поета Таньо Клисуров, че друг поет и политик от Стара Загора - Трифон Митев - след \"като прочел книгата, казал: \"Че какво искат нашите другари?!\" Разбира се, че Трифон Митев, като честен човек, ще отрече и осъди тази подлост, но чудим се защо Марин Георгиев накисва във велзевулската си комбинация и наивния и притеснителен поет Таньо Клисуров?  Трето. Още по-отвратително е твърдението на автора на \"Третият разстрел\", че писателите Виктор Пасков и Христо Калчев в ресторанта на СБП му били заявили\" \"Написал си най-добрата документална книга в последните 60 години\". Не само аз, но и още десетки писатели знаят оценката на Пасков и Калчев за злополучния опит на лицето да се подгаври с великия Вапцаров. Има живи свидетели, които ще потвърдят, че и Калчев, и Пасков тогава така се погнусиха от споменатата книга, че нееднократно заявяваха, че лицето даже не заслужава тяхното презрение, толкова низко е паднал.  В злополучното интервю са споменати поетесата Миряна Башева, белетристите Христо Карастоянов и Неда Антонова, както и литературният критик Георги Янев, също в опит да бъдат оплетени и оцапани с пръските на клеветата и инсинуацията.  Значителна част от пространното интервю е насочена срещу роднините на великия поет революционер - Мая Вапцарова и внука на брата на поета - Никола Вапцаров - младши. Сигурен съм, че те ще отговорят по достойнство на плебейщините на лицето. Все по-неприятна става вонята, която се разнася от публичните изяви на този самопровъзгласил се \"борец\" за истината и справедливостта. Ако беше продължил почтено пътя си на литератор (какъвто беше в книгите \"Село\" и \"Праг\") днес нямаше да се жалва и да хленчи, че бил несправедливо нападан. И вече в пристъп на опасни девиации да твърди, че зад него стоял сам Бог. Неслучайно всички приятели литератори от студентските години на Марин Георгиев се омерзиха от поведението му и не искат и да го чуят даже. Става дума за такива достойни писатели като Панко Анчев, Минчо Минчев, Паруш Парушев и др.  Суетата, себелюбието и самооблъщението явно не дават мира на лицето и то отчаяно търси начини и поводи да привлече към себе си нечие внимание. Наближава поредната важна годишнина от рождението на Никола Вапцаров. Продалият душата си на Мамона автор на злополучната книга \"Третият разстрел\" жадува отново да опита подло да откърши клонче от венеца на безсмъртието на Вапцаров. Люде като това лице много напомнят на естетическите хиени, които са лаели в различни исторически периоди и срещу автори като Христо Ботев, Пейо Яворов, Гео Милев и Христо Смирненски.  Драскачът на споменатото сквернословие не може, а и не желае да разбере, че животът и творчеството на Вапцаров повтарят по изумителен и загадъчен начин нравствения Път и социалния Избор на други големи български поети. Драмата на националната съдба се оглежда и у него по същия начин, както у Ботев, Яворов и Гео Милев. Подобно на тях Вапцаров отказва да приеме живуркането в една филистерска действителност и посвещава целия си живот на социалната и нравствената промяна на обществото. И неговата поезия, както поезията на споменатите поети, отразява върхови и крайно напрегнати състояния на българския дух, на конкретното социално и екзистенциално време. Затова тя е тревожна, драматично заредена, взривообразно разгръщаща се, тя улавя и художествено претворява посланията на действителността. А тези послания са жестоки. Човекът, този уж венец на мирозданието, е запокитен в бездната на мизерията. Насилието тържествува над неговия стремеж към хармония. Несвободата става всекидневие. Поезията на Вапцаров твърде често всъщност проследява зловещата хроника на цинизма на епохата, на неговите безбройни превъплъщения.", "date": "2019.12.06", "title": "Никола Вапцаров и хиените"}
{"url": "https://duma.bg/broneboyni-patroni-nyama-otkriti-n204923", "text": "Да пишеш за Вапцаров е и трудно, и лесно. Трудно, защото толкова много е говорено... Какво ли ново можеш да кажеш за поет, отдавна надхвърлил рамките на националното и достигнал до общочовешкото? Лесно, защото той е един от нас, обикновените хора. И разговаря с нас убедително и разбираемо чрез стиховете си. Прочетете пак поезията му и ще разберете.  И ето, честваме 110 години от рождението му. Най-добрият начин да го почетем е чрез написаното от него. А аз ще се опитам да си обясня какво е за мен Вапцаров. Може би преди всичко мечта за по-добър живот, вяра в един по-справедлив свят. Стремеж към свобода. Но и към романтика - звездите над Фамагуста продължават да привличат... И още, още...  Големите поети остават, защото написаното остава и надхвърля границите на един човешки живот.  И тук дулата на екзекуторите са безсилни. Както са безсилни и хулите на днешните екзекутори. Тези, които се опитват да отрекат Вапцаров, да го преиначат, да го обезсмислят. Няма да успеят, защото вярата в утрешния ден е \"...бронирана/ здраво в гърдите/ и бронебойни патрони/ за нея/ няма открити!\"  Нима стихотворенията му не са актуални сега? Достатъчно е да си припомним: \"Народът - прост,/ живота - тежък, скучен./ Живот без маска и без грим -/ озъбено свирепо куче.\" А \"героят\" с луксозната лимузина и момичето - \"жребица от разплодник\" от стихотворението \"Кино\" не ви ли напомнят днешните богаташи и силиконовите кифли около тях? И нима не трябва да се борим ежедневно с живота - този, несправедливия, жестокия. И единственото спасение е не примирението, а борбата, защото тогава \"как мислиш,/ ще ли победиш,/ навъсен, мръсен,/ зъл живот?  Но Вапцаров не мрази живота. Напротив, \"да знаеш ти живота как обичам!/И колко мразя празните химери...\" И ни заразява с тази обич... А ние затворихме фабричните комини... Но спря ли черният труд? Нима машините вече не мачкат човека. Напротив. И днес в борбата за насъщния той минава ежедневно през машината на живота, която го употребява, смачква и накрая изплюва обезличен.  А мечтите? На практика ни забраняват да мечтаем. Искат от нас да приемем живота такъв, какъвто е, без алтернатива. Същите тези, които се опитват да отрекат Вапцаров. Или да го обрекат на забрава.  Но няма да стане. Преди дни по време на Вапцаровата седмица във Варна 150 деца рецитираха стихотворения на поета...  Всъщност Вапцаров е брониран здраво в гърдите на всички, които мечтаят за свобода и справедливост. А това е вечна мечта. И \"бронебойни патрони няма открити\". ", "date": "2019.12.06", "title": " Бронебойни патрони няма открити..."}
{"url": "https://duma.bg/brambari-v-glavata-n204941", "text": "Тази сутрин властта се събуди от някакво много странно жужене. Беше тежък, монотонен и силно дразнещ шум. Властта отметна одеялото, нагласи възглавниците и се ослуша внимателно. - Това - рече си властта - ще са само бръмбари. И още по-точно - бръмбарите в главата на народа! Леле! - Те, бръмбарите, не са от днеска там, ама много се чува вече, бе! Бръмчи, та пушек се вдига. Да се чудиш какво толкова иска този народ, бе, откъде се завъди толкова бръмбар! Властта седна в леглото. Шумът ту усилваше, ту намаляваше. Властта я заболя главата. - Искаха обещания - дадох им ги! Искаха да слушат хубави приказки - само такива им говорим! Искат да ходят по белия свят - отворили сме границите максимално, всеки излиза или влиза, когато му скимне. Ходят, където душа им иска, социални помощи им дават, пазят ги. Защо бръмчат толкова, бе? Властта стана, отиде до банята и огледа умореното си лице в огледалото. - Искаха да слушат басни за по-добър живот. Намерихме най-добрите разказвачи и ги турихме най-отпред. Искаха да печелят мангизи, без да бачкат и един час - осигурихме им най-добрите лотарии на света. Да лежат и да търкат билети, ама и от това са недоволни! Искаха да управляват най-кадърните, най-способните и най-можещите. И такива хора намерихме. Е, не се справиха с всичко, ама да си го кажем направо - те и очакванията на народа също бяха нефелни.  Властта пак се вгледа в зацапаното огледало. - Искаха хляб за всички - има. Искаха зрелища - и това го има. Обича народът скандали - молим, по три на ден. Не иска народът мир - няма, няма и да има. Не им остават пари да плащат данъци, защото имат големи харчове по цигари, пиене и други такива - това леко го подминаваме. - Толкова много работа свършихме за народа. Отделихме го от комшии и роднини. Заляхме с партийна боя враговете му и сега той непрекъснато ги сочи с пръст. Убедихме го, че само ние сме най-честните, най-стройните и най-красивите. Успяхме да разделим мозъка от стомаха му и сега нямат никаква връзка. Разбра вече народът, че както има законно богати, така по нашите земи ще има и законно бедни! Властта включи телевизора на новините, но намали звука до нула. - Аман! - промърмори властта. - Много фира взе да дава този народ, бе! Уморих се едно и също да му дрънкам, да му говоря и да го галя по главата. Време е добре да запомни, че властта само за народа мисли, сън не спи, храна не яде и да си опича акъла, щото никой по-добре от нас не може да управлява! Само ние, властта, знаем какво има в главата на народа и сме сигурни, че това е дреб и перушина! Никаква мисъл няма в главата народна. Малко мъка по миналото, парчета от телевизионни новини, мешана скара и една торба псувни! Тръсна глава да прогони шума и се върна в леглото си. - Налага се - рече властта - пак да набивам чемберите му! Още десетина минутки да дремна и после ще видят те - само на народ ще ми станатЕ Не довърши думата си, зави се през глава и шумно захърка.", "date": "2019.12.06", "title": "БРЪМБАРИ В ГЛАВАТА"}
{"url": "https://duma.bg/pardon-n204939", "text": "ЛАФ НА БРОЯ Главната заплаха за човечеството е ограниченият човек, снабден с неограничена власт. КОЛЕЛОТО ЗА ЛЕТИЩЕТО - Алооо, 112 ли е? Бързо, къщата ни гори? - Как се е появил огънят? - Прометей ни го е дал, но това какво общо има! ДОКТОР СПАС И НЕГОВИТЕ ПАЦИЕНТИ По време на обиколка в психиатрична лечебница.  - Този болен защо ридае така? - пита лекар колегата си.  - Политик, продал родината си. - А защо преживява така?  - Не му платили. Рубрика: ДЖЕЗВЕ - Айде, събличай се! - Но аз имам мъж… - После ще се хвалим кой какво има! КАКТО ПО-НАПРЕД Изборите минаха в свобода и ред, тъй са си минавали те и по-напред: пак свободно Силата гласовете сбра и остана Правдата със счупени ребра. 1948 г. ФОЛКБИТАК Скапан живот, скапани хора, скапано време… А, не, всичко е наред - намерих водката! ПЪРВА ЧАСТНА, ВТОРА ГЛУХА ВАЖНО! За нуждите на МВР правителството ще закупи десетина високоскоростни автомобила - всеки по 300 хиляди лева, за да могат униформените служители по-бързо да разкарват дрогата до различните клиенти в страната ни.", "date": "2019.12.06", "title": "ПАРДОН"}
{"url": "https://duma.bg/rastezh-n204940", "text": "Докога така цените ще нарастват ден след ден? Този, който често пита, е навярно заблуден. Ако в София живее, той ще знае, както аз, че расте, но не старее всичко хубаво у нас. Де така да беше с мене, с хубавите ми мечти, но обратното броене в тях растежа ми спести. А цените дружно раснат, туй е днешният възход… Не е ли това прекрасно тук за всеки мафиот!", "date": "2019.12.06", "title": "РАСТЕЖ"}
{"url": "https://duma.bg/nezabravimi-migove-s-baba-elena-vaptsarova-n204891", "text": "Течеха забързани майските дни на 1958 г. Често ни навестяваха обичайните пролетни дъждове, но слънцето не се плашеше от небесните набези и макар и плахо, боязливо, се прокрадваше през облачните завеси, за да напомня, че не ни е изоставило и забравило. Това окуражи нас, студентите от Пловдивския учителски институт, и предприехме екскурзия до Рилския манастир. На връщане минахме през Банско, което ни примамваше с възрожденската си романтика и с факта, че тук бе родното място на Вапцаров. Немалка заслуга за това имаше и преподавателката ни по литература Филипа Тороманова, която нерядко ни връщаше към огненото творчество на поета и самопожертвувателния му всеотдаен житейски път. Затова отхвърлихме настойчивото предложение на директора ни Гочо Илиев да посетим най-напред любимата му Байкушева мура, а след това да се запознаем със забележителностите на това китно градче в Пиринския край. И нетърпението скоро ни изсипа пред родната стряха на поета легенда. Беше 22 май 1958 г. С огромно вълнение и любопитство разглеждахме неговия двукатен роден дом, превърнат от признателна България вече в един от най-посещаваните ни музеи. И това не беше случайно. Авторът на \"Моторни песни\" беше нашумял като творчески и житейски подвиг не само в родината си, но името му се произнасяше с преклонение из много кътчета по света. А за това определена заслуга имаше и легендарната Долорес Ибарури - ръководител на Испанската комунистическа партия, една от най-уважаваните жени на нашата планета. Завладяна от борческата поезия и героичен живот на първородния син на баба Елена Вапцарова, тази доблестна дъщеря на испанския народ предложи големият българин да бъде удостоен посмъртно през 1952 г. с най-голямата международна награда на Световния съвет на мира.  Прекрачихме трепетно невисок праг и още с влизането ни посрещнаха с открита, добронамерена любезност сестра му Райна и неговата майка - баба Елена Вапцарова. Музейната експозиция тогава беше разположена само на първия етаж на тази сравнително малка стара възрожденска къща. Но в замяна на това пък разказваше на посетителите и гостите най-интересни и значими моменти от твърде съдържателния и красив житейски път на големия поет и човек. Езикът на гледащите ни уж безмълвни фотографии, документи, ръкописи, вещи, до които се е докосвал вдъхновеният и неповторим творец, е наистина силно изразителен, впечатляващ, но много по-силни и въздействащи като че ли се оказаха думите, живите спомени на майката. Тя ни покани на втория етаж, в неголям, но уютен вестибюл, пред скромната си стаичка, в която все още живееше и витаеше духът на безсмъртния свят на някогашния млад и духовит моряк. Тази средна на ръст жена, облечена в местна народна носия, нямаше вид на рухнала старица от третата възраст. Нищо не издаваше нестихващата й горест от тежките преживелици. Приседна на малко столче сред нас, а ние, втренчили нетърпеливи трескави погледи, не откъсвахме любопитни очи от изстрадалата, простичко облечена, но с интелигентно излъчване домакиня. По израженията, с които я бяхме дружески обгърнали, усети целта на посещението ни и без да чака въпроси, отприщи спокоен и уверен глас, а ние, разбира се, само това и чакахме. Потънахме в замислена тишина.  Тя бързо ни пренесе в обикновения на пръв поглед, кратък, но рядко драматичен житейски път на своя непрежалим Никола. Напрягах слух до краен предел, стараейки се да уловя и запечатам всяка нейна мисъл, потапяща ни в интересни детайли от един бурно извървян живот. Тонът й беше балансиран, гласът й не познаваше обичайните след толкова трагични душевни сътресения униние и скръб. Но в замяна на това думите й не скриваха нестихващата обич и гореща привързаност към голямото дело на Никола, както тя го наричаше. Стана дума и за по-малкия й син Борис, дъщеря й Райна и рано овдовялата й снаха Бойка. За последната и една лоша думица не отрони, с каквито се опитваха да я обсипват някои недобросъвестни люде по онова време. По всичко личеше, че тя скъпеше името на Бойка и повече от родна майка бранеше нейната чест и достойнство. Пък и снахата, която работеше като кореспондент на БТА в Москва по това време, винаги се е отнасяла като рядко интелигентен човек, с много уважение към майката на своя рано загинал съпруг. За отбелязване е, че баба Елена, природно интелигентна, беше човек със здрава нравствена култура и висок морал, беше чужда на прибързани, лекомислени, емоционални хорски приказки. При нея всяка дума беше обмислена, премерена, казана на място. Разказът й беше лишен от излишни и ненужни емоции, но грабващ, убедителен, особено вълнуващ, наситен с най-силно въздействащите стихове от уникалните \"Моторни песни\". Останах изумен от невероятната й памет - знаеше наизуст цялата поезия на своя син, тя просто живееше с нея ден и нощ. Имаше страхотна дежурна мисъл. Слушах и се възхищавах на феноменалните й човешки възможности. Умело подкрепяше всяка своя мисъл с най-подходящите стихове от творбите на поета. Говореше и сякаш съпреживяваше със смълчаната млада аудитория отново неговия житейски и творчески път. Бяхме потънали в сладък захлас като малки деца, наострили слух като сърнета в стремежа си да не изпуснем нито миг от напрегнатото битие на сина й. Пред очите ни оживяха нелегални явки, потайни срещи с Цвятко Радойнов и други партийни функционери, ревностното участие в Соболевата акция през 1940 г., арестите, разпити в полицията и злополучният съдебен процес, ужасната смъртна присъда. Всички са обзети от неудържима тревога от надвисналата смъртна угроза над всеотдайния антифашист. Грозната вест разтърсва дома им, никой не може да си намери място и се чудят как да го спасяват. Близки, приятели, другари, съмишленици хукват да тропат по бездушни врати, ала \"отнийде взорът надежда не види\". Баба Елена хваща пътя за София, за да търси помощ и избавление от двореца. Горката женица все още е хранела някаква неугаснала надежда, че цар Борис се е познавал със семейството им и ще се намеси за вразумяване на самозабравилите се палачи. Опитала се да се добере до Величеството, но \"народният\" монарх, като разбрал кой и за какво го търси, наредил на своите помощници да й предадат, че отсъства. Попарена е и сетната оцеляла искрица в потъналата й в жесток и неумолим ад душа. Нозете й се подкосяват, пред очите й притъмнява от връхлетялата я безмилостна безпомощност. В тези мигове, когато майката ни докосваше до шумно афишираната добронамереност и хуманност на короната, по лицето на мнозина се изписа мрачната сянка на напиращото в гърдите гневно възмущение. А гласът на развълнуваната домакиня, по навик равен и спокоен, рязко повиши тон, изразявайки разочарование и огорчение от първородния син на Кобурга. А човекът зад решетките милост от никого не е просил и не може да си позволи да се себеунижава пред бездушните властелини, лишени от съвест и морал, и ако трябва да умре, ще умре по ботевски с другарите си. От гърдите й обаче се изтръгна тежка въздишка, когато ни отведе пред зейналите смъртоносни тунели на гарнизонното стрелбище в столицата, където на 23 юли 1942 г. рухва прострелян за своите скъпи идеали този свиден син на Банско и родината ни. Всички бяхме настръхнали. Остри тръпки плъзнаха по гърба ми, в главата ми сякаш заотеква злодейският крясък на безчувственото олово. А очите на баба Елена Вапцарова издайнически плувнаха в гореща мъглица, когато започна да оглася с пресипнал от болка глас неговото последно заветно стихотворение \"Предсмъртно\". Обгърнах с натъжен, замислен поглед младите си сподвижници, всички бяха сковани, погълнати от тягостно безмълвие. Очите на мнозина бяха овлажнени, онемели, изоставени от обичайния им светъл младежки блясък. ", "date": "2019.12.06", "title": "Незабравими мигове с баба Елена Вапцарова "}
{"url": "https://duma.bg/nepoznatite-rakopisi-na-vaptsarov-n204892", "text": "За първи път пред нашите читатели представяме непубликувани стихотворения на Никола Вапцаров. Те достигнаха до нашата редакция благодарение на любезното съдействие на племенницата на поета Мая Вапцарова.  Стихотворенията са намерени в архивите на МВР. Открити са по време на първия му арест след Соболевата акция. Едното от тях е написано на ръка. Това дава основание да се смята, че може би е написано в ареста. То е без заглавие. Всъщност тези строфи са познати на читателите от \"Хроника\". В ръкописа обаче има един ред, който е ключов за стихотворението. Това е финалният стих \"Ала не мислим, да умираме\", отделен от останалите. Според мен именно той, както и фактът, че ръкописът е чист, без поправки, говорят, че Вапцаров е замислял творбата като отделно стихотворение, което впоследствие е вплел и доразвил в \"Хроника\".  Другото стихотворение, непознато на читателите, е \"Бунтът кипи\". То е преписано на пишеща машина от Вапцаров. Творбата е недовършена. Самият стих е доста суров, просто \"нахвърлян\". Вижда се, че поетът е имал намерение да работи върху него. За това говорят и многоточията в края на творбата. Защо стихотворението е недовършено, остава загадка. Може би поетът го е оставил за по-подходящ момент или не е сметнал, че е достатъчно добро. Някои от идеите, съдържащи се вътре, откриваме в \"Двубой\". Сред архивите има и препис, пак на пишеща машина, на стихотворението \"Селска хроника\", познато добре на читателите, което е и един от поводите за първия арест на Вапцаров, и което представяме.  Отвсякъде врази. Беласица е в броня. Край Охрид син картечниците грачат. Какво сега? – Сълзи ли да пороним, или на глас да седнем и да плачем? Зенитите се кашлят към звездите и храчките им светят с бяла диря. Душите сме си стиснали в зъбите, ала не мислим да умираме. За първи път не влиза днес у нас историята с кървавата мутра. Столетия сме чакали, за час ще потърпим сега дима барутен. Но после, след жестокия погром, когато прашни, морни и окъсани се юрнете назад към своя дом – ще ви посрещнем злобни и навъсени. От глад ще вием в пустите поля, на глутници ще ви следим в горите. В гърдите ще избухне дива страст и мътен блясък ще гори в очите ни.  - * * * - За първи път не влиза днес у нас историята с кървавата мутра. Столетия сме чакали, за час ще потърпим сега дима барутен. Но после, след жестокия погром, когато прашни, морни и окъсани се юрнете назад към своя дом – ще ви посрещнем злобни и навъсени. От глад ще вием в пустите поля, на глутници ще ви следим в горите. В гърдите ще избухне дива страст и мътен блясък ще гори в очите ни,  ------------------------------ ала не мислим да умираме.", "date": "2019.12.06", "title": " Непознатите ръкописи на Вапцаров"}
