{"url": "http://www.duma.bg/node/172234", "text": "Ново онлайн предизвикателство набира популярност в социалните мрежи. Участващите в него трябва да слязат от автомобила си, докато той е в движение, и да затанцуват на песента на Дрейк \"In my feelings\", след което да успеят отново да се качат зад волана. #Kiki Challenge заля социалните мрежи от Съединените щати до Индия. И не подмина никоя възраст. Редица известни личности откликнаха на идеята. Сред тях е и българската гимнастичка Цветелина Найденова. \nЕксперти обаче предупреждават за опасностите, които крие забавната игра. От по-безобидните - като например да ти откраднат чантата, до по-рискованите - като автомобилът да се заключи без шофьор зад волана или да се предизвика инцидент на пътя.   \n \t\n", "date": "2018.08.01", "title": "Ново предизвикателство заля социалните мрежи"}
{"url": "http://www.duma.bg/node/172232", "text": "Над 40 залпа златен брокат са използвани по време на снимките на видеото към химна на Световното първенство по художествена гимнастика в София. Песента е кръстена \"Golden Girls\" и е посветена както на нашите златни момичета, така и на магията на спорта да обединява хора от различни краища на света. В шампионата в българската столица, който ще се проведе в \"Арена Армеец\" от 10 до 16 септември, са потвърдили участие 60 държави. \nВ клипа с химна на първенството се снимат гимнастички и фенове от различни страни - САЩ, Великобритания, Франция, Италия, Испания, Филипините и др., споделящи танцово движение, символизиращо туптящо сърце. Основната роля във видеото е поверена на талисмана на световното - златното момиче Радина Филипова. \n\"Golden Girls\" е по музика и аранжимент на Deep Zone Project, а английският текст е написан от Рейчъл Роу. Парчето е в съвременен денс стил със запомняща се мелодия и включва български фолклорен акцент, специално изискан от Илиана Раева. Зад кампанията застава екипът на \"Вирджиния рекърдс\". \n\"За нас е чест, че ни избраха да направим химна за Световното първенство по художествена гимнастика, на което сме почитатели! Комбинацията между спортния и музикалния свят винаги е била важна\", сподели лидерът на Deep Zone Project - DJ Dian Solo.   \n \t\n", "date": "2018.08.01", "title": " 40 залпа златен брокат за клипа на световното"}
{"url": "http://www.duma.bg/node/172235", "text": "За поредна година фестивалът за съвременен танц - One Dance Week, дава изява на хореографи от Азия, които ще превземат Дом на културата \"Борис Христов\" в Пловдив от 21 септември до 14 октомври. \nЯпонецът Кенджи Шинохе насочва вниманието към емотиконите и обезсмислянето на чувствата със соловия спектакъл [K(-A-)O] на 22 септември от 19,30 ч. В рамките на същата вечер хореографът ще представи втори солов спектакъл - [love]. \nАзиатските миниатюри продължават на 7 октомври от 19,30 ч. с два корейски спектакъла. Мистичният танц Salp`uri ще гони зли духове и ще разваля проклятия от сцената. Миниатюрата \"Демони\" на хореографа Джин А Ким и визуалния артист Джу-Бин Ким впечатлява с невероятни костюми и източна естетика на движенията, превъплътени в съвременен танц. Същата вечер публиката в Пловдив ще се срещне с един от най-техничните и популярни корейски хореографи Ин Со Лий, който ще търси път към себе си в авторския си моноспектакъл \"Първа среща\", вече представян в Южна Корея, Китай, Унгария, Румъния, а тази година спечелил и голямата награда на A Tanc Fesztivalja във Веспрем, Унгария. \nБилети за спектаклите на цени от 10 лв. се продават онлайн в системата на EpayGo.bg, както и на касите на EasyPay. Местата са ограничени.  и    \n \t\n", "date": "2018.08.01", "title": "Хореографи от Азия превземат Пловдив"}
{"url": "http://www.duma.bg/node/172233", "text": "В Института за изследване на напреднали телекомуникации в Киото, Япония, създадоха роботизирана трета ръка, която се управлява от човешкия мозък, пише Digital Trends. \n\"Вместо система за роботизирани ръце, бих го нарекъл система за интерфейс между мозъка и машина за мултитаскинг,\" уточни Крисчън Пеналоза, част от учените в екипа. И добави: \"Традиционните роботизирани системи най-често се използват, за да заместят загубата на конкретна човешка функция (например крайник), но не и за да подобрят способностите на здрави потребители. Тези системи изискват хората да се фокусират върху конкретна задача като контролирането на роботизиран крак или инвалидна количка, което ограничава изпълняваните задачи до една.\" \nЗаради това учените от института решават да създадат въпросната роботизирана трета ръка, която да се фокусира върху мултитаскинга или едновременното изпълняване на няколко задачи. Разработката се контролира от два електрода, поставени на главата на жената, които служат за улавяне на мозъчната активност. Без да се изисква цялостно фокусиране върху тази задача, човек може да управлява третата ръка да извършва определени задачи. \n\"В експериментите ни използваме третата ръка, за да хване бутилка, докато истинските ръце изпълняват друга задача, свързана с балансиране на топка\", продължава Пеналоза. \"От гледна точка на приложенията в истинския свят, може да помислим за работници, които да увеличат производителността си, или за астронавти в космоса. Но не би трябвало да се ограничаваме само до роботизирани ръце. Може би в бъдеще ще използваме такава система, за да контролираме други устройства като мобилни телефони или машини, правейки нещо друго,\" добави ученият.   \n \t\n", "date": "2018.08.01", "title": " Човешки мозък управлява роботизирана трета ръка"}
{"url": "http://www.duma.bg/node/172236", "text": "Серията от снимки, в които известни личности позират с морски обитатели, е представена в галерия Credo Bonum (ул. \"Славянска\" 2) до 27 август. Изложбата стана факт със сътрудничеството на д-р Атанас Грозданов от Софийския университет \"Св. Климент Охридски\" и помощта на WWF-България и БАКБ. Инициативата е част от световно движение, посветено на опазването на моретата и океаните от разрушителните риболовни практики. \nOколо 33% от световните запаси на риба са подложени на свръхулов, а годишната консумация на риба се увеличава два пъти по-бързо от нарастването на населението на Земята, показва доклад на Организацията по прехрана и земеделие на ООН (FAO). Европа потребява много повече морска храна, отколкото може да улови в своите води или да отгледа в рибни ферми. Към днешна дата жителите на Стария континент вече са изконсумирали запасите си от риба за годината и започват да разчитат само на внос на риба и рибни продукти, за да посрещнат потребителското търсене. \nПрез 2009 г. Никълъс Рол, съсобственик на японския ресторант Moshimo, и актрисата Грета Скаки създават благотворителната организация Fishlove. Тяхната основна цел е да насочат общественото внимание към неустойчивите риболовни методи, които с бързи темпове унищожават морските екосистеми на планетата. \nИзложбата в София бе включена официално и в поредицата събития, посветени на Европейския ден на морето, координирани от Европейската комисия. Впечатляващите фотографии, които предизвикаха значителен обществен интерес в кампании на множество световни организации - Marine Conservation Society, Ocean2012, Deep Sea Coalition, The End of the Line and Blue Marine Foundation, се показват за първи път в България с вход свободен. \nЗа фотографиите позираха много известни личности от света на киното, сред които Джилиън Андерсън, Хелена Бонъм Картър, Джуди Денч и др.   \n \t\n", "date": "2018.08.01", "title": "Звезди се снимаха с морски обитатели  "}
{"url": "http://www.duma.bg/node/172267", "text": "10 офиса на НАП ще имат нови банкови сметки за плащане на данъци, осигуровки и други публични вземания от 1 август 2018 г. Това съобщиха от пресцентъра на НАП. По новите сметки ще се нареждат плащания от граждани и юридически лица с регистрация във всички офиси на НАП в град София, включително регистрираните в \"Средни данъкоплатци и осигурители\", както и офисите София-област, Габрово, Добрич, Кърджали, Монтана, Перник, Русе, Стара Загора и Ямбол. Няма промяна в банковите сметки на останалите офиси на приходната агенция. \nПолзвателите на електронната услуга за плащане на задължения към НАП, достъпна в портала за е-услуги на НАП, ще могат да продължат да плащат без такси по електронен път. Запазва се и възможността за плащане без такса на ПОС терминал във всички структури на НАП. Всички, засегнати от промените, ще получат съобщение по електронната поща, допълват от приходната агенция. Номера на сметки няма да бъдат посочвани в кореспонденцията по имейл от съображения за сигурност.   \n \t\n", "date": "2018.08.01", "title": "Няколко офиса на НАП с нови банкови сметки от днес"}
{"url": "http://www.duma.bg/node/172268", "text": "8 от 10 държавни хотела у нас са \"на червено\" и губят милиони на година. Това сочи нов доклад от Световната банка (СБ), свързан с хотелиерския бизнес. В документа се посочват някои от главните проблеми, които са основно на стратегическо равнище, както и начините, по които те могат да бъдат разрешени. В новото проучване влизат общо 115 фирми, включително хотели, вили за отдих, както и спортни съоръжения. Всички те са генерирали обща загуба от 22 млн. лв. само за 2016 г. От СБ обаче изтъкват, че истинските загуби всъщност са неясни, тъй като българското правителство споменава единствено разходите, необходими за функционирането на хотелите. \nПравителствената резиденция Евксиноград, която се намира близо до Варна, е отчела загуба от 700 хил. лв. В доклада пишат още, че подобни резиденции всъщност оперират на много по-ниски цени от пазарните и така подкопават печалбата на частните имоти. Именно заради това обаче тези държавни хотели остават отворени за по-кратко време, което допълнително ограничава възможностите им за повече и по-големи приходи. Друга от причините за загубите е, че вместо този тип имоти да използват собствените си зали за конференции и срещи, те харчат пари, за да наемат чужди такива. Крайният съвет в доклада на Световната банка е, че е най-добре правителството постепенно да се отдръпне от управлението и поддръжката на подобни резиденции, каквато е и международната практика. \nПочивните станции на държавните институции не са рентабилни от икономическа гледна точка за поддържане, всъщност държавата се оказва най-неефективният хотелиер. Това коментира в ефира на БНР Зорница Славова от Института за пазарна икономика (ИПИ). Тези станции са строени и са предлагани като социална придобивка в годините, когато не е имало частен сектор в туризма, т.е. трудно е да отидеш да почиваш другаде, а пътуванията в чужбина са били ограничени. Тогава наистина е имало голяма добавена стойност за държавните служители като социална възможност да почиват на достъпни цени. В момента частният сектор е огромен. Пътуването в чужбина е свободно. Така че, ако в момента се монетаризира тази социална придобивка, всеки ще може да реши къде да отиде на почивка или пък изобщо да не отиде и тези пари да си останат за държавния служител\", каза Славова. По думите й повечето от тези сгради не се поддържат добре и имат нужда от ремонт, а управителите нямат стимул да поддържат качествена услуга, тъй като парите отиват в държавата. Според Славова само една трета от тези станции събират мнения и препоръки от посетителите си. Подобни места за отдих имат малък трансфер за поддръжка, който не достига за нищо и реално хората, които ги стопанисват, нямат стимул да подобряват качеството, добави икономистът от ИПИ.   \n \t\n", "date": "2018.08.01", "title": "8 от 10 държавни хотела у нас работят на загуба "}
{"url": "http://www.duma.bg/node/172271", "text": "Зачестяват случаите на положителни проби за ку-треска по добитъка в България, става ясно от отговор на министъра на земеделието Румен Порожанов на парламентарен въпрос от депутата от БСП за България Кристина Сидорова. От началото на тази година до средата на юли в страната са изследвани 123 проби от говеда, овце и кози. От тях положителни са се оказали 21 проби, или 17,1%. Най-нисък е делът на инфектираните кози - 4%. Заразените говеда са почти 7%, но при овцете 32,5% от пробите са били положителни за инфекцията. Най-много са случаите в областите Габрово и Хасково. \n \"В исторически план надзор над заболяването чрез сондажни серологични проучвания в страната се извършва още от 1950 г., като в различни периоди серопревалентността общо за популацията преживни животни варира от 5,17% до над 18%\", става ясно от отговора на министъра. Той представя данни, които показват, че преживните животни - овце, кози и говеда, изследвани за ку-треска, през 2016 г. са 934 броя. От тях положителни проби са дали 72 животни, или 7,6 %. Най-голям е бил делът на заразените овце - 8,5%, или 43 животни от общо 504 изследвани. Година по-късно - през 2017 г., популацията на инфектирания добитък се удвоява. Изследвани са общо 928 животни (овце, кози и говеда), като положителна проби дават 132 броя, или 14,2%. През първата половина на тази година пробите от трите вида добитък са едва 123 броя, а делът на положителните за инфекцията тестове е 17,1%. През 2018 г. са изследвани и 7 биволи, но при тях не е установена заразата. \n Коксиелозата, известна като ку-треска е заболяване с глобално разпространение. Причинява се от вътреклетъчен микроорганизъм. Чувствителни към заразяване са почти всички домашно отглеждани и диви животни и птици. Министърът отбелязва, че ку-треската е включена в арсенала на биологичните оръжия. При селскостопанските животни тя може да протече безсимптомно, но е възможно също да предизвика аборти, раждане на нежизнеспособни приплоди, мастити, системни заболявания, свързани с продължителна загуба на продукция. В случай на установено заболяване животните се третират с антибиотици, като терапията е най-ефективна, ако се започне до седмица след заразяването. Има регистрирана ваксина срещу заболяването и животните могат да се ваксинират по желание и за сметка на собственика.   \n \t\n", "date": "2018.08.01", "title": " Зачестяват случаите на ку-треска по добитъка"}
{"url": "http://www.duma.bg/node/172270", "text": "Комисията за защита на конкуренцията (КЗК) предяви твърдения към Националната електрическа компания (НЕК) за злоупотреби с господстващо положение на пазара за балансиране на производителите на електрическа енергия от възобновяеми източници. Антимонополната комисия съобщава на своя сайт за налагане на нелоялни търговски условия, които се изразяват в коригиране на подадени прогнозни часови графици за производство от производители на зелена енергия в специалната балансираща група на НЕК. Това е довело до необосновани, допълнителни разходи за небаланс на компаниите, отчитат от комисията. НЕК като координатор на специалната балансираща група едностранно и без основание променя графиците. Това носи допълнителни финансови разходи, породени от изкуственото увеличаване на небалансите. \nОт КЗК са установили още едно нарушение на НЕК - с правилата си в Методиката за разпределяне на задълженията за небаланси в специалната координираща група на НЕК. Те позволяват на дружеството да калкулира на производителите на зелена енергия разходи за небаланс, които Електроенергийният системен оператор (ЕСО) не е отчел и съответно - не е начислил. Така производителите на енергия от възобновяема енергия отново понасят финансова тежест, която не отразява обективно възникнали за системата разходи. \nОт КЗК посочват, че НЕК има 30 дни да представи възражения по тези твърдения, а страните ще могат да бъдат изслушани в открито заседание в антимонополната комисия.     \n \t\n", "date": "2018.08.01", "title": "КЗК установи злоупотреби на НЕК на пазара за зелена енергия"}
{"url": "http://www.duma.bg/node/172266", "text": "Мажоритарният собственик на фонда PPF, чешкият милиардер Петер Келнер, който придоби бизнеса на Теленор, ще дойде до България в някой от следващите дни, за да се срещне с премиера Бойко Борисов, съобщават медиите в България. Както е известно, в понеделник Европейската комисия одобри сделката между PPF и \"Теленор\", която включва и придобиването на българския телеком на норвежката група. Другата сделка на чешкия милиардер в България - за купуването на \"Нова телевизия\" от шведската MTG, беше забранена от Комисията за защита на конкуренцията. Срокът, в който решението на КЗК може да се обжалва, изтича този четвъртък, като плановете на Келнер били да разговаря с българския премиер преди крайния срок. \n    \n \t\n", "date": "2018.08.01", "title": "Милиардерът Келнер идва у нас да разговаря с Борисов "}
{"url": "http://www.duma.bg/node/172269", "text": "Депутатите от \"БСП за България\" - Георги Свиленски и Таско Ерменков, са депозирали точно преди излизането на Народното събрание в лятна ваканция въпрос към транспортния министър Ивайло Московски, свързан проваленото подписване на договора за концесия на летище Пловдив. Само няколко дни преди това стана ясно, че китайският конгломерат HNA Airport Group (Хайнан), част от обединението, спечелило концесията за пловдивското летище, се отказва и няма да подпише договора за стопанисване на аеропорта.  \nДепутатите отбелязват, че пред МС на заседанието от 28 март т.г. по точка 22 \"Проект за решение за определяне на концесионер на \"Гражданско летище за обществено ползване Пловдив\" - обект публична държавна собственост\", Московски докладва, че \"с проекта за решение МС определя Обединение между \"Хайнан\" и \"Пловдив Еърпорт Инвест\" за концесионер\". По-нататък министърът продължава: \"с няколко думи да кажа за класирания на първо място\", но представя само единия от обединението, а именно \"Хайнан\", пишат народните представители от левицата. В резултат на това реакцията на премиера Бойко Борисов е следната: \"ОК, сиреч сериозна е компанията\". \nИменно във връзка с тези детайли от заседанието на правителството Свиленски, който е зам.-председател на парламентарната комисия по транспорт, и Ерменков задават няколко изключително интересни въпроса към Ивайло Московски. Те питат каква е информацията, известна на министъра, по отношение на втория участник в обединението - \"Пловдив Еърпорт Инвест\". От публично достъпна информация от холандския търговски регистър, това е дружество, което е регистрирано дни преди да започне процедурата за предоставяне на концесия през януари 2017 г., отбелязват депутатите. Те искат отговор от Московски какъв е делът, с който \"Пловдив Еърпорт Инвест\" участва в обединението и какви са задълженията, които има при спечелването на концесията. Има ли причина и каква е тя да не споделите пред МС каквато и да е информация относно \"Пловдив Еърпорт Инвест\", питат народните представители. Свиленски и Ерменков искат да знаят още кои са лицата, акционери и представители на \"Пловдив Еърпорт Инвест\", както и има ли представители на компанията, с които Ивайло Московски се е срещал. Двамата народни представители от левицата чакат отговор на министъра до 4 септември. \nНовината за отказа на китайския конгломерат бе обявена официално от HNA Airport Group на техния представител Асен Василев. Неговото обяснение бе, че китайската компания няма да успее да приключи с вътрешните си одобрения на бъдещата сделка. Срокът за подписване на договора бе 20 юли. Той беше удължаван с един месец по китайска молба с решение на Министерския съвет в средата на юни. На 3 юли по време на ваканция в Прованс в Югоизточна Франция при трагичен инцидент загина съпредседателят и основател на китайския конгломерат Уанг Джен. Това беше предшествано от големи финансови проблеми и освобождаването от активи. Неофициално това бе сочено като основна причина за отказа на китайците.  \nНе е ясно оттук нататък как ще продължи процедурата и дали е възможно да се преговаря с втория претендент за летището \"Консорциум Летище Пловдив\", съставен от \"Тракия икономическа зона\" и автотранспортната компания ПИМК, която пък спечели концесията на интермодалния терминал край Пловдив. Офертата на пловдивското обединение предвиждаше 120 хил. лв. фиксирано концесионно възнаграждение и плаващо от 6% от приходите. Идеята на местните компании беше да се изгради карго терминал, като след това да се намери специализирана фирма, която да го оперира. По отношение на пътниците надеждите бяха в следващите 10 години те да достигнат 1 млн., а при достигане на максималния капацитет на настоящия пътнически терминал да се построи още един.  \nКитайската оферта спечели надпреварата за 35-годишната концесия с доста по-грандиозни обещания. Офертата за инвестиции беше 79 млн. евро. Концесионното възнаграждение - 600 хил. лв. фиксирана част и 6% от приходите плаващо. Бъдещият концесионер виждаше летище Пловдив като карго хъб и предвиждаше да се построят два карго терминала и складове зад тях. Отделно щеше да има и два хангара за ремонт и поддръжка, като оператор на базата най-вероятно щеше да бъде израелската компания Israel Aerospace Industries. Предвиждаше се да се открие и линия между Пловдив и Китай три пъти седмично.   \n \t\n", "date": "2018.08.01", "title": "БСП пита за концесията на летище Пловдив  "}
{"url": "http://www.duma.bg/node/172272", "text": "За периода април-юни 2018 г. в Националния център за анализ на БНБ са задържани общо 252 броя фалшиви български банкноти, които са в паричното обращение. Спрямо първото тримесечие на 2018 г. неистинските български банкноти са със 108 броя повече. Това става ясно от бюлетина на БНБ за касово-емисионна дейност на централната банка. \nВ общия брой на задържаните през второто тримесечие на 2018 г. неистински български банкноти най-голям е делът на купюрите от 20 лева - 68,25%. В структурата на задържаните неистински банкноти, циркулирали в паричното обращение, с по-малки дялове са тези от 50 и 10 лева, съответно с 21,83% и 8,33%. За периода април-юни са задържани и 4 броя неистински банкноти от 100 лева. За отчетния период не са задържани неистински банкноти от 2 и 5 лева. \nВ периода април-юни 2018 г. са регистрирани и задържани общо 127 броя неистински  български разменни монети, от които 6 броя от 2 лева, 22 броя от 1 лев и 99 броя от 50 стотинки.  \nЗадържани на територията на България през второто тримесечие също 183 броя евро, 101 броя щатски долара и 68 броя банкноти от други чуждестранни валути. \nВ края на юни парите в обращение са над 15,768 млрд. лева, като за период от една година те са се увеличили с 10,93%, или с 1,553 млрд. лева. Експертите на БНБ пресмятат, че през периода април-юни парите в обращение са се увеличили с 521,3 млн. лева, или с 3,42% в сравнение с края на март. Нарастването им е с 0,36 процентни пункта по-ниско от отчетеното за същия период на миналата година. Средната по стойност сума в обращение в края на второто тримесечие възлиза на 34,90 лева. \n    \n \t\n", "date": "2018.08.01", "title": " 252 фалшиви български банкноти засече за 3 месеца БНБ"}
{"url": "http://www.duma.bg/node/172273", "text": "Очаква се цените на жилищните имоти в София плавно да се понижат. Освен това се очаква да се забави и темпът на броя сделки на пазара. Този извод правят от агенцията за недвижими имоти \"Явлена\" в свое проучване, базирано на данни от Агенцията по вписванията. За периода 2014-2018 г. средногодишният ръст на цените на жилищата в столицата е 7,5%. За сравнение - с годините преди финансовата криза той е значително по-малък. Между 2005 и 2008 г. жилищата са поскъпвали с около 24% на година. \nПрез първото полугодие на 2014 г. средната цена на жилищна площ в София е с над 32% по- ниска от пиковата стойност през същия период на 2008 г., като за първото полугодие на 2018 г. тя е с близо 14% под средната отпреди 10 години. \nОтчита се и спад на броя реализирани сделки. От 2015 до 2018 г. средногодишен ръст е от близо 9% при 28% през 2014 г. При сделките с ипотеки динамиката се изразява в двуцифрени стойности при средногодишен ръст от близо 29%. Реализираният брой сделки през първата половина на годината е с над 32% по-малко от достигнатия през 2008 г., а при броя сделки с ипотеки е близо 13% по-малко. \nОт \"Явлена\" подчертават, че купувачите вече са готови да вземат и по-скъп имот от търсения, но с доказани характеристики и пазарно ориентирана цена. Понятието \"покупка на всяка цена\", характерно през предкризисния период, вече не съществувало въпреки наличието на сериозни миграционни процеси на работна ръка към столицата през последните пет години.     \n \t\n", "date": "2018.08.01", "title": "Прогнозират поевтиняване на жилищата в София "}
{"url": "http://www.duma.bg/node/172244", "text": "\nВ прегръдката на едно от чудесата на света - Белоградчишките скали, за трета година се \"отвори завесата\" за уникалния летен фестивал \"Опера на върховете\". Въображение, визионерство, творческа дързост раждат тази магична сцена, на която оживяват оперни, балетни, концертни спектакли. Сцена, която един от изключително иновативните български режисьори акад. Пламен Карталов сътворява след големите си опуси \"Опера на площада\", пред храм-паметника \"Александър Невски\", на исторически сцени и други места. Тази необикновена негова страст да открива нови и нови пространства под небето този път смея да твърдя, че е най-провокативната, най-смелата. Да разгърнеш сценично пространство, което органично да включва в случая каменната снага на Белоградчишките скали като част от сценографията и действието в един изключително труден терен се изисква въображение и голяма смелост. Изисква се воля да направиш съпричастни своите съучастници - целия ансамбъл. Да убедиш артистите, че в този многопланов сценичен пейзаж трябва да съумееш да изкачиш върха и да слезеш точно в момента, когато вече трябва да пееш на сцената в подножието. Или просто казано - да имаш усещането за сливане на природната даденост със сценичното пространство, да влезеш в кожата на героя си така, че да не изпитваш никакво вокално затруднение, когато трябва да запееш вече там, долу на сцената. Нещо, което в случая трябваше да направи дон Хосе в сюжета на \"Кармен\" от Бизе, както и други подобни епизоди, които се разиграват в други опери.  \nТова разбиране на Пламен Карталов за правене на театър в различни природни среди е едно от нещата, създало и неговите артисти певци. За тях няма нищо невъзможно, просто защото са усетили вкуса на тази игра, на това правене на спектакли и на най-трудните терени под открито небе. Необичайните сценични решения в авторския замисъл на Пламен Карталов създават спектакли запазена марка, бих казала. Духът на мястото провокира явно въображението, ражда се нещо различно, иновативно. Нещо, което дава нов живот за познатото и на публиката. \nТретото издание на фестивала \"Опера на върховете\" се откри с балета \"Корсар\" след триумфалния успех в Болшой театър в Москва. Оперната програма започна с \"Реквием\" от Джузепе Верди, след което последва \"Кармен\" от Бизе, но за съжаление \"Тоска\" от Пучини не се състоя поради лошото време. \nВ богатата програма от оперни и балетни спектакли особено изживяване бе Реквиемът на Джузепе Верди. В подножието на Белоградчишките скали, в пространството на магичната каменна катедрала една история от не така далечни времена, история за разтърсващи събития със своята жестокост, за смелост и саможертва, за геройство в името на свободата оживяха с музиката на маестро Верди. Реквиемът бе посветен на три исторически годишнини - 370 години от основаването на Никополската епархия (1648), 330 години от Чипровското въстание (1688) и в памет на жертвите от въстанието в Северозападна България (1850). Заупокойната меса на маестро Верди събуди спомена за тези събития.  \nВ прегръдката на необикновения каменен олтар - Белоградчишките скали, се въздигна молитва към небесата, молитва за успокоение на душите на загиналите, молитва, която влезе в сърцата ни, изправи на крака публиката, потънала в началото в мълчание, последвано от нестихващи бурни аплодисменти. Сякаш духът на това място, свидетел на жестокост, бе пречистен, сякаш душите на загиналите се успокоиха. И самата природа бе стихнала, безмълвна в настъпващата вечерна тишина и спокойствие, а небето, осеяно от звезди, участваше в това съпреживяване. \nТук, в естествения декор на природния храм на Белоградчишките скали, посланието на заупокойната меса на маестро Верди придоби нови измерения в неповторима хармония с духа на историческото място. \nМаестрото на италианската революция създава своя \"Реквием\" във време на силни душевни сътресения, разочарования от живота и събития от политическата сцена. Духът е повален, но не и сломен, това внушава величественото му творение, разгърнато в седем части. Една изключителна драматургия, изградена от конфликти и контрастни състояния. Трагичният пролог (Реквием и Кирие), последван от страшния съд (Диес ире) е разтърсваща музика. Третата част (Оферториум), състояние на съзерцание, е последвана от бунт срещу смъртта в \"Санктус\". \"Агнус деи\", \"Лукс етерна\" създават своеобразен лиричен център, а финалът \"Либера ме\" е кулминацията, в която бушува страшният съд и неукротимата сила на живота. Взривът от отчаяние внезапно секва, сякаш дъхът е спрял. Финалът, това е зловещ шепот, шепот на освобождаването на духа от тялото.   \nВсичко това бе сътворено по внушителен начин от солистите, хора и оркестъра под палката на маестро Ерих Вехтер. Солистите Камен Чанев, Габриела Георгиева, Гергана Русекова, Сами Лутинен заедно с хора сякаш бяха в някаква магия. Те извайваха тези контрастни състояния с изключително нюансирана вокалност, и не само това - заедно с оркестъра изграждаха под палката на маестро Вехтер тази бушуваща от енергия и смирение драматургия на Реквиема. \nТова бе една незабравима вечер под притихналото небе, осеяно от звезди, една запалена свещица в каменния олтар под Белоградчишките скали за вяра и надежда в бъдното. Необикновено събитие, под звездите на природния храм, което завладя душите ни. Събитие, родено от вдъхновението, въображението и смелостта да изкачиш високите върхове на скалите и да сътвориш опера на върховете. \nСнимка БНР \n    \n \t\n", "date": "2018.08.01", "title": " \"Опера на върховете\" дава нов живот на познатото "}
{"url": "http://www.duma.bg/node/172238", "text": "Във връзка със 70 години от създаването си Чешкият център в София обявява конкурс за лого на юбилея. Логото ще бъде използвано в печатните и електронните материали за реклама на събитията, организирани от Чешкия център през 2019 г. В конкурса могат да се включат всички, предложенията се очакват до 15 септември 2018 г. на адрес  . Дигиталните данни на всеки предложен дизайн трябва да бъдат до 3 МВ, с резолюция над 300 dpi и формат на файла jpg или pdf. Разпечатката трябва да съответства на размер А4. Победителят ще получи парична награда в размер от 400 лева.   \n \t\n", "date": "2018.08.01", "title": "Чешкият център обявява конкурс за лого"}
{"url": "http://www.duma.bg/node/172237", "text": "Списание \"Страница\" е сред читателите с новия си брой с редактор и съставител Борис Минков. Освен поезия и проза от съвременни български автори, броят съдържа и преводи - откъси от романи на Пол Остър и Роберт Менасе, както и стихове на Каръл Ан Дъфи - поет, лауреат на Обединеното кралство през 2009 г. - в преводи на Иглика Василева, Анна Димова и Калоян Игнатовски. Присъстват и традиционните \"Критически страници\" с рецензии на текуща литературна продукция на Младен Влашки, Татяна Ичевска и Борис Минков. \n    \n \t\n", "date": "2018.08.01", "title": " Нов брой на сп. \"Страница\""}
{"url": "http://www.duma.bg/node/172239", "text": "\"Търсачи на съкровища\" е игра, която предлага Хасковският исторически музей на деца от 10- до 14-годишна възраст, информира БНР. Играта \"Търсене на съкровища в музея\" е много разпространена в Европа. \"Първо трябва да открият къде е плочата на Тракийския конник и Сребърният потир на Юстиниан, долмените, които се намират в региона, какво означава Троянски тип чаша, коя е Александровската гробница\", обясни Милен Вълчев от РИМ в Хасково. В приключенията се включват и деца, и родители. Тази игра развива способността за търсене и комбиниране на информация, а в някои случаи и способността за мислене. Хасковският музей има амбиция да се обедини с други музеи, обяснява Вълчев. Примерно с регионалните музеи от съседните градове да разработим подобни игри, за да може да се разшири обхватът и за участниците да е по-интересно.\" 400 деца вече са получили сертификат за откриватели на съкровища.   \n \t\n", "date": "2018.08.01", "title": "Търсачи на съкровища в Хасковския музей"}
{"url": "http://www.duma.bg/node/172240", "text": "Националната художествена академия организира през август лятна академия за деца и ученици. Проектът е включен в календара на културните събития на София за тази година и е в помощ на родителите, които искат с полезни и интересни занимания да уплътнят ваканционното време на своите деца. Това е деветото издание на лятната академия. Откриването е днес, 1 август, с хепънинг на тема \"Летящите хора\". \nДългосрочният образователен проект на Националната художествена академия е предназначен за деца и ученици от 6- до 15-годишна възраст. Всеки делничен ден през август от 9 до 18 ч. ателиетата на академията са отворени, за да могат младите художници да творят. \nРъководителката на проекта Мария Ландова разказва пред БНР: \"Хората, които работят с децата, са наши студенти, които имат основна художествена специалност, но имат и втора специалност - методика на художественото образование. Получава се много интересна симбиоза между децата с тяхната сетивност и непринуденост и студентите.\" \nЛандова подчерта, че ателиетата им са големи и досега няма върнато нито едно дете. \nМалчуганите ще творят с различни материали и техники. Програмата на лятната академия включва занимания по живопис, скулптура и графика, създаване на авторски книжки, изработване на кукли и сувенири, уроци по калиграфия, керамика, текстил и мода. Темата на академията тази година е \"Карлсон, който живее на покрива\". \nМария Ландова отбеляза, че проектът ще завърши с изложба, на която ще бъдат показани резултатите.   \n \t\n", "date": "2018.08.01", "title": "Лятна академия за деца и ученици в НХА"}
{"url": "http://www.duma.bg/node/172241", "text": "Много емоции, горещи аплодисменти и вълнения за младите финалисти донесе тържествената церемония по връчването на отличията на ХХVттт международен балетен конкурс в изпълнения с очакваща публика Летен театър на Варна, научи ДУМА от Вяра Младенова. За първи път организаторите обявиха кой каква награда печели едва на заключителния спектакъл край огъня на Балетната Олимпиада. Публиката, която остана вярна на младите таланти и в най-дъждовните и гръмотевични вечери, горещо аплодира 20-имата избраници, които бяха на сцената във вечерни костюми. Председателят на международното жури проф. Владимир Василиев от Русия изведе пред зрителите патрона на балетния конкурс тази година - председателката на НС Цвета Караянчева. Проф. Василиев лично връчи наградите на победителите. Той ги приветства с думите: \"Вие показахте най-доброто на този първи конкурс в света. Искам от цялото си сърце да ви поздравя, защото в недалечно бъдеще вие ще светите като ярки звезди на световната сцена. Чест и хвала на създателите на този забележителен конкурс!\" \nВ старша възраст бе присъдено званието \"Лауреат на 28 международен балетен конкурс Варна 2018\" и следните награди: \"Голямата награда на град Варна\", златен медал и диплом не се присъжда. При жените първа награда, златен медал и диплом получи Юен Джъ Дзъ Сюен, Канада, втора награда, сребърен медал и диплом - Катерин Баркман, САЩ, две трети награди, бронзов медал и диплом отидоха при Мию Такамори, Унгария, и София Цуцакова, България. При мъжете първа награда, златен медал и диплом взе Сънуо Чанг, Китай, втора награда, сребърен медал и диплом не се присъжда, трета награда, бронзов медал и диплом получи Франческо Мура, Франция. \nВ младша възраст званието \"Лауреат на 28 международен балетен конкурс Варна 2018\" и следните отличия получиха: Специалното отличие Варна 2018, диплом и медал - Антонио Касалиньо, Португалия. При девойките отличие I степен, диплом и медал бе връчено на Съй Ли, Kитай, отличие II степен, диплом и медал - на Бианка Скудамор, Франция, отличие ттI степен, диплом и медал - на Елена Исеки, Германия. При юношите отличие I степен, диплом и медал не се присъжда. Отличие II степен, диплом и медал бе дадено на Харуто Гото, Германия, отличие III степен, диплом и медал - на Ицуки Омори, Португалия. \nСпециалната награда \"Емил Димитров\" за млади дарования бе присъдена на Антонио Касалиньо, Португалия. Награда за артистично присъствие на сцената на Летния театър във Варна получи Чун Уинлам, Франция. Двете награди за участие в цял спектакъл в централна роля на Софийската национална опера и балет през сезон 2018/2019 не се присъждат. Отличието за участие в цял спектакъл в централна роля на Варненската опера и балет, което ще се състои до 18 месеца след връчването на наградата, получи Андраш Ронаи, Унгария.  \nНаградата от фонд \"Нина Кираджиева\" за артистичност на български участник, получил най-висока оценка на ттт тур - 92, отиде при Джон Абенанти, България. Две награди от \"Силвия Ко\" - Япония, за перспективни млади танцьори от младша възраст, участвали на ттт тур, се присъждат една за девойка - на Съй Ли, Kитай, и една за юноша - на Антонио Касалиньо, Португалия. \nПоощрение за най-млади състезатели, юноша и девойка, участвали в III тур, се присъждат на Антонио Касалиньо, Португалия, и Елена Исеки, Германия. Поощренията за състезатели, участвали в ттт тур, но не получили награда или отличие, бяха дадени на Георги Капитански, България, Мигел Майдана, Белгия, Ан Пинейро, Бразилия, Лусиа Риос, Аржентина, Томоха Терада, Япония. \nЗа оригинални постановки със съвременна хореография, изпълнени на конкурса, създадени през последните 5 години, т.е. след 15 юли 2013 г., отличие I степен и грамота получиха: за хореография - Юанюан Уанг, композитор - Кангдинг Рей, \"Отвъд дима\". Отличие II степен и грамота бяха връчени за хореография - на Ангелина Гаврилова, композитор - Филип Глас, \"My favorite toy\". За оригинална постановка върху произведение от български композитор, изпълнена на конкурса, реализирана през последните 5 години, т.е. след 15 юли 2013 г. - грамота, взеха хореограф Надежда Дичева, композитор Иво Димчев, \"Traveling light\". \nСлед награждаването победителите показаха своите блестящи таланти на галаконцерт с най-добрите си класически и съвременни танци от конкурса. Многократни ръкопляскания връщаха на сцената любимците на публиката, най-аплодиран от които беше Антонио Касалиньо - феноменалният най-млад участник в конкурса, който заслужи най-високите призове в младша възраст. \nСупер галаконцертът, който се състоя на 30 юли, бе посветен на 60-годишната сценична дейност на един от великите балетисти на ХХ век, наричан Бога на танца, носителя на единствената в историята на Варненския конкурс Голяма награда на град Варна и неколкократен председател на журито проф. Владимир Василиев.   \n \t\n", "date": "2018.08.01", "title": " Връчиха наградите на Балетната Олимпиада  "}
{"url": "http://www.duma.bg/node/172274", "text": "През 2016 г. в България са работили активно 347 962 фирми, което е с 2,6% повече в сравнение с предходната година. От данните на Националния статистически институт (НСИ) обаче се вижда, че това нарастване се дължи изцяло на предприятията без заети служители в тях. Става въпрос основно за фирми, регистрирани като ЕТ и ЕООД, в които работи само собственикът, но той не е длъжен да се регистрира на трудов договор и статистиката не го отчита като нает. \nКъм края на 2016 г. броят на предприятията с 0 заети е достигнал 169 625, което е 48,7% от всички регистрирани активни фирми в страната. В следващата група \"1 - 4 наети\" попадат 127 187 предприятия, или 36,6% от общия брой за 2016 г. Най-нисък е делът на предприятията в групата от 5 до 9 наети лица - средно за периода той е 7,3%. В групата 10 и повече наети лица попадат 7,9% от активните предприятия. \nОт всички активни фирми в България, действащи през 2016 г., 12,5% са новосъздадени (около 43 500 предприятия). От това число 40,8% се падат на фирмите, чиято дейност е свързана с търговията или ремонта на автомобили и мотоциклети. Същевременно най-нисък е делът на новородените предприятия в сектор \"Добивна промишленост\" - едва 0,1% от новосъздадените предприятия. \nДанните показват още, че От 2011 г., с отдалечаване от годината на раждане, се наблюдава тенденция на намаляване на броя на оцелелите предприятия. През 2015 г. новородените предприятия са 40 358, като от тях 32 745 са преживели успешно 2016 г. Делът на предприятията, родени през 2011 г. и все още активни пет години по-късно - през 2016 г., е 4,7%. Най-жизнеспособни са предприятията от сектор \"Производство и разпределение на електрическа и топлинна енергия и на газообразни горива\", където делът на единиците, оцелели през петгодишния период, е 13,2%. Стойността на този показател е най-ниска за предприятията от сектор \"Добивна промишленост\" - 2,9%. \nПрез 2016 година своята работа са прекратили 34,8 хил. компании и 2,7% от заетите през годината са загубили своите работни места. Най-голям брой от тях са предприятията в сектора на ремонт и търговия с автомобили (43,4%).   \n \t\n", "date": "2018.08.01", "title": " Увеличават се само фирмите без персонал  "}
{"url": "http://www.duma.bg/node/172257", "text": "Още тази сряда, 1 август, човечеството ще е изчерпало всички ресурси, които природата може да възобнови за една година и ще живее \"на кредит\" в продължение на няколко месеца, сочи проучване на неправителствената организация Глобал фуутпринт нетуърк (GFN), цитирано от Франс прес. Авторите изтъкват, че тази дата настъпва все по-рано. \n\"1 август ще бъде денят, когато ще сме изразходвали повече дървета, вода, плодородни земи и риба, отколкото Земята може да предостави за една година, за да се прехранваме, да имаме подслон и да се придвижваме, като въглеродните емисии ще са повече, отколкото могат да абсорбират океаните и горите\", обясни Валери Грамон от Световния фонд за дива природа (WWF), който е партньор на (GFN). \n\"За да осигуряваме нуждите си, днес ни е необходим еквивалентът на 1,7 от Земята\", посочва организацията в комюнике. \nВ началото на 1970-те години този ден се падаше на 29 декември, а през 2017-а настъпи на 3 август. \nИзчерпването на ресурсите се е ускорило в резултат на свръхпотреблението и разхищенията, уточни Валери Грамон. Тя припомни, че около една трета от храните по света се изхвърлят. \nПоложението е много различно в отделните страни. Малки страни като Катар и Люксембург имат много голям екологичен отпечатък, подчерта Пиер Кане от фонда за дивата природа. По думите му, ако цял свят живееше като тях, денят на изчерпване на ресурсите щеше да настъпва още около 9-19 февруари. За разлика от тях тази дата във Виетнам е 21 декември.   \n \t\n", "date": "2018.08.01", "title": "Изчерпваме ресурсите на Земята за 2018 г."}
{"url": "http://www.duma.bg/node/172260", "text": "Северна Корея изгражда нови интерконтинентални балистични ракети. Това са съобщили източници от американското разузнаване, цитирани от световните агенции. \nТова се случва въпреки контактите между представители на властите на двете държави и опитите за затопляне на двустранните отношения. По-рано президентът Доналд Тръмп изрази задоволството си от напредъка в преговорите с Пхенян. Наблюдатели и медии обаче подчертаха липсата на конкретни резултати около месец и половина след срещата със севернокорейския вожд Ким Чен-ун в Сингапур. \nВъпреки опитите за размразяване на отношенията, все още остава напрежението между двете държави. \nСАЩ подозират Пхенян и в незаконно производство на ядрено гориво. По-рано през месеца американското разузнаване разпространи доклад, в който се твърди, че КНДР нарушава резолюцията на ООН за лимит на доставките на преработен петрол. \nВоенните не за първи път предупреждават, че КНДР си остава ядрена сила, въпреки уверенията, че ще се раздели с ядрената си програма.   \n \t\n", "date": "2018.08.01", "title": "Пхенян изгражда нови ракети"}
{"url": "http://www.duma.bg/node/172262", "text": "Китай наказа чиновници заради корупция \nКитайската агенция за борба с корупцията наказа 36 618 държавни служители през първата половина на 2018 г. заради нарушаване на строгите правила за пестеливост на Комунистическата партия. Сред потърпевшите са служители от всякакъв ранг, включително и един \"на министерско ниво\". \nИ Саксония иска граничен контрол \nРегионалният министър на вътрешните работи на Саксония Роланд Вьолер (ХДС) настоя за въвеждане на контрол по границите на провинцията. Според думите му, след като Бавария е затегнала контрола по границите си, то мигрантите ще започнат да се \"отклоняват\" към други части на Германия, включително към Саксония. \"Нуждаем се от защита\", поясни Вьолер пред местните медии. \nБедствия убиха над 300 японци \nПовече от 300 души са загинали в Япония през юли заради природни бедствия в един от най-смъртоносните месеци през последните години. Първо в азиатската държава бяха отчетени рекордни валежи. Властите съобщиха, че най-малко 220 души са загинали в началото на месеца при наводнения и свлачища в Западна Япония. Дъждовете бяха последвани от рекордно високи температури, като на места достигнаха 40 градуса по Целзий. Горещата вълна отне живота на 116 души. Атентат в Афганистан \nЕдинадесет души са загинали, след като автобус се е натъкнал на крайпътна бомба в западната афганистанска провинция Фарах. Данните за пострадалите са противоречиви: според екипите за бърза помощ има 11 загинали и 31 ранени, а според полицията жертвите са седем, а пострадалите - 27. Крайпътните бомби са една от често използваните тактики на талибаните. \n \n   \n \t\n", "date": "2018.08.01", "title": "Кратки новини"}
{"url": "http://www.duma.bg/node/172259", "text": "\"Ислямска държава\" (ИД) пое отговорността за въоръжената атака върху чуждестранни велосипедисти в Таджикистан, която уби 4-ма човека, заяви групата за наблюдение \"Ес И Ти Е\". \nДвама американци, един шведски и един датски граждани бяха ударени от кола и нападнати в неделя на популярен колоездачен маршрут в район Дангхара, който е на 100 км от столицата на Таджикистан Душанбе, съобщиха официалните власти.   \n \t\n", "date": "2018.08.01", "title": " ИД пое отговорност за атентат в Таджикистан"}
{"url": "http://www.duma.bg/node/172256", "text": "Комитетът по външните връзки при Сената в САЩ одобри законопроект, по силата на който ще бъдат наложени ограничения на Турция за получаване на кредити от международните финансови организации. \nТова съобщи Анадолската агенция в кореспонденция от Вашингтон. Документът е приет на фона на изявленията на президента Доналд Тръмп и вицепрезидента Майк Пенс за налагане на мащабни санкции, ако Анкара не освободи американския пастор Андрю Брънсън, арестуван в Измир по обвинение за шпионаж и връзки с терористичните организации ФЕТО и ПКК. Според турските власти Брансън, който оглавява малка протестантска църква в Измир, и който беше един от първите осъдени американци след опита за държавен преврат в Турция през 2016 г., има връзки с групировката, която е заподозряна в извършване на опита за преврат. \nПроектът с названието \"Закон за международните финансови институции за Турция\" бе внесен за обсъждане в Сената от шестима негови представители. Като мотив за приемането на законопроекта бе посочено, че в Турция граждани на САЩ, в това число и с турски произход, са подвеждани под съдебна отговорност с обвинения за участие в дейността на терористичните организации ФЕТО и ПКК. \n\"Ние никога не бихме искали да възникне необходимост от подобен законопроект. Но неведнъж предупреждавахме, че несправедливите арести и задържания на американски граждани и служители в посолствата в Турция от средите на местните жители няма да останат без последствия\", заяви сенатор Боб Коркър, един от вносителите. \nЗа да влезе в сила, документът трябва да бъде одобрен от американския Сенат, от Палатата на членовете на конгреса и от президента Доналд Тръмп. Какво съдържа законопроектът Документът се позовава на чл.701 от американския \"Закон за международните финансови организации\", в който се казва, че \"политиката на САЩ се заключава в прозрачност при случаите на нарушения на правата на човека\". Законопроектът препоръчва на американското финансово министерство, както и на представителите на САЩ в ръководствата на Световната банка, на Европейската банка за възстановяване и развитие, а и на други международни структури, да възпрепятстват отделянето на финансови средства за Турция. \nЗаплахите за Анкара от Вашингтон По-рано президентът Доналд Тръмп заплаши да наложи широкомащабни санкции спрямо Турция, ако не бъде освободен арестуваният пастор Андрю Брънсън. \n\"САЩ ще приложат широкомащабни санкции срещу Турция заради дългото задържане под стража на пастора Андрю Брънсън, добродетелен християнин, глава на семейство и прекрасен човек. Този абсолютно невинен вярващ човек трябва да бъде освободен незабавно\", написа американският лидер в туитър. \nВицепрезидентът Майк Пенс също обяви, че са възможни санкции срещу Турция, която е член на НАТО, във връзка с пастора. \"В този случай, ако Турция не освободи незабавно пастор Андрю Брънсън и не го изпрати у дома, то по отношение на Турция ще бъдат приложени широкомащабни санкции, които ще действат до освобождението на този невинен вярващ човек\", заяви Пенс. \nПасторът бе арестуван по обвинение в шпионаж и съучастие в дейността на терористите на Фетуллах Гюлен и кюрдската ПКК, грозят го 35 години затвор. След жалбата на адвоката му съдът в Измир го пусна под домашен арест. \nОтговорът на турските власти \"Никой не може да дава съвети на Турция. Ние нямаме намерение да проявяваме толерантност към никакви заплахи. Принципът за върховенството на закона е валиден за всички без изключения\", написа в туитър турският външен министър Мевлют Чавушоглу. Веднага след изявленията на Тръмп и Пенс първият дипломат на Анкара проведе разговори с държавния секретар на САЩ Майк Помпео, съобщиха от ведомството, но не посочиха подробности. Външното министерство в Анкара подложи на яростна критика заплашителните изявления на американската власт, свързани с делото срещу Брънсън. \n\"Никой няма правото да съветва и да заплашва Турция. Езикът на заплахите в Турция е неприемлив\", заяви говорителят Хами Аксой. Той подчерта, че Турция е суверенна държава с утвърдени демократични традиции и демократична политическа система, в която водеща роля има принципът за върховенството на закона. Аксой подчерта, че до днес Анкара е демонстрирала необходимата политическа воля за укрепването на двустранните отношения със САЩ и е направила всичко зависещо от нея. \"За нас са неприемливи заплашителните изказвания на ръководството на САЩ, които игнорират съюзническите и приятелските отношения между нашите страни. По различни канали нашите американски партньори получиха нужните разяснения във връзка с делото срещу Брънсън. Открито бе подчертано, че въпросът е в компетенцията на независимото турско правосъдие. Призоваваме ръководството на САЩ да се откаже от погрешната риторика на заплахите и да се върне в руслото на конструктивния диалог, който вървеше до днес\", посочи дипломатът. \nПрессекретарят на президента Ердоган - Ибрахим Калън, също разкритикува лидерите на Америка и подчерта недопустимия опит за външна намеса в дейността на съдебната система на Турция. \"Ръководството на САЩ, което до днес не е предприело нищо за урегулиране на въпроса с ФЕТО, е длъжно да бъде наясно, че заплахите по адрес на Турция, базирани на въпрос от компетенцията на независимото турско правосъдие, няма да доведат до резултат. Призоваваме САЩ да преразгледат поведението си и възможно най-скоро да се върнат в конструктивното русло, за да избегнат по-нататък ущърб на своите интереси и на нашите съюзнически отношения\", заяви Калън. \nЕкспертите за влошените отношения \nЗаплахите на САЩ по адрес на Турция са предназначени за вътрешната аудитория, смятат експерти от турския Фонд за политически, икономически и социални изследвания (SETA) във Вашингтон. Според тях настояването на президента Тръмп и комисията по международните въпроси при Конгреса за освобождаването на Брънсън, и заплахата за налагане на финансови санкции против Анкара представляват част от вътрешнополитическите процеси в самата Америка. Директорът на офиса на SETA във Вашингтон Кадир Устюн и завеждащият отдела за изследвания Кълъч Бугра Канат акцентират върху антитурските изявления на американските власти, и резонанса от нападките срещу Анкара в политическите кръгове в САЩ. Според Устюн изказванията на главата на Белия дом Доналд Тръмп и на вицепрезидента Майк Пенс могат да сринат до нулата прогреса, достигнат в отношенията с Турция. Той отбеляза, че скоро след като Турция и САЩ постигнаха договореност за сирийския район Манбидж, в двустранните отношения отново се вклини криза, свързана с делото срещу Брънсън. \nОт своя страна, Канат се фокусира в предстоящите през ноември избори за Конгрес на САЩ. \"Става ясно, че Белият дом е с намерение да засили натиска върху Турция във връзка с делото срещу пастора и действа преднамерено в навечерието на изборите. Много представители на Конгреса смятат, че изпълнението на исканията на евангелистите има важно значение за техните политически интереси\", коментира експертът. \nВ американския печат често се актуализира темата за значителното влияние на християните евангелисти за победата на Тръмп на президентските избори през 2016 година. Около 80% от тези християни, наричани още \"ционисти\", подкрепиха Тръмп с вота си, а самият Майк Пенс е техен представител, припомнят експертите. Брънсън и курсът на долара Заплахите от най-високото ниво във Вашингтон удариха курса на долара в Турция. В края на миналата седмица той скочи рязко и вече 1 долар се купува срещу 4,85 турски лири. През миналата седмица цената на долара отбеляза драстичен скок до 4,94 лири, а след новината за пускането на Брънсън под домашен арест нивото се понижи до 4,77. \n   \n \t\n", "date": "2018.08.01", "title": "В САЩ е приет антитурски законопроект "}
{"url": "http://www.duma.bg/node/172258", "text": "Боб Удуърд - един от журналистите, чието отразяване на скандала \"Уотъргейт\" помогна за свалянето на президента Ричард Никсън - се прицелва върху администрацията на президента Доналд Тръмп в последната си книга. \n\"Страхът: Тръмп в Белия дом\" - \"разкрива в безпрецедентни детайли ужасяващия живот в Белия дом при пребиваването на Доналд Тръмп и как президентът взема решения по важните външни и вътрешни въпроси\", заявиха издателите от \"Саймън и Шустер\". Управлението на Тръмп е в центъра на различни скандали, сред който упоритият слух, че кампанията му е била в заговор с Русия. \nКнигата - най-новата от поредицата на Удуърд за американските президентства - излиза на 11 септември.   \n \t\n", "date": "2018.08.01", "title": "\"Уотъргейт\" се прицелва в Тръмп"}
{"url": "http://www.duma.bg/node/172242", "text": "- Рада, как се чувствате в Хага? Как устроихте живота си на новото място? Макар че вие и преди сте живели в чужбина, но сега вече със семейство и деца. \n- Чувствам се, сякаш живея и в България, и в Холандия. Беше лесно решение да замина, просто последвах мъжа си. Интересно ми е да преоткрия всяко място. И все пак човек никога не си дава сметка за трудностите, с които ще се сблъска. Пред мен се откри нова възможност, но и пространство, в което не знаех откъде да тръгна и накъде да вървя. В България казваме, че може би нищо не се случва в изкуството, обаче тук имаш своя кръг познати, контакти и лични връзки и все имаш възможност да направиш нещо. Там никой не те чака да пристигнеш и за тези 6 години постепенно трябваше да изградя всичко от нула. В началото бях щастлива, че получих ателие и просто рисувах, без да зная за къде и за какво - най-щастливото време, когато рисуваш каквото ти се иска. Първото ми ателие беше огромна класна стая. Там предоставят за ателиета помещения в стари училища, които подлежат на разрушаване и реконструкция, около четири метра високо, и за първи път имах възможност да рисувам огромни платна. Аз рисувам предимно жени - всичко, което искам да изразя, е чрез женското тяло и движение.  \n- Как навлязохте в тази тематика? И какво е посланието на творбите ви? \n- Започнах тук със Софийската опера и балет - ходех при тях, много често снимах примите, а Веса Тонова най-много ме допускаше до себе си, не се притесняваше от всекидневния си вид, никак не е суетна - в хубавия смисъл. Интересуваше ме само да отразя движението на тялото, което успях да постигна с нейна помощ. В Холандия се срещнах с друг вид балет - модерния. Хага е \"главната квартира\" на световноизвестния балет Недерландс данс тиътър. И открих нещо ново - че чрез тези тела мога да изразявам това, което искам. Последното, което работих, е свързано с женската сексуалност и свободата да изразяваме себе си като жени - без да бъдем сочени, укорявани, много често, за жалост, не от мъжете, а от самите нас, жените; да имаме друг поглед към себе си, по-свободен. Телата са наши и трябва сами да взимаме решение как да ги представяме, да не сме стегнати в някакви норми. \n- Разгледах някои от тези платна - с креда ли рисувате? \n- Да, прилича на креда. Рисувам най-вече черно-бяло, понякога приличат на скици, но това не е креда, а акрил. Много често оставям недовършени детайлите - най-често дрехата, рисувам дреха само ако ще ми допълни израза. Имам една любима мисъл на Владимир Зарев:  \"Недоизказаното, пропуснатото във всяко художествено произведение е натоварено с особени смисли. Понякога премълчаното е най-важното в него и е навярно единственото възможно съвършенство.\" Само понякога употребявам цвят - червен или син, но нямам нужда от много цветове, за да изразявам това, което искам. Докато работех в първото ателие, дори нямах много пари за бои, затова започнах да рисувам черно-бяло. И като че ли все повече нямам нужда от цветове. В днешно време сме преситени от цветове, от реклами, от шум, от постоянното гледане на картинки в телефона... Черно-бялото е истинският образ, смятам, че е нещо, което може да се възприеме по-бързо от съзнанието. \n- Показвате ли тези творби в изложби? \n- Да, последните две-три години съм най-активна или най-забелязана. Работя с един галерист от Виена, надявам се това да се установи като сериозна практика в бъдеще. В Холандия поддържам връзка с малка, но доста известна галерия, която има контакти в цял свят. Продават големи имена като Кийт Харинг, но дават възможност и на по-млади, не толкова известни художници. Участвам навсякъде, където мисля, че има смисъл и възможност, защото в днешно време просто трябва да те виждат. Често съм си казвала, че не ме интересува мнението на другите, но колкото повече участия имам, толкова повече осъзнавам, че ме интересува. Продължавам да рисувам за себе си, но ми е интересно да чуя различни мнения. \n- Днес изкуството не е само красива, вдъхновяваща част от интериора, но нещо много повече. \n- Изкуството е послание. Тук се разделя голямото изкуство от по-обикновеното. Един обект, една картина може да е много красива, но ако не е заредена с повече смисъл, не може да расте.  \n- Работейки с галеристи от Австрия и Холандия, продължавате ли да поддържате контактите си тук - като възможности за изява, за самостоятелно представяне? \n- В момента в България има една организация \"Едвъртайзинг артист\", която прави интересни и много различни нови проекти. Бях поканена да участвам през март в галерия \"Нирвана\" в изложбата \"Алтер его\". Хареса ми начинът, по който беше организирано всичко, отнема от плещите на авторите много голяма организационна работа. Това е и част от смисъла да намериш голяма и добра галерия. \n- Сега на ваканция ли сте в България? \n- Да, а през август ще участвам в Кианчано биенале. В малко селище в Италия английски частен колекционер е направил музей. Там са картини от известни имена като Мунк, Тулуз Лотрек, Пикасо и други. Събират художници от цял свят, всяка вечер участват в някакво събитие. Предвидени са много работни срещи, като идеята е всеки да покаже творбите си и да създадем трайни връзки. Аз мисля да го превърна в пленер - ще си взема пособията за рисуване.  \n- Как се финансират подобни участия? \n- Финансовата част е важна за всяка изява. За участието ми в това биенале спечелих субсидия от Националния фонд \"Култура\", който частично ме подпомогна. Ще бъде издаден каталог, в който ще бъдат представени авторите и страните им, както и спонсорите, които са им съдействали. Важно е художниците от България да бъдат показвани. Виждам как Европа, светът не знаят много за България, за жалост. Смятам, че в последно време, благодарение на няколко авиокомпании, които дават възможност да се пътува с по-нисък бюджет, доста хора започнаха да идват в България за уикенда, от любопитство да открият нещо ново. Те се връщат заредени със слънце, хубавия климат, приятни преживявания, видяното тук и тази дестинация става популярна. \n- А проявяват ли специален интерес към вас в чужбина, когато разберат, че сте от България? \n- Това, че съм от България не води до някакъв специален интерес към мен. След 1989 г. към художниците, които са излезли навън, се е породил сериозен интерес, защото идват от място, за което не се е знаело почти нищо. Тази година направихме много голяма изложба по повод българското председателство на ЕС - в най-голямата и представителна галерия на Съюза на художниците в Хага се събрахме четирима автори, които живеем там, плюс колекцията на Чапко Ягер, холандски колекционер на българско изкуство. Посетих къщата му и видях колекцията му, която събира още отпреди 1989 г. по препоръка на наши известни художници. Скоро си писахме и той ми каза, че заминава в България на море. Ягер е човек, който обича България, притежава огромни платна от големи имена и се радва да ги има, истински страстен любител на изкуството. В двора му са подредени скулптури пак от българи. \n- Какво ви предстои след биенале Кианчано? \n- Следващата година съм поканена от една холандска организация да участвам в изложба паралелно на биеналето на изкуствата във Венеция - най-голямото в света. Там с павилиони са представени различни държави. Експозицията, в която съм поканена да покажа мои творби, се казва \"Personal structure\" - представят много големи имена в изкуството, както и по-малко познати. Тази смесица е много интересна, защото дава сериозен тласък напред, ако успееш да попаднеш там. Но подобно участие трябва да бъде финансирано. Между спонсорите на другите художници са държавни и частни културни фондации, галерии, частни спонсори и т.н. В миналото са участвали Марина Абрамович, Херман Нич, Джеф Кунц и др. Събират се около 80-100 автори. Тази година през януари участвах в изложба в нюйоркска галерия - тя беше посочена сред петте експозиции, които трябва да бъдат посетени през месеца. Беше свързана с Марша на жените, който се проведе за втора година. \n- Синовете ви рисуват ли? \n- Да, рисуват. Идват с мен в ателието, давам им по едно голямо платно и те се развихрят. \n- Имате солидно академично образование, но в изкуството понякога не е ли по-добре, ако човек извайва това, което чувства в душата си, без да познава правилата и каноните? \n- Много хубав въпрос! Точно това е смисълът да искам децата да рисуват свободно. Образованието колкото дава, толкова и взима. От 10 години се опитвам да се отдалеча от това, което съм научила. Без да го отричам, искам да намеря кое бях аз, преди да ме научат. В Холандия децата ходят на училище от 4-годишни. Малкият ми син, който е на 5, беше нарисувал китове - огромни червени петна. Учителката ми се оплака - няколко пъти му обърнала внимание, че китовете са сини, а той настоявал да са червени. Казах: \"Колко хубаво, че е изразил своето виждане!\" Тя замълча, може би само защото знае, че съм художничка. Но тя не е виновна, нейната работа е да научи децата, че небето е синьо, тревата е зелена и да е сигурна, че те наистина ги виждат в тези цветове. Но ето така започват да ни моделират от 5-годишни. Децата ми дават много идеи как да освободя себе си. \n- Всъщност доколко и кога един творец може да бъде напълно свободен?  \n- Наскоро за първи път осъзнах защо е важно да имаш диплома. Кандидатствам за субсидия в един фонд в Холандия и те имат изискване да съм завършила висше образование. Независимостта е свързана с много неразбиране и отрицание. Този период може да продължи много дълго и може да се постигне само с финансиране. Ето тук е огромната роля на спонсорите - да вярват в теб и да те подпомогнат. След това можеш да вървиш към самоиздържане и независимост. Виждам страхотни възможности в НФ \"Култура\", добри планове, дано да имат възможност и за по-добро финансиране. Защото това, което те правят в България, е в правилната посока.     \n \t\n", "date": "2018.08.01", "title": " Нямам нужда от много цветове, за да изразявам това, което мисля"}
{"url": "http://www.duma.bg/node/172278", "text": "\"За новия бюджет можем да гарантираме 150 млн. лева повече. Проблемът е, че и те им се виждат крайно недостатъчни. Ще смятаме наново. Продължаваме да работим\". Това заяви премиерът Бойко Борисов след 5-часова среща с представители на протестиращите родители на деца с увреждания, на Национално представените организации на и за хора с увреждания, омбудсмана Мая Манолова, министрите на труда и социалната политика, на здравеопазването и вицепремиера Томислав Дончев в Министерския съвет. От думите му стана ясно, че до края на септември в парламента ще бъдат внесени промени в няколко закона, които регламентират грижата за хората с увреждания. Ще бъде изготвен и регистър на хората със специални потребности, който да покаже колко точно са те. ДУМА припомня, че ден по-рано министър Бисер Петков заяви, че бюджетът може да си позволи не повече от 110 млн. лв. повече за догодина.  \nПалатковите лагери остават, докато не видим нещата на хартия, категорични бяха протестиращите родители. Междувременно стана ясно, че пред палатката при парламента е поставен брояч, който отброява времето до 1 октомври, докогато протестиращите са дали срок на държавата да направи реформата. Преди срещата те заявиха пред медиите, че настояват да се приемат трите законопроекта - за хората с увреждания, за социалните услуги и личната помощ, а не да са събрани в един. \nНеслучайно минаха 5 часа, защото по всяка тема има диаметрално противоположни мнения, призна Борисов. По думите му различията са били за индивидуалното разходване на средства и за функциите на държавния контролен орган. Борисов обяви, че предстои проверка на електронната система. \"Някои колеги са на мнение, че съществуващата вече информационна система не работи, въпреки че правителството е отделило сериозни средства за нея. Много пари, много организации и ефектът е, че накрая има протест\", ожали се Борисов. \"Говорим за 88 хил. души, които трябва да получават чужда помощ, а цялата останала част хора с увреждания са близо 700 хил. човека\", добави той. Премиерът увери, че родители на деца с увреждания ще бъдат включени в различните работни групи. От национално представителните организации казионно благодариха на премиера и правителството за готовността да отпуснат допълнително средства за хората с увреждания и поискаха по-голям контрол. Членовете на Съюза на слепите направиха палатков лагер пред областната управа в Шумен. Ограниченият финансов ресурс от бюджета не бива да противопоставя майките на децата с увреждания и останалите хора с увреждания, заяви председателката на регионалната организация на слепите в Шумен Любомирка Лазарова. Тя е категорична, че от асистентските услуги имат нужда не само децата и затова в законите за хората с увреждания и за социалните услуги може да намери място и личната помощ. \n    \n \t\n", "date": "2018.08.01", "title": " Борисов с нови обещания за пари на хората с увреждания  "}
{"url": "http://www.duma.bg/node/172281", "text": "Сдружение \"Азбукари\" започна кампания за изграждане на монумент Дядо Добри - първия Паметник на доброто в България. \nДядо Добри, наречен от мнозина светецът от село Байлово, години наред събираше милостиня пред храм \"Св. Александър Невски\" и на други места. Събраните пари даряваше на български храмове. \nОрганизаторите на кампанията разчитат на широка обществена подкрепа и приканват и други неправителствени формации да се присъединят към инициативата. Те предлагат паметникът да е до храма \"Св. Александър Невски\". Средства се събират и от продажбата на книгата \"Дядо Добри - Светецът от Байлово\", с автор Борислав Радославов. \n    \n \t\n", "date": "2018.08.01", "title": " Започва кампания за изграждане на паметник на дядо Добри"}
{"url": "http://www.duma.bg/node/172279", "text": "Девет медала - два златни, пет сребърни и два бронзови, завоюваха български ученици на XVI Международна олимпиада по лингвистика, която се проведе в чешката столица Прага. В индивидуалното състезание страната ни зае второ място с точка по-малко от първенците. \nСъс злато се завърнаха Виктор Балтин от ППМГ \"Акад. Никола Обрешков\" в Бургас и Здравко Иванов от СМГ. Двамата станаха четвърти и пети в генералното класиране. Сребърен медал спечели Елена Кескинова от СМГ, а Цветелина Стефанова от СУЕЕ \"Св. Константин-Кирил Философ\" в Русе и Георги Йотов от 164 Испанска гимназия в София взеха бронзови. Други две български ученички - Грета Христозова от ЕГ \"Пловдив\" и Асел Исмолдаева от МГ \"Д-р Петър Берон\" във Варна, получиха почетни грамоти. \nВ отборното състезание българският състав грабна още четири сребърни медала. Елена Кескинова спечели награда за най-добро решение на две задачи, което се случва изключително рядко.    \n \t\n", "date": "2018.08.01", "title": " Българчета спечелиха девет медала на олимпиада по лингвистика"}
{"url": "http://www.duma.bg/node/172280", "text": "Загуба на рефлекси в пилотите е причина за катастрофата на военния хеликоптер Ми-17 край авиобаза Крумово на 11 юни загинаха, когато двамата пилоти загинаха, а бордовият инженер бе ранен. Това съобщи вчера министърът на отбраната Красимир Каракачанов. Припомняме, че преди няколко седмици МО засекрети проверката на трагичния инцидент и я предаде на прокуратурата. Още вечерта след инцидента Каракачанов съобщи пред медиите, че \"трудно може да говорим за някаква пилотска грешка, най-вероятно става въпрос за някаква повреда в опашния винт\", а след това смени версията. \nТова е вторият сериозен инцидент в мандата на Каракачанов, след като м.г. военен загина при разбиването на военноморски хеликоптер в Черно море. \nКаракачанов отклони въпроса \"кой трябва да понесе отговорност\" с припомнянето за хроничния недостиг на средства за армията през последните повече от 25 години. \nПредстои сключване на договор за поддръжка и за възстановяване на летателната годност на щурмовите самолети Су-25, съобщи вчера пред журналисти зам.-министърът на отбраната Анатолий Величков. Той уточни, МО е предприело мерки за възстановяване на летателната годност не само на хеликоптерната авиация, но с подписването на договора за интегрирана логистична поддръжка и на изтребителите МиГ-29 до 2021 г. \nЗам.-началникът на отбраната вицеадмирал Емил Ефтимов коментира одобрения от парламента проект за придобиване на 2 многофункционални патрулни кораба като начало на модернизацията на Военноморските сили. В момента се извършвала експертна работа по него, а в петък на Съвета по отбрана на министъра щяло да бъде представено текущото състояние на проекта. Целта е до края на годината да се сключи договор.   \n \t\n", "date": "2018.08.01", "title": "Пилотска грешка причинила катастрофата на военния хеликоптер"}
{"url": "http://www.duma.bg/node/172282", "text": "След 15 август ще бъде решен какъв ще е статутът на Царските конюшни. Документацията била подготвена, стана ясно от думите на министъра на културата Боил Банов. Той отново заяви, че в момента имотът е под закрилата на Закона за културното наследство, новият статут нямало да промени границите и режимите. \nПопитан какъв ранг ще има имотът след 15 август, министърът отговори, че вероятно ще е национален с високи охранителни режими. Банов все пак предупреди, че дори и да бъде даден такъв статут, не бива да се очаква извънредно засилена охрана за обекта. \"Не можем да сложим жива охрана на културните ценности като Царските конюшни, но можем да променяме съзнание. Даването на статута за културна ценност дава възможност на собствениците да търсят инвестиции по програми и проекти, за да ги поддържат, което е важно и ключово\", уточни той.  \nБанов обясни, че проблемите около собствеността се дължали на факта, че е отдавана и преотдавана на различни собственици и на учреждения, като някои не са си вадили актове. Имало и намеса на агресивни собственици, които разделили земята от имотите, което също допълнително усложнявало нещата. \"Много дела има там, не е приятна ситуацията. Но пак казвам, че тя не е от вчера или от днес. Премиерът дори уволни един областен управител заради тази каша\", коментира министърът. \nМеждувременно вътрешният министър Валентин Радев заяви, че вторият етаж от изгорялата сграда  е стопанисван от МВР и то ще възстанови покрива. Министерството има документ за собственост, но не е ясно кои са останалите собственици на сградата.     \n \t\n", "date": "2018.08.01", "title": "След 15 август ще се реши статутът на Царските конюшни"}
{"url": "http://www.duma.bg/node/172283", "text": "Четворно намаление на областните дирекции на МВР предлага на България Световната банка. Ако сегашните 28 дирекции се свият до 6 регионални дирекции плюс една в София, ще се реализират икономии от 35 млн. лв. годишно при условие, че бъдат съкратени малко над 1500 служители от администрацията. Това предлага доклад на банката, изготвен след преглед на разходите за полицейска и противопожарна дейност за 2016 г. Документът е по поръчка на министерството на финансите. Там пише още, че консолидирането на администрациите и по-ефективни обществени поръчки ще доведат до повишаване на доверието в полицията. Анализът не обхваща цялостната дейност на МВР, но е концентриран върху ОДМВР, Главна дирекция \"Национална полиция\" и пожарната. В тези дирекции са концентрирани 75% от разходите и приблизително 50% от работещите в системата. \nДокладът обръща внимание на ниското доверие към полицейските служби - според Индекса за ред и сигурност на Световния проект за справедливост (2017) България е последна, втора отзад напред е в Индекса за надеждност на полицията на Световния икономически форум. Банката определя като предизвикателство факта, че разходите ни за обществен ред и безопасност остават най-високите сред страните от региона. Големите разходи за персонал оставят малко ресурс за важни настоящи и бъдещи разходи, посочва докладът. Според него по-необходимо е обновяването на остарелия транспортен парк, униформите и предпазните облекла. Трябват средства за допълнително обучение, за да може полицаите да се противопоставят на все по-голямото технологично усъвършенстване на престъпленията. \n Световната банка предписва по-добро използване на ресурсите и нов модел на заплащане. Посочва се, че България няма нужда от повече полицаи, за да подобри качеството на МВР услугите. С 312 полицейски служители на сто хиляди души, страната е много близо до средната стойност за ЕС от 313 униформени. \nОказва се, че със своите над 45 хил. служители МВР е най-големият работодател в страната. В общата и специализирана администрация обаче са заети 8778 души, което е повече от общия брой служители в централната администрация на всички министерства. 19% от общия брой на служителите в силовото ведомство са чиновници. Администрацията изглежда прекалено голяма и трябва да бъде анализирана допълнително, за да се преценят потенциални възможности за повишаване на ефикасността, посочва докладът. \nИзползването на същия брой пожарникари и налични транспортни средства и техника, но разпределянето им по различен начин между областите, би довело до запазване на 22% повече човешки животи и би предотвратило 22% от материалните загуби, пише в документа. \n    \n \t\n", "date": "2018.08.01", "title": " Световната банка предлага областните дирекции на МВР да се свият до 7  "}
{"url": "http://www.duma.bg/node/172284", "text": "Продължава общественото обсъждане на предложения от БСП проект \"Визия за България\". Както ДУМА вече писа, на 21 юли социалистите поставиха началото на дискусия за бъдещето на страната и предложиха концепцията си по редица сектори. През август ще се проведат поредица от срещи. Документът ще бъде представен и обсъден с над 15 професионални организации, браншови съюзи и експерти. \nПървата тематична среща е насрочена за днес и е със Съюз \"Произведено в България\". Лидерът на БСП Корнелия Нинова, народни представители и членове на партийното ръководство ще се срещнат с български производители днес от 14,30 ч. Съюз \"Произведено в България\" обединява над 1000 български фирми в сферите на хранително-вкусовата промишленост, земеделието, туризма, услугите и др. \n    \n \t\n", "date": "2018.08.01", "title": "БСП обсъжда визията си със Съюз \"Произведено в България\""}
{"url": "http://www.duma.bg/node/172243", "text": "1774 - ЗА ВТОРИ ПЪТ Е ОТКРИТ КИСЛОРОДЪТ. Английският химик Джоузеф Пристли, независимо от немско-шведския си колега Карл Шееле, изолира химичен елемент, който нарича \"жизнен въздух\". Пристли сипал в стъкленица червен прах и го загрял с лупа, която \"улавяла\" слънчевите лъчи. На дъното се появили капчици живак. Към отвора й ученият поднесъл тлееща треска и видял, че тя се разпалва. Полученият газ не горял, но поддържал горенето. По-късно френският учен Лавоазие дал на \"жизнения въздух\" името кислород. 1885 - ОТПЕЧАТАНА Е ПЪРВАТА БЪЛГАРСКА БАНКНОТА. Тя е с номинал 20 лв., сериен номер 000001 и има воден знак на БНБ. Банкнотата е отпечатана в Санкт Петербург, Русия, размерите й са 150 на 97 мм. Лицето на банкнотата представлява кафяво каре върху светла охра, а в левия ъгъл е изобразен държавният герб. 1912 - УМИРА ЙОАКИМ ГРУЕВ, ПРОСВЕТИТЕЛ (Р. 1828 Г.). Ученик на Неофит Рилски. Учител 20 години в Копривщица, а след това в Пловдивското класно българско училище. Сред учениците му са Тодор Каблешков, Иван Вазов, Константин Стоилов и др. Автор на много учебници. През 1858 г. предложил да се празнува 24 май като празник на българските ученици. 1936 - РАЖДА СЕ ИВ СЕН ЛОРАН, ФРЕНСКИ МОДЕН ДИЗАЙНЕР (УМИРА 2008 Г.). На 18 г. идва в Париж, установява се при Кристиан Диор като асистент. На 21 г. застава начело на най-известната френска модна къща. Създава първата си колекция през 1962 г. Въвежда в женската мода мъжки детайли. Смята се за основател на стила \"унисекс\". Той е първият голям дизайнер, който работи с тъмнокожи модели. 1944 - ИЗБУХВА ВАРШАВСКОТО ВЪСТАНИЕ СРЕЩУ НАЦИСТКАТА ОКУПАЦИЯ. Въоръжен опит на полската Армия Крайова да освободи Варшава. Полските войски се съпротивляват на немската армия до 2 октомври (63 дни). Загубите от полска страна са 18 000 убити войници, 25 000 ранени и над 250 000 убити цивилни, най-вече при масови екзекуции от настъпващите немски войски. Приблизително 85% от града са разрушени по време на градската партизанска война и след края на въстанието, когато нацистите по заповед на Хитлер изгарят града квартал по квартал. 1945 - РАЖДА СЕ ВИЛИ КАВАЛДЖИЕВ, МУЗИКАНТ, ПЕВЕЦ И КОМПОЗИТОР (УМИРА 2010 Г.). Добива популярност през 1979 г. с песента \"Очакване\" (с група \"Тангра\"). Бил е член на рок групите \"Викингите\", \"Лира\", \"Импулс\", \"Златни струни\", \"Тангра\" и солист на оркестрите \"София\" и \"Формула\". Едни от най-популярните му песни са \"Маса за двама\", \"Виргиния\", \"Близо до мен\" и др.   \n \t\n", "date": "2018.08.01", "title": "Датата"}
{"url": "http://www.duma.bg/node/172245", "text": "\nВ днешното време - забързано, прагматично, бездуховно, все по-рядко се срещат хора като Събка Стоянова. Тя е огнена жена! За нея няма  пречки да се справи и с най-трудните проблеми. Винаги отстоява позиции за доброто на своята Горна Оряховица, за благотворителни и хуманни инициативи, за съхраняване на традициите и историческата памет. Тя е съвременен възрожденец, будител, жена с деловитост и размах. \nКак успява? Може ли човек да се раздава като нея за другите - без да се щади, без да се възгордява. Едно голямо сърце, сияйна усмивка, човешко внимание, две топли очи, които насърчават с обич всеки. Дали това е в рамките на човешките възможности? Да. Тя го може! \nЛичните ми впечатления от Събка Стоянова са от съвместната ни работа като колеги и общински съветници. Като съветник от БСП тя има 30-годишен опит до 2007 г. Тогава е председател на постоянната Комисия по образование, наука, култура, религия към ОбС в Горна Оряховица. В  нея бях избрана и аз. Трудна комисия в онези години. Събка Стоянова винаги председателстваше   изрядно подготвена - делова, самовзискателна, с позиция, убедителна, вслушваше се в мнението на колегите си. По нейно настояване през годините цялата комисия посети всяко училище и читалище в общината, срещна се с хората. \nСъбка Стоянова е родена на 31 юли 1943 г. в Горна Оряховица. Завършва гимназия \"Георги Измирлиев\", а след това СУ - специалност химия, педагогически профил. Работи като учител, а от 1978 г. до пенсионирането си е директор на ТХВП \"Проф. д-р Асен Златаров\" в родния си град (днес - Професионална гимназия по хранителни технологии и селско стопанство). Работата й като директор е изключително плодотворна - с подкрепата на колегите й училището е домакин на амбициозни    инициативи на национално ниво, състезания, конкурси, проекти. В онези години ТХВП е училище с авторитет, което обучава своите ученици в реална производствена среда. Днес много от нейните възпитаници са успели хора. \nСъбка Стоянова носи в себе си пиетета към надграждане. Има присъдена най-високата първа професионална квалификационна степен, завършва \"Училищен мениджмънт\" в СУ, специализира в Санкт Петербург, в Германия и пр. \nОт 1974 до 1978 г. Събка Стоянова е зам.-кмет на община Горна Оряховица. Под нейно ръководство в този период са разкрити детски градини с 300 места, открит е Техникум по жп транспорт, правят се разширения на няколко училища в града, построяват се летен театър, изложбена зала, младежки дом, ремонтират се училища, спортни комплекси, читалища и пр. \nНе закъсняват признанията и наградите. Събка Стоянова е носител на орден \"Кирил и Методий\" II степен, на Златна значка на Федерацията за приятелство с Русия, на медали \"1300 години България\", \"30 години от победата над фашистка Германия\" и др. Но най-ценна за нея е наградата на община Горна Оряховица през 2001 г. за съществен принос в образованието. Общината, на която тя посвещава цялата си енергия. \nВсичко, което Събка Стоянова прави през годините за Горна Оряховица, заслужава и най-високата награда на града, защото през целия си живот досега тя е неуморна общественичка. Г-жа Стоянова е председател на БАС в града и член на НС на БАС, председател на сдружение \"Човеколюбие\", председател на \"Единен патриотичен съюз\", председател на клуб \"Приятели на Русия и ОНД\" и пр. Неизброими са всекидневните й ангажименти - благотворителни инициативи, чествания, екскурзии и др. Работи целенасочено за приемственост между поколенията и увлича младите хора. Инициатор е на Обществения съвет към кмета на града, където се обсъждат местни проблеми, търсят се решения, споделя се опит, защитават се каузи. \nРаботата на Събка Стоянова не свършва дотук. Будният й, неуморен дух няма граници. Автор е на книгите \"С доброта и обич\", \"Не живяхме напразно\", \"Обречени на дълга към Отечеството\", \"С обич към Русия\", \"Незабравими срещи със съвременни будители\", \"Жената - вечна и свята\", на много публикации в печата. Нека творческият й устрем да продължи и занапред, да е леко и неуморно перото й. Вярвам, че ще намери изява в осъществяването на нови писателски проекти и творчески търсения. \nСъбка Стоянова е достойна, упорита, родолюбива българка, пряма, естествена и много земна жена. Само тя знае какво й коства всичко, изброено дотук. Но едва ли ще е пълно нейното представяне, ако не спомена каква любяща и всеотдайна майка е. Нейната дъщеря Клара също е учител - уважаван преподавател по математика. Съвсем скоро спечели конкурс за директор на престижно столично училище. По-голямата й внучка Светлана завърши висшето си образование в Лондон и е майка на две деца. По-малката Полина е абсолвентка в Холандия, вече дипломиран бакалавър и продължава да учи магистратура. Отговорно  поколение, възпитано подобаващо, с което Събка винаги с право се гордее. Може би тези три момичета, техните успехи и пътят, по който вървят, са най-голямата награда и безценен подарък на Събка за 75-годишния й юбилей. \nЗа общественика и будителя Събка Стоянова всичко написано е недостатъчно! С благодарност и преклонение се възхищавам на богатия споделен опит, на дългогодишната й отдаденост на каузата Горна Оряховица. Тя винаги ще е олицетворение на  човеколюбие и висок професионализъм, на трудолюбие и последователност, на сърце! \nБъди жива, здрава, позитивна, вдъхновена и носи светлина! Продължавай да се раздаваш без остатък, както доказано можеш! \nНа многая лета!                                                                                      Скъпа др. Стоянова, \nПриемете нашите сърдечни поздрави в чест на Вашата 75-та годишнина! \nБлагодарни сме, че в нашите партийни редици имаме такъв достоен, деен, опитен и всеотдаен другар като Вас! Вие сте пример за нас с активната си обществено-политическа и професионална дейност! Никога не изменихте на лявата идея, като оставихте ярка диря от труда си! \nСъс своята енергичност и интелигентност, с богатия си организационен опит, с активната си дейност и идейна последователност Вие ни вдъхновявате! За всичко това благодарим! \nБъдете жива, здрава, всеотдайна и винаги такъв боец! Хора като Вас са богатство за БСП! \nПожелаваме Ви да запазите младежкия си дух! ОбС на БСП \nГорна Оряховица \n \n   \n \t\n", "date": "2018.08.01", "title": "С доброта и обич за родния град  "}
{"url": "http://www.duma.bg/node/172247", "text": "\nМисля си какво бих могла да напиша в този последен за нас брой. Откакто работя в този вестник, особено след 1989 година, съм имала неведнъж поводи да съобщавам разни работи - и важни, и не толкова... И днес, когато може би е нужно да се каже нещо значимо, нещо \"съдбоносно\" и \"потрисащо\" и за публиката, и за нас самите, съобщения от моя страна няма, изчерпани са. Какво повече може да се каже след 10-месечна агония, в която си се разходил по цялата скала на емоциите? А и да обяснявам какво е за мен \"Култура\", едва ли има смисъл. \nЗатова, през няколко фрагмента, ще се опитам да си обясня какво се случи, защо вестникът беше убит и вече няма да го има - поне във вида, в който досега е съществувал. \nФрагмент първи (биографичен). Всичко започна преди 10 години твърде елегантно, дори, бих казала, неочаквано красиво. \nПреди 10 години, когато \"Култура\" беше в поредна сложна ситуация (а вестникът след 1989 г. е винаги в поредна сложна ситуация, какво да се прави, карма), та тогава се яви един банкер, който пожела да издава вестника. Той заяви, че за него е важна културата, че тя е свързана със същинските му интереси, че вестникът такъв, какъвто е, трябва да съществува, че за него е ценност независимата редакционна политика... и т.н. След 10 години обаче вестникът такъв, какъвто е, вече не го интересува, още по-малко му е важна независимата редакционна политика; и днес, на 27 юли, той прекратява съществуването му. \nФрагмент втори (психологически). Много особено нещо е българският новобогаташ. Дали само българският, не знам. Имам наблюдения предимно върху него. \nДве негови особености сякаш са най-видими. Първата е, че какъвто и да е произходът му, каквото и да е образованието му, най-важната му работа, след като забогатее, е да се обзаведе със свита. Свитата подлежи на внимателна селекция. В зависимост от образа, който иска да си създаде, новопокръстеният богаташ подбира лицата, които ще го доизграждат. За някои са спортисти, дори цели футболни отбори, за други са артисти, за трети хуманитаристи... Но всички те трябва да обслужват образа, в името на който са призовани... и подбрани. Ето тук някъде ние вероятно сме сбъркали. Да, обслужвахме образа, със самото си присъствие сякаш доказвахме неговата духовна извисеност... И все пак в поведението ни нещо не е достигало - може би дозата лакейство, което е неизменен атрибут в такъв тип социални отношения, може би тоталното идентифициране с виденията на титуляря. А може би обстоятелството, че, макар и по същество наемници, при това лошо платени, не позволихме вестникът да заприлича на нещо, слепено отгоре-отгоре от наемници. Запазихме достойнството му. Това вероятно не ни се прости. А кой знае - може би собственикът е решил, че образът му на възвишен филантроп е вече завършен и няма нужда от тази патерица, каквато за него беше вестникът. Интересно кога ще се освободи от другите си патерици, кога ще му омръзнат челобитните на свитата. \nИ една друга особеност, която забелязах напоследък. В тези среди разлика между реален и символически капитал не се прави. След като 10 години си притежавал нещо, си мислиш, че цялата му предишна 50-годишна история ти принадлежи. И можеш да се закичиш с нея като с брошка. За да се издигнеш в собствените си очи, да материализираш претенцията си за духовност, за принадлежност към същинските християнски ценности. \nФрагмент трети (манталитетен). Да присвоиш символическия капитал, тоест, да вземеш главата на изданието, която по същество не ти трябва, означава едно-единствено нещо - че имаш тежки дефицити. И за да ги запълваш, трябва непрекъснато да се доказваш като собственик, да внушаваш на персонала, че ти си важният. Ето затова, мисля си, главата на \"Култура\" беше брутално отнета и монтирана на нещо друго, което ще бъде ръководено от най-сервилния... \nФрагмент четвърти (последен). Тук ще стане дума за благодарността. Чувам укори отляво и отдясно, че не съм благодарна на издателя, който бил спасил вестника. Историята за спасението е по-дълга и някога може да я разкажа. Сега думата е за благодарността. Да, бих била благодарна, ако съм получила нещо даром, ако 10 години съм рентиерствала. Аз обаче, а и целият екип, сме работили, работили сме много здраво, за да произвеждаме качествен продукт, който в крайна сметка е увеличавал значимостта и на т.нар. собственик. Бих му благодарила, ако и той ни благодари. Само че, вместо това, екипът е изхвърлен на улицата, а вестникът е ликвидиран. \nАко дължа благодарност, то е на нашите автори, приятели, сътрудници и най-вече на редакторите - хората, които понесоха всички финансови унижения, само за да съществува \"Култура\". Сега им я поднасям. С надежда, че отново ще бъдем заедно. \n                                 kultura.bg   \n \t\n", "date": "2018.08.01", "title": "Фрагменти за сбогом  "}
{"url": "http://www.duma.bg/node/172246", "text": "УВОД     България има нужда от нова перспектива. Досега изтъкваните като успешни макроикономически достижения на страната, като постигнат икономически ръст, намален текущ бюджетен дефицит, или дори излишък, както и нивото на задлъжнялост на държавата, не само не представят реалното състояние на страната, но и крият системни проблеми, които следва да се решават. Задълбочават се неравенствата, увеличават се хората, живеещи под прага на бедността. По данни на Министерството на финансите годишните доходи на 33 339-те най-богати българи за 2017 г., които възлизат на 5,376 млрд. лв. годишно, в пъти надминават доходите от труд на всички работещи в цели области. В тежка демографска криза сме. Бленуваният висок и стабилен икономически растеж не е цел, а само средство за постигане на цел от по-висок ранг - по-добро жизнено равнище и качество на живот. Това означава други политики за здравеопазване, образование, култура, доходи, социална и правова защита. \n    По силата на договора за присъединяване към ЕС българската икономика става част от европейската и тя е длъжна да се подчинява на правила, наложени към всички икономики - големи и малки, силно и слабо развити. Когато България се присъедини към ЕС, по мащаб икономиката ни беше 400 пъти по-малка от средноевропейската (Евростат, БВП в млн.И, ЕС-28). За 10 години тя нарасна, но успя да намали разликата, като стана 300 пъти по-малка. Това е много слаб напредък. За същото време, по сила на покупателната способност, страната не успя да отлепи от нивото, при което влезе в ЕС. За 10 години покупателната способност в страната се засилва от 46% на 49% от средноевропейската. В рамките на икономическия клуб, към който принадлежи, българската икономика се оказва малка и слабо развита, успоредно с високата си степен на отвореност към ЕС. Това означава, че тя е уязвима към външни шокове и слаба, за да се справя с вътрешните. Изпълнението на задължителните европейски регулации е по-болезнено за икономиката ни, а налаганите ограничения или неблагоприятни условия - на по-висока социална цена. Средният темп на икономическия растеж за последните 10 години е 2,4%. Единствено през 2007 и 2008 г. икономиката ни се развива с двойно по-високи темпове в сравнение с \"богатите\" и тогава общественото благосъстояние е най-осезаемо. Очевидно е, че на страната ни е необходимо ускорено, но устойчиво развитие. Днес българското население е най-застрашено от бедност и социално изключване в Европа (средният дял на населението в риск от бедност за ЕС е 23%, в България - 40%), 3/4 от хората разполагат с доход под средния стандарт за водене на нормален живот. Доходите на 20-те процента най-богати са близо 8 пъти по-големи от 20-те процента най-бедни. Огромният дял на българите, живеещи в бедност и в социално изключване, съчетани със задълбочаващите се неравенства, поставят под риск самите основи на обществото и държавността. Необходимо е пълно преосмисляме на концепцията и провежданите досега икономически политики, защото, ако те продължават, потенциалът на икономиката окончателно се изчерпва. Важно е да се осъзнае, че страната ни има възможности и капацитет да върне своето ускорено, интензивно, социално-балансирано развитие. \n    Напълно възможен е реален ръст на БВП от 4,2%-5% и ежегодно увеличение на размера на БВП с 6%-7%. Новите политики влияят върху публичното и частното потребление и допринасят до по-голям нетен износ и на по-далечен етап до поддържане на постоянно ниво на инвестициите. Даваме си сметка, че за пълно достигане на този хоризонт е необходимо засилване на фискалния капацитет на България. \n    България не може да претендира за истински интегративен проект, ако не предостави основни социални права и жизнени стандарти на всички свои граждани. Политиките за заплатите, цените и производителността следва да бъдат координирани около целта за общ растеж на заплатите и за подобряване на производителността. \n    Минималните заплати в повечето сектори все още са много ниски и това допринася за прекомерните различия в заплащането и за слабото вътрешно търсене. Продължаването на политиките, които подкрепят конкурентоспособността на разходите чрез прилагане на умерено развитие на заплатите и неясния механизъм за определяне на заплатите, възпрепятства потенциала на България за растеж и скоростта на възходяща социална конвергенция. \n    Обществата с огромно неравенство не функционират ефективно и в дългосрочен план техните икономически системи не са нито стабилни, нито устойчиви. Когато една група с интереси държи твърде много икономическа власт, тя успява да създаде политическа система, от която самата тя се облагодетелства, вместо да се облагодетелства обществото като цяло. Когато тази облагодетелствана прослойка от обществото използва своята политическа мощ за прекомерни облаги за корпорациите, които контролира, много от необходимите приходи отиват в джобовете на една малка част, вместо да се използват за обществото. \n    Неолибералният модел доведе до изключване ролята на държавата в ключови сектори и мащабни деформации в икономиката, в законодателството и регулациите. \n    Установеният начин на държавно управление е порочен, неефективен, несправедлив, неспособен да реализира основните принципи на демокрацията. Той забавя растежа, потиска инициативата, генерира неравенство, увеличава поляризацията  на бедността и богатството в страната и обрича на бедност големи социални слоеве и групи от населението. Той генерира полярна и небалансирана социална структура с висока степен на противоречия и риск от социални конфликти и кризи. \n    Затова първо да обсъдим мястото на държавата, ролята на институциите и ефективността на администрацията. I. ДЪРЖАВА, ДЪРЖАВНО УПРАВЛЕНИЕ И АДМИНИСТРАЦИЯ Социална държава вместо краен либерализъм и самоуправство \nДържавата е: \n- гарант за законност и равенство пред законите за всички; \n- активен регулатор на икономическия живот в условията на пазарна икономика, гарант за свободна конкуренция;  \n- основен фактор, определящ стратегическата насоченост на икономиката и създаващ всички условия за пазарна среда, данъчни условия, митническа политика, инвестиционен климат, преки държавни инвестиции, политика на доходите, трудови отношения, външнополитически условия;   \n- равноправен участник в икономиката на страната; \n- основен собственик и оператор в жизненоважните сфери на икономиката - енергетика, транспортна инфраструктура, жп транспорт, язовири и водоизточници и пр.;  \n- защитник на интересите на националния бизнес в рамките на международните икономически интереси и съюзнически обвързаности; \n- основен фактор за опазване на здравето и изграждане на образователното равнище на нацията; \n- основен гарант за правата на трудещите и основен фактор в преразпределителните отношения за повече равенство и защита на социално слабите слоеве от населението (деца, възрастни, безработни, бездомни и пр.), на хората в неравностойно положение.  Повече държава там тогава, където и когато това е необходимо. \n    Установените през прехода правомощия, функции, инструменти и механизми на държавното управление са неефективни и не отговарят на интересите на страната и гражданите. Допуснато е крайно либерално отношение по отношение на обществени процеси, изискващи повече държавна намеса и контрол. Обратното, по отношение на процеси, изискващи повече свобода и лична отговорност, се прилагат значителни регулаторни и разрешителни правила и ненужна държавна намеса. В страната съществуват над 1500 разрешителни режима, две трети от които не са необходими и тормозят обществените процеси. От 150 лицензионни режима около 1/4 могат да отпаднат. \n    Държавата задължително трябва да присъства в: енергетика, инфраструктура, здравеопазване, образование, вътрешен ред и сигурност. \n    През държавата преминават и ще преминават пряко 40% от БВП. Чрез различни инструменти тя влияе пряко или косвено и върху останалите 60% (чрез минималната работна заплата, стандартите, трудово-правните норми и пр.). \n    Идеята за излизане на държавата от икономиката е илюзорна и спекулативна. Предлагаме \"икономическа държава\", а не \"бездържавна икономика\". \nРеално разделение на властите - парламентарна вместо премиерска република \n    Възстановяването на парламентарната република и преустановяването на доминацията на изпълнителната власт и на фигурата на министър-председателя в държавното управление ще се налага императивно чрез законови инструменти и правила. \nЕфективна администрация вместо административен произвол     \nНужна е реформа, насочена към приближаване на властта към гражданите и бизнеса: \n- Регионално управление от принципно нов тип; \n- Нова философия на децентрализация - регионите - свързващо звено между централната власт и местното самоуправление; \n- Ново разбиране за електронното правителство като ревизия и подреждане на административните процеси и процедури. Върховенство на закона и възстановяване на доверието в съдебната система: \n- Гарантиране на достъпа на правосъдие и равно третиране на всички участници в процеса; \n- Завишаване на контрола върху съдебното изпълнение и въвеждане на таван на начисляваните такси и възнаграждения на съдебните изпълнители; \n- Преустановяване на всякакви опити за ограничаване на публичността на правосъдието, особено на административното; \n- Въвеждане на специални изисквания за възстановяване на българското гражданство на лица, които са го загубили; \n- Противопоставяне на опитите чрез международни споразумения да се въвеждат арбитражи, които заобикалят националните и европейските съдебни институции и налагат юридическа отговорност на държавата за провежданата от нея социално-икономическа политика. Принципно нов модел на ограничаване на корупцията: \n- От борба с корупцията към създаване на  недопускащи корупция условия. \n- Акцент върху превенцията и  внедряване на модели за вземане на решения, свеждащи до минимум възможностите за корупция. МОДЕРНО ДЪРЖАВНО УПРАВЛЕНИЕ, БАЗИРАНО НА ДИГИТАЛИЗАЦИЯТА Предлагаме реално действащо и в услуга на гражданите Електронно правителство. \n    Национален електронен поземлен регистър - чрез него ще решим проблема с т.нар. \"бели\" и \"червени\" петна в земеделието, както и ще имаме възможността да управляваме по-ефективно поземлените ресурси. Ще имаме цялостна информация в реално време за структурата на земеделието: какво можем да очакваме като продукция във всеки един момент, как тази продукция стига до пазара, до кой пазар, кой я произвежда, кой взема субсидии, за какво взема субсидии, какъв е ефектът от тези субсидии, как се отразяват тези субсидии върху доходите на заетите в земеделието. \n    Единна информационна система, обединяваща пазарите на селскостопанска продукция с платформа за електронна търговия - чрез нея ще дадем достъп на фермерите до пазарите и големите търговски вериги. \n    Национална електронна система по заетостта, свързваща всички бюра по труда на територията на страната. Тази система ще даде достъп на безработните в дадена област до пазара на труда в съседен или по-отдалечен район. Допълнително ще се види колко са реално търсещите работа и колко - търсещите социални помощи. \n    Единен електронен данъчен регистър, обединяващ информация за всяко едно лице какво имущество има, какви доходи има и какви помощи получава. Това ще ни даде реална възможност да оценим и усъвършенстваме системата за социално подпомагане, да разграничим пенсиите от социалните помощи и да направим нова пенсионна реформа, която справедливо да преразпределя социалноосигурителните приходи според приноса им. \n    Електронна здравна карта и здравно досие, съдържащо информация за всяко здравно осигурено лице относно: кой го осигурява, какви осигуровки внася, какво допълнително доплаща за лечение, кой го лекува, кога и колко пъти го преглежда. Това ще даде възможност за по-ефективно управление на ресурсите в здравеопазването и чувствително ще намали  злоупотребите. \n    Единна електронна образователна система, съдържаща информация за: \n- всеки един ученик, студент - в кое училище/университет учи, посещава ли учебните занятия, колко често отсъства, кой му преподава, колко често го оценява. \n                                       Следва \n    \n \t\n", "date": "2018.08.01", "title": "Визия за България  "}
{"url": "http://www.duma.bg/node/172248", "text": "\"Напънала се планината и... родила мишка\" - се казва в народна поговорка. Напънало се счетоводното тяло на МЗ и родило \"Стандарт за финансовото управление на държавните лечебни заведения - търговски дружества\". Без да анализирам това чудо на управленческото изкуство, ще посоча само, че за първи път (доколкото ми е известно) в световната медицинска практика се появява понятието \"Бизнес програма\" в медицината. Доразработва се провежданата от години насам, и от всички правителства програма за ликвидиране на обществените здравни заведения за сметка... на частните, и в крайна сметка максимално орязване здравните ресурси на българите (смъртоносният план \"Ран-Ът\") за сметка на евроатлантически, западнобалкански и прочее мераци. \nРазбира се, трезвомислещите и служещи на Хипократ и на българския \"електорат\" медици, за разлика от т.нар. слугачи, реагираха моментално и остро против. С въвеждането на Стандарта би трябвало да се постигне подобряване на финансовото управление на търговските дружества, както днес управленците наричат лечебниците. След анализа на документа обаче становището на Българския лекарски съюз (БЛС) е точно обратното: \"Изричното цитиране и въвеждане на общите финансови принципи и политики (Раздел ІІ, т.3 от Стандарта) на практика повтаря изискванията на Закона за финансовото управление и контрол в публичния сектор. По силата на чл.2, ал.1, т.7 от закона всяко държавно лечебно заведение попада в обхвата на организациите от публичния сектор и следва да го прилага, заедно с цитираните финансови принципи и политики. Според тези принципи и политики НЗОК поддържа определено ниво и фиксирани цени на здравните грижи, които са съобразени с бюджета, утвърден за здравеопазването. Те обаче са обвързани с различен пакет здравни дейности, но не и с начина, ефективността и качеството на тяхното изпълнение. От това следва, че с приложението само на икономически подходи не е възможно добро качество. В целия свят първото и най-важно нещо в медицината е гарантирането на детайлно разписани диагностично-лечебни ръководства за добра клинична практика (guidelines), които задължително се изпълняват, но не и гарантиране на конкурентното начало, както ни заблуждават апологетите на МЗ. По тази причина трябва едва ли не за N-ти път да се подчертае, че \"в лечебните заведения (а не в търговските дружества!) се извършва специфична животоспасяваща дейност (а не продажба на картофи или дамска конфекция), поради което прилагането на привнесените от държавната администрация механизми остават формални и празни от съдържание!\" \nОфициалният отговор на БЛС гласи: \"Това е поредният документ, който навява на мисълта за повърхностно познаване на проблемите и липса на визия и цялостна стратегия и политика за развитие системата на здравеопазването.\" \nЩе се спра на новоизлюпената формулировка \"Бизнес програми\" в здравеопазването и медицината. По принцип английската дума \"Business\" в българския книжовен език има синоними или по-точно се превежда като: 1. Занятие, професия; 2. Търговска дейност - гешефт (сделка, търговия, спекула или разговорно - далавера). Все пак като професионален термин в стопанската и търговската дейност думата \"business\" се използва днес нашироко в парично-стоковите отношения. Но употребата й в медицината - \"Наука за болестите у човека и методите за тяхното лекуване (изцеряване, спасяване) и предпазването от тях\" е, меко казано, спорно. Как биха звучали изрази като: \"патологичен бизнес\", \"травматологичен бизнес\", \"експериментален бизнес\" и т.н. И още нещо. Настъпва физиологичното състояние \"смърт\", което от гледна точка на пропагандираните \"бизнес отношения\" би следвало да се тълкува като \"несвършена\" или \"зле свършена платена работа\"!? При това положение може би следва да наредят да се плаща неустойка на близките на починалите! \nВ наше време, в ХХІ век, свое място намира икономиката на здравеопазването. Тя прилага концепциите на икономическата теория при някои проблеми в лечебно-профилактичната дейност. Тук съществена роля играе фармако-икономиката, която намира особено приложение при здравноосигурителните системи в здравеопазването. Според тази, сравнително нова за нашата страна дисциплина, която се занимава с разходите по лечението, те се определят като: директни медицински (болнични и домашни) - свързани с конкретен болен и неговото лечение или с конкретни медицински интервенции. Директни немедицински - касаещи стопански и логистични дейности, където, според мен, може да намери място спорната дума \"бизнес\". Изхождайки от тези световно приети постулати, трудно можем да си представим как болниците ще изготвят \"бизнес програми\", които да включват приходи от лечение на еди-колко си пострадали при катастрофи; приходи от лечение на заболели от Х или У бъдещи епидемии; еди-колко си инсулта, сърдечни инфаркта и т.н. Напълно се солидаризирам с колеги, които казаха, че \"дори само мисълта от парите за здраве на данъкоплатците да правим бизнес, като в банка, е недопустима!\" \nДокато писах този текст, в съзнанието ми се появи образът на някогашния ни квартален Ставри - бакалинът, който правеше сложни сметки, като наплюнчваше върха на тъпия си химически молив и пишеше върху бакалските книжни кесии, като все гледаше да ни мине с някой лев... \n    \n \t\n", "date": "2018.08.01", "title": " Опасните бакалски сметки на бай Ставри "}
{"url": "http://www.duma.bg/node/172285", "text": "\"Веселин Марешки е патеричка. Когато \"Обединени патриоти\" кажем, че няма да подкрепим нещо в НС, веднага се появява той и гласува \"за\". Въпросното лице с жълтите гащички говори глупости. Скъсваше ми телефона с идеята да правим по-голяма коалиция, за да се вмъкне и той в управлението\". Така вицепремиерът и министър на отбраната Красимир Каракачанов отвърна задочно на лидера на \"Воля\", който преди дни определи \"Обединени патриоти\" като \"Опитомени патриоти\". Марешки дори нарече лидера на ВМРО рафиниран политически измамник. \nВицепремиерът се закани да съди Марешки, защото заявил, че Каракачанов използва \"прахообразни лекарства\". Отидох вчера във ВМА, направиха ми тестове, които, естествено, са отрицателни, и с това нещо отивам в съда, закани се военният министър. Той призна, че в \"Обединени патриоти\" има старо напрежение отпреди 6-7 години, което избивало, когато няма диалог. \"Марешки си търси ниша в политическото пространство. Той има детски мечти да се намъкне в правителството. Факт е, че атакува министри на ОП с висок рейтинг. Явно си мисли, че като прави това, ще му се прелее на него. Така че Марешки да си доизживее последното политическо лято, след това ще изчезне\", заяви Каракачанов.   \n \t\n", "date": "2018.08.01", "title": "Каракачанов нападна Марешки, че е патерица на ГЕРБ "}
{"url": "http://www.duma.bg/node/172251", "text": "\n\"Крайно време е работодателите да дават постоянни и верни данни на какви химични агенти са изложени работниците\" - Г-н Атанасов, МЗ обнародва на сайта си за обсъждане изменения в две наредби: за защита на работещите от рискове, свързани с експозиция на химически агенти при работа, и за работа в среда с йонизиращи лъчения. Прилагането им с какво ще подобри условията на труд? \n- Промените в Наредба 13 за защита на работещите от рискове, свързани с експозиция на химически агенти при работа, са свързани с необходимостта от въвеждане в нашето законодателство на разпоредбите на европейската Директива за установяване на четвърти списък с индикативни гранични стойности на професионална експозиция. Тя е приета на 31 януари м.г. и се отнася до хората, които работят в среда на химични агенти. Въвеждат се гранични стойности за професионална експозиция за 31 химични агента. За 10 от тях до момента в нашето законодателство не е имало такива стойности. Те засягат мините, химическите производства, производството на азотни торове. За другите 21 граничната стойност се намалява. Директивата трябва да бъде приведена в нашето законодателство до 21 август т.г. Консултативният съвет за безопасност и здраве на работното място обаче се опасява, че срокът може да е кратък за техническото осъществяване при въвеждане на новите стойности в мините за подземен добив и в прокарването на подземни тунели за азотния моноксид, азотния диоксид и въглеродния моноксид, затова дава възможност на държавите членки да използват преходен период до 21 август 2023 г. Намалението на азотен моноксид е с около 8 пъти от сегашната стойност, а при азотния диоксид е около 4 пъти.  \n- С какво трябва да се съобразят българските работодатели? \n- Те се опасяват, че сроковете за въвеждане на новите стойности в химичните производства и най-вече при производството на азотна киселина и азотсъдържащи минерални торове са твърде кратки и може да се наложи дори спиране на производството. Синдикатите обаче смятаме, че времето е достатъчно - директивата се разглежда от близо 2 г. и работодателите са можели да помислят как ще въведат тези стойности. Освен това те искат тези стойности да не бъдат задължителни, а само индикативни, и да ги използват като инструмент за оценка на професионалния риск. Няма как да се съгласим с това, защото политиката за безопасност и здраве не може да е подчинена на тясно икономически съображения. Тези стойности не са измислени, а са минали през Научния комитет за граничните стойности на химичните агенти. Излагането на азотен моноксид, азотен диоксид и въглероден моноксид води до кожни и респираторни заболявания. \nКрайно време е в България работодателите да дават постоянни и верни данни на какви химични агенти са изложени работниците, за да се извършва реален анализ и научна обосновка защо се променя една или друга наредба. Без такива данни не може да знаем дали има подобрение или не в условията на труд, увеличават ли се или не онкологичните или хроничните заболявания, които се дължат на работната среда. \n- А наредбата за йонизиращите лъчения? \n- Тя ще отмени старата от 2005 г. и е свързана с някои промени в Закона за здравето у нас, както и с Наредбата за радиационна защита на населението. Промяната е свързана и с европейската Директива за определяне на основните норми за безопасност и защита от излагането на йонизиращо лъчение. Новата наредба предвижда след аварийно облъчване и констатирано превишаване на дозите органите на държавния контрол да извършват детайлно проучване на обстоятелствата и да изпращат информацията на лекаря, който осъществява медицинското наблюдение на лице, подложено на такова облъчване. Има и изисквания към лекарите, които могат да извършват наблюдението, сред които е да са със специалност радио-биология или радиационна хигиена. Има още изискване да се открие медицинско досие за всеки работник, да се поддържа актуално, докато той работи, и да се съхранява в архив, докато навърши 75 г., но не по-малко от 30 г. след прекратяване на работата, свързана с йонизиращото лъчение.  \nВ тези директиви, сред които е и Директивата за канцерогени и мутагени, свързана със стратегията на ЕС до 2020 г. за намаляване на професионалните ракови заболявания, се посочва, че е необходимо да се извършва наблюдение на работниците и след прекратяване на съответната експозиция. Във всички има изискване работодателите да събират и да предават информация, която се обработва от съответен орган. У нас обаче не е ясно кой е този орган. Част от информацията е в НСИ, друга - в НОИ, трета - в Националния център за обществено здраве и анализи. Може би това трябва да се регулира. \n- В България има ли регистър на професионалните заболявания? \n- НОИ се занимава с регистриране, отчитане и проверка на професионалните болести и подава информацията в НСИ. Последната такава информация, която видях в НСИ, е от 2015 г. НЦОЗА също трябва да подава информация. Затова в КНСБ решихме ние да търсим актуална информация по темата. \nДирективата за канцерогени и мутагени в момента се преработва, но в сегашния й вариант е в сила у нас. Последните изследвания показват, че 53% от смъртността при професионалните заболявания се дължи на рак, придобит на работното място. България няма своя статистика. Годишно в ЕС умират 100 хил. души от рак, т.е. на всеки 10 мин. в ЕС умира 1 човек от рак. Основната част от тези хора са били изложени в миналото в продължение на 20-30 г. на азбест по време на работа. Затова е важно сега да имаме информация колко души на какви канцерогени са изложени по време на работа, за да се знае какви мерки да се предприемат за предпазване. \nПрез 2016 г. под натиска на Европейската конфедерация на профсъюзите започна работа по тази директива и първият етап на преработването й приключи в края на м.г. До началото на 2020-а трябва да въведем в нашето законодателство включените в директивата 13 химични елемента. Сред тях са прах от твърда дървесина, характерен за дървообработващата промишленост, който е свързан с назален рак; прах от кристален силициев диоксид (SiO2), характерен за строителството, където се обработват камъни, доказано свързан с респираторен рак и рак на белите дробове; 6-валентен хром, който се отделя при заваряване и е свързан с рак на носа, и пр. \nЕК предлага в обхвата на директивата най-късно до първото тримесечие на 2019 г. да влязат и токсичните за репродукцията вещества. Според изследване в България над 30 хил. работници са изложени поне на 1 репротоксин. Ето още една причина за зачестилите репродуктивни проблеми. В момента тече втори етап от работата по директивата - освен за нови 7 канцерогена, се предвижда въвеждане на гранични стойности за вредни емисии от дизелови двигатели на работното място. Предстои да бъдат изменени и приложенията на директивите за лични предпазни средства, за биологичните агенти, за работа с видеодисплей и за работното място.  \n- Къде е България по отношение на трудовите злополуки? \n- През 2017 г. в България има над 2900 трудови злополуки. Забелязва се известно увеличение в сравнение с 2016-а. Едно от най-честите обяснения е, че и заетостта е по-висока, но причината е, че все повече се наемат ниско квалифицирани работници, тъй като липсват квалифицирани и работодателите правят компромис. Но те не обучават достатъчно новонаетите. Това показват и резултатите от проверките на ГИТ - основните нарушения са свързани с осигуряването на безопасни и здравословни условия на труд и с нередовните инструктажи. \nАко сравним нивото на трудови злополуки у нас с тези в ЕС, нещата изглеждат различно. Евростат и МОТ ги отчитат на базата на 100 хил. работещи. Оказва се, че България и Румъния са с най-добри показатели в ЕС - имаме най-малко трудови злополуки на 100 хил. работещи - около 100. Докато средното ниво за ЕС е 1513 на 100 хил., а във Франция и Португалия - над 3500 на 100 хил. \n- Значи ли, че у нас условията на труд са изключително добри или злополуките са малко? \n- Условията на труд у нас определено не са по-добри от тези в Западна Европа. У нас просто не се отчитат всички злополуки, защото нито застраховането, нито изплащането им е на нивото на западните страни. Във Франция се обезщетява и порязан пръст на работното място. У нас и работниците не вярват, че ще бъдат обезщетени, ако съобщят за трудова злополука. Делата за взрива във фабрика \"Миджур\" в Горни Лом, където загинаха 15 души, се точиха с години и накрая бяха оправдани всички обвиняеми.  \nСмъртните случаи в резултат на трудова злополука у нас са 94 за м.г. Това е 3,6 на 100 хил. работещи, докато средното за ЕС е 1,87 на 100 хил. У нас има двойно по-висока смъртност от средното за ЕС - България е на трето място по този показател, а Румъния е на първо. Налице е огромно разминаване - нисък брой трудови злополуки и висока смъртност. Това навежда на мисълта, че злополуките не се регистрират, но смъртните случаи няма как са бъдат скрити. КНСБ започва работа по проблема - искаме да разберем къде са причините за несъответствието и за неотчитането на злополуките.   \n \t\n", "date": "2018.08.01", "title": "Трудовите злополуки у нас не се регистрират"}
{"url": "http://www.duma.bg/node/172249", "text": "\n    Даа... ние не сме Дания, не сме кралство, нямаме принцове и принцеси, но това не ни пречи да има нещо гнило в републиката. И не нещо гнило, а твърде гнило.     \n    Един от основните въпроси е - има ли истинска демокрация в България? Някой ще каже \"е, как да няма, като има плурализъм, многопартийна система, избран от народа парламент\". Май, че това са единствените доводи. Един от основните стожери на демокрацията е разделението на властите. В републиката това отсъства. Парламентът е на пряко подчинение на премиера. Той сменя председателя на Народното събрание, той \"заповядва\" да се оттегли внесен законопроект, той нарежда да се променят текстовете на законите, той се разпорежда с бюджета, като раздава милиони, без да пита Народното събрание. Последната \"новина\" е, че е наредил да се промени лобисткият закон за приватизацията. В речника на ГЕРБ има две думи:  заповядвам и нареждам  Заповядва се на кметовете, все едно те не са избрани, а са назначени. Къде останаха правомощията на местната власт? На българските граждани сигурно им е омръзнало да се говори за така наречената независима съдебна система. И на децата вече стана ясно, че такава в България няма. И как да има като за прокурори, съдии, членове на ВСС се избират магистрати, които могат да бъдат контролирани. Колко пъти България беше осъдена в Страсбург за лошо проведени дела? И не защото съдиите са толкова некадърни, не че няма и такива, но защото така им се нарежда от властта. А плащаме всички ние за това безобразие.  \n    А какво да кажем за независимата журналистика, за свободата на словото? Наредиха ни на незавидното 111 място по свобода на словото. На последно място от всички балкански държави. А ние сме членове на Европейския съюз. Но как да има независима журналистика и свобода на словото, като голяма част от медиите са притежание на един човек. По същия начин стои и въпросът с разпространението на печатните издания. ГЕРБ и голяма част от българските журналисти имат странния навик да не виждат фактите, да не търсят истината. Последният такъв случай е с избитите животни в Странджа. Журналистите не питат защо се е стигнало до тази крайна мярка. И не питат правилна ли е тя. Не търсят причините за случилото се и каква е ролята на властта. Те търсят има ли провокатори, намеса на партии, кой кара хората да протестират. Това е същото като за записите преди години за \"Ало, Ваньо\", \"Ти си го избра\" и др. Тогава никой не разследва верни ли са тези записи, а всички от властта, прокуратурата и журналисти тръгнаха да търсят кой ги бил направил, кой ги бил изнесъл. Може и това да е важно, но не е ли по-важно дали те са верни и какво следва от това. \n    За каква демокрация може да става въпрос, когато има такава дълбока пропаст между бедни и богати и социалното неравенство може да стане заплаха за националната сигурност на държавата. Въпросът с бедността, с ниските заплати и пенсии е един от най-животрептящите в страната. Да сте видели сериозни предложения и бурни дебати за решаването му?  \nНе сте и няма и да видите  Какво предлага правителството за решаване на проблема с демографската катастрофа, която е надвиснала над отечеството ни. По всички прогнози на ООН, на САЩ, на български учени България е изправена пред изключително намаляване на населението. И как да има решение на тези проблеми, като вицепремиерът, който отговаря за социалната политика и демографските въпроси, се занима с шума по Черноморието. Човекът явно няма необходимия капацитет да работи за тяхното разрешаване. Тогава следва логичният въпрос -  защо е на този пост? За да намерим длъжност на членовете на коалицията, за да можем до управляваме. А българите кучета ги яли. Да, с такава политика като нищо ще изчезнем. \n    Изключително голям проблем за демокрацията в България са ниските управленски възможности на властта на всички равнища. Управляващите нямат стратегия за развитието на страната. Администрацията е пропита от корупция и корупционни схеми. Възможностите и знанията на заетите в управлението са крайно незадоволителни. Арогантно звучи изказването, че това са най-добрите министри. Фактите сочат друго. Какви са възможностите на министър Радев? До какво състояние е докарано МВР? Невъзможност да залови избягали затворници, конфузният случай с Пелов. Няма смисъл да изброяваме, защото списъкът е много дълъг. Към \"компетентността\" на министрите да прибавим катастрофата с военния хеликоптер и загиналите офицери, проблемите с ромите, несправянето с наводненията. Ежедневие са непрекъснатите протести в различни райони на страната, свързани с натрупващите се и нерешени проблеми. Защо има протести? Защото управляващите не виждат проблемите предварително.  \nТе вървят след събитията  Не могат да се справят с управлението на държавата. А как да се справят като в администрацията се назначават хора по приятелска и партийна линия, без да имат елементарни възможности, подготовка и знания. По тази причина ГЕРБ не управлява процесите, а върви след тях. Просто реагира на това, което се случва. Да вземем случая с чумата в Ямболско и Странджанско. Както признават от правителството, те са нямали информация  за потенциалната заплаха от чума. И след като процесите стават вече неуправляеми, се взема най-лесното решение - убийство на животните. За да се успокоят страстите, се уволняват четирима чиновници и се изплащат компенсации, които няма да решат проблемите на местните хора защото стада не се развъждат за ден-два. Кой да мисли за последствията, за поминъка на населението, за обезлюдяването на цели райони, за убитите надежди, за унижението, за поруганото достойнство. \n    За здравеопазването и образованието са изписани стотици страници и изговорени хиляди думи. И да има промени? От колко години се говори, че няма медицински сестри. Нима се предлага решение? Не по-добро е положението и с лекарския състав. Излезе статистика, че лекарите над 65 години са повече от тези на 35 години. Да сте чули да се вземат някакви мерки за решаването на проблема? Може би ще се реши от само себе си. Е, няма да се реши. Тогава какво ни чака в здравеопазването? Най-неприятното е, че се демонстрира липса на хуманност и съпричастност. Това пролича при обсъждането на проблема със скъпите лекарства и лечението на онкоболните. Според управляващите само ако си богат, ще се лекуваш, иначе умираш. Тогава групата на ГЕРБ в Народното събрание демонстрира невероятна арогантност и само бурната реакция на обществеността не допусна това нечовешко отношение. А какви ни чака в бъдеще в здравеопазването при този начин на управление? Оставам отговора на читателите. \n    Не мога да отмина фанфарите за външната политика на ГЕРБ. Особено за европредседателството. Шест месеца в държавата не се работеше, за друго не се говореше, освен за това европредседателство. А то пустото не се дава по заслуги, а е на ротационен принцип. Било много  много успешно.  А да сте чули за неуспешно?  Такова няма. А за прехвалената интеграция на Западните Балкани? Нима те се приближиха до ЕС? Не само, че не се приближиха, но бъдещето им членство след София така се замъгли, че може да настъпи прояснение едва около 2028-2030 година. Външната политика на управляващите е хаотична и неясна. Цветан Цветанов казва, че Русия и Китай са врагове на България. А Бойко Борисов отива в Москва да се моли за газопроводи, след като по наша глупост и под чуждо влияние се отказахме от \"Южен поток\", \"Бургас-Александруполис\". АЕЦ \"Белене\" ту е гьол, ту е стратегически обект. След това пък в София се прави среща за китайските инвестиции. Отказва се среща в последния момент с македонския президент, което е крайно неприлично. А какво да кажем за договора с Македония? Само общи пожелания без никаква конкретика. Вижте договора между Гърция и Македония. Каква огромна разлика при защита на националните интереси. За външната политика може се пише много, както и за приноса на Захариева. Но и това е достатъчно, за да се разкрие нейната несъстоятелност и липса на възглед в тази сфера. \n    Един от големите проблеми в България е, че гражданите нямат доверие в институциите. И няма как да бъде иначе, когато виждат, че в Народното събрание  се прокарват лобистки закони без прикриване и стеснение. На бизнесмени, свързани с властта, трябва да им се опростят 58 милиона лева. Пари, които трябва да влязат в хазната. И този закон се внася от така наречените патриоти. Как да има конкурентност и чуждестранни инвестиции, като няма законова сигурност и всеки момент може да се приеме закон, който може да унищожи бизнеса ти. И как да вярваш на институциите, когато въпросите се решават задкулисно, с приятелски договорки, с определени олигархични кръгове и по телефона. Последният внесен законопроект е нагледен пример. Гражданите не виждат в държавата защитник на интересите им, а я възприемат почти като враг. Защо?  \nПримерът с протеста на майките,  които имат деца с увреждания, е показателен. Вместо задълбочено вникване в проблема, хуманно отношение те срещнаха цинизъм, неразбиране и студенина. Премиерът казва да му се махат от главата, вицепремиерът им се кара, че не трябва да се интересуват от цената на билетите за самолет, защото това не било тяхна работа. А не знае ли Валери Симеонов, че гражданите имат право да се интересуват от всяко действие на правителството, защото то получава заплатите си от техните данъци. Представяте ли си в други държави да се случи такова нещо. Ще бъде такова вълнение и реакция на гражданите, че цялото правителство ще си отиде. Но не и в България, където цинизмът на управляващите и дебелоочието им са достигнали сериозни висоти. \nИ тук си задаваме въпроса \"защо\"? Отговорът е прост. Виновни сме ние, гражданите. Кардиналният проблем е нашият пречупен гръбнак, отчаянието, което ни е обхванало, тази безнадеждност, която ни разяжда и пречупва. Това ни води до бездействие и до пораженско поведение и бездушие. Ние сме обхванати от политическа леност, от липса на желание за борба, затворени сме в себе си  и сме загубили всякаква ориентация. Ние сме се превърнали в стадо, което е готово да бъде тъпкано и мачкано.  \n    Сигурно е, че на България е необходима политическа сила, която да мобилизира, да предложи нови идеи, принципи и безкомпромисност, да поведе гражданите, за да се излезе от това блато, в което сме затънали. \n    \n \t\n", "date": "2018.08.01", "title": " Има нещо гнило в републиката  "}
{"url": "http://www.duma.bg/node/172275", "text": "До три дни забавяне в графика на ремонти по столичните булеварди е установила проверката на кмета на града Йорданка Фандъкова. По думите й причина за това било дъждовното лято, но забавянето не било фатално. В момента в София се ремонтират над 30 големи обекта и квартални улици. \n\"На по-голямата част от обектите се работи в срок. Имаме тук-там по два-три дни забавяне, което не е фатално, пък и за мен е по-важно да не се правят компромиси с качеството във връзка с валежите\", коментира Фандъкова. Според нея по-големите обекти с интензивен трафик ще бъдат приключени преди 15 септември. \nВ близките дни се очаква да завърши реконструкцията на бул. \"Васил Левски\" в участъка от Софийския университет до ул.\"Граф Игнатиев\". Ремонтирана ще бъде и отсечката от Ректората до паметника на Васил Левски.   \n \t\n", "date": "2018.08.01", "title": " Бави се ремонтът на столични булеварди"}
{"url": "http://www.duma.bg/node/172276", "text": "Нова лаборатория и обновеният Медицински център в \"Майчин дом\" ще предлагат комплексна услуга за профилактика на бременността. Лабораторията за неинвазивен скрининг ще направи революция в диагностиката на бременните в начален стадий, като прави изследвания за генетични аномалии на плода, уверяват от лечебното заведение.  \nИнвестицията е осъществена със собствени средства на болницата. През октомври с капиталови средства, отпуснати от здравното министерство, предстои да започнат ремонтът и оборудването на Първа гинекологична клиника - VI етаж, която е основна база в България за лечение на онкогинекологични заболявания.                      \nПри отложеното майчинство, което през последните години се наблюдава, се налагат допълнителни изследвания, носещи макар и минимален риск за жената и детето. Досега пробите се изпращаха за изследване в лаборатории в чужбина.   \n \t\n", "date": "2018.08.01", "title": "В уникална за страната лаборатория ще правят пренелни изследвания  "}
{"url": "http://www.duma.bg/node/172286", "text": "Областният управител на Софийска област Илиан Тодоров от \"Атака\" поиска оставката на заместника си Николай Николов от ГЕРБ. Повод за настояването му е фактът, че заместникът му не изпълнява служебните задачи и системно не се явява на работа. За последните 5 календарни месеца при 102 работни дни Николов се е явил на работа само в 42 работни дни, в които влизат 19 дни отпуска, съобщиха от пресцентъра на областната администрация. Реално областният зам.-управител е работил 23 дни. Данните са отчетени чрез входно-изходната система за електронно чекиране. \nТодоров пита Министерския съвет защо на Николов се плаща заплата. Така ли се харчат парите на данъкоплатците, дали в някоя друга държавна администрация съществува такъв прецедент, пита областният управител.     \n \t\n", "date": "2018.08.01", "title": "Вместо 102 дни зам.-областен работил 23"}
{"url": "http://www.duma.bg/node/172277", "text": "Окръжната прокуратура в Плевен образува досъдебно производство за смъртта на 39-годишна родилка, която издъхна при планирано секцио в плевенската УМБАЛ \"Д-р Георги Странски\" на 26 юли. Ще бъде назначена експертиза, която ще се извърши от лекари от други населени места, предстоят разпити и проверка на медицинската документация по случая, обяви окръжният прокурор Ваня Савова. \nОт болницата отказаха коментар, преди да излязат резултатите от аутопсията. По думите на говорителя Момчил Цветков лекарите направили всичко възможно, за да овладеят ситуацията. В болницата са започнали вътрешно разследване по случая, проверка има и от медицинския одит, здравното министерство и РЗИ. \nПо-късно вчера зам.-здравният министър Бойко Пенков обясни пред журналисти, че проблем при упойката е довел до смъртта на родилката от Плевен. \"Чух се с директора на болницата и с този на РЗИ. Окончателно ще имаме резултат след време, тъй като има направена съдебна патоанатомична експертиза. Това, което знаем, е, че се е създал тежък проблем по време на въвеждане в анестезия. Оттам са се водили около час-час и нещо реанимационни мероприятия, които, за съжаление, не водят до добър изход, а до летален\", заяви зам.-министърът.  \nБебето все още е в кома, а ако се събуди, ще бъде с увреждания, каза бащата Владислав Якимов. Той е категоричен, че няма да се откаже да търси истината. \"Жена ми цял живот е била с ниско кръвно, а те казват, че е починала от хипертония. Детето ми е в кома. Ако се събуди, ще бъде увредено. Казаха ми, че в момента е невъзможно бебето да бъде преместено в друга болница, но аз съм доволен от хората, които се грижат за него. Те са професионалисти\", коментира почерненият съпруг.   \n \t\n", "date": "2018.08.01", "title": "Разследват смъртта на родилка в Плевен"}
{"url": "http://www.duma.bg/node/172250", "text": "Под мотото \"Мисия: оставаме в България\" Младежкото обединение в БСП отвори дебата за бъдещето на младите хора у нас. В петък Казанлък се оказа домакин на специално обсъждане, в което се включиха и гостите от Словения, Сърбия, Албания, Румъния и Черна гора. Своеобразен домакин на срещата бе председателят на МО в БСП Николай Бериевски, а форумът бе уважен от Корнелия Нинова, представители на ръководството на партията, народни представители и евродепутати от БСП. \n\"Носите енергията на младите хора от вашите държави и заедно с нашите младежи ще обсъдим идеи, ще споделим различен опит, ще разговаряме за бъдещето ви\", приветства чуждестранните гости Нинова. Тя бе категорична, че младите хора не бива просто да са странични наблюдатели на чужди решения за собствения им живот. Вие трябва да сте участници във вземането на решения и двигател на тяхното изпълнение, настоя тя. Според лидера на БСП балканските леви партии са изправени пред общи предизвикателства - да подобрят образованието, да намалят младежката безработица, да създадат условия младите хора да раждат и отглеждат децата си, да спортуват, да ядат чиста храна, да са здрави. Като стъпки на БСП в тази насока тя изтъкна предложението за въвеждането на \"културен чек\" за младите у нас. Нинова посочи и някои от идеите, заложени в проекта \"Визия за България\" - образование, базирано на съвременни, модерни технологии, както и нулев данък за храни, изцяло произведени от биопродукти, за да се стимулира здравословното хранене. \"Дайте ни мнение, дайте съвети, обединете се и бъдете носители на модерна и силна политика за вашите връстници на Балканите и в Европа\", обърна се тя към чуждестранните гости. \nУморихме се да гледаме как връстниците, приятелите, близките ни са принудени да напускат своите родни места поради липсата на качествено образование и работни места. Така Бериевски мотивира началото на мисията по задържането на младите в България. Като основна задача за тематичната среща той посочи очертаването на проблемите на младите хора от Балканския регион, които според него са доста сходни. Целта, естествено, е да се намерят и конкретни решения. \nВ залата внимателно слушаха зам.-председателя на ПГ \"БСП за България Драгомир Стойнев, народният представител Донка Симеонова, членовете на ИБ на БСП Кирил Добрев, Вяра Емилова и Деница Златева, както и евродепутатите Петър Курумбашев и Момчил Неков. Според Курумбашев път към решението на някои от проблемите на младежите от региона може да се търси и в приемането на страните им в ЕС. Постоянното отлагане на преговорите за влизане в ЕС той онагледи с култовата реплика от филма \"Куче в чекмедже\": \"Ще ти купя колело, но друг път\". \"Надявам се, че ще обсъдите и въпроси, които ще може да решите, със или без ЕС, като например кога ще има магистрала до Сплит през Сараево до Южна Сърбия, до Румъния и България, от Дубровник през Тирана, Прищина, Ниш и т.н. Римската империя е правила своите пътища, без да се интересува кои са страни членки на Римската империя и кои не\", продължи евродепутатът. Той пожела на младежите не просто да искат от сега управляващите, а сами да управляват. \"Играта е \"хвани ме, ако можеш\". Знам, че може да ни хванете, така че хванете мен, хванете нас. На добър час!\", надъха младежите Курумбашев. Беривски пое \"топката\" и увери евродепутата, че младежите \"дишат във врата\" на по-опитните си другари. \nМомчил Неков пък разказа, че в родния му град Силистра се подготвя специално проучване, чиято цел е именно търсенето на решение за обезлюдяването. Обезлюдяването е проблем само по себе си, но след това води и до други трудности, включително за намирането на инвестиции, за образователните институции и др., обясни той. Данните от проучването ще бъдат представени в МОН и Националната агенция за професионално образование. Според Неков една от мерките за борба с младежката безработица е прилагането на т.нар \"младежка гаранция\". Той отбеляза, че трябва да се работи активно с хората, които нямат стимул нито да учат, нито да работят. Вярвам, че можем да го направим, само трябва да сме заедно и да продължаваме напред, заяви евродепутатът. \nОставаме в България, ще търсим начини как да вдъхновим и останалите млади хора да се борят за добро бъдеще тук, в родината, категорични бяха членовете на МО. Затова и обменяха идеи и с другарите, гостуващи от Балканите. \nНищо няма да ни откаже, процеждаха в горчива усмивка младежите само няколко часа по-късно, когато стана пътен инцидент с автобуса, който ги извозваше за поклонението и награждаването на участниците от велопохода за купата на Бузлуджа. За щастие при катастрофата пострадали нямаше. БСП изпрати втори автобус, за който младежите сами трябваше да определят посоката - Шипка или обратно в Казанлък. Няма да се плашим от дребните пречки, категорични бяха те и заедно отидоха да поднесат цветя пред героите от Шипка. \nПо-късно вечерта младежите се отдадоха на така чакания купон - весел и пъстър концерт озвучи центъра на Казанлък в петък вечер. \nСловенците субсидират работодателите \nБезработицата бе поставена на трето място сред проблемите пред младите хора в Словения от генералния секретар на младежката социалдемократическа партия Зига Цепе. Само 10% от младите там са без работа. Причината според Цепе е фактът, че държавата субсидира работодателите, които наемат млади хора. Социалдемократите в Словения сега са се прицелили в намаляването на избирателната възраст до 16 години. В Черна гора пък държавата стимулира първите бизнес начинания на младите хора. Александър Павич от демократичната партия на Сърбия отбеляза, че с идването на десните на власт единственият приоритет на сръбското правителство се е оказало Косово. Според него основният проблем пред много от държавите на Балканите е морално остарялото образование. Стефан Нинич даде идеи за решения - реформи в образователната система с оглед на новите и актуални специалности. Сръбските демократи неуспешно опитали да прокарат проектозакон, предвиждащ една година държавно подпомагане за работодатели, наемащи млади хора. Вицепрезидентът на Младите европейски социалисти Каталина Стефанеско от Румъния припомни, че страната й се управлява от социалдемократическо правителство. Една от основните глави на неговата политическа програма са младите хора, техните проблеми и възможните решения. Като проблеми в Румъния тя посочи обезлюдяването, ниските заплати и жилищните проблеми на младите. “За да разрешим тези проблеми, правителството увеличи заплатите в някои сектори, включително възнагражденията на младите лекари. Имаме държавни програми, които подпомагат закупуването на първи дом и кола от млади хора. Борим се да разширим програмата, надяваме се в бъдеще държавата да подпомага финансово първата инвитро процедура за млади двойки. Даваме безплатни консултации за студенти и насърчаваме малките предприятия да организират обучения за младите хора”, разказа Стефанеско. Решението е БСП и “Визия за България”, емоционална бе Милена Милошева от Перник, която също се включи в дебата по проблемите, с които се срещат младите хора у нас. Тя взе повод от проучване на “Фридрих Еберт”, представено по-рано от политолога Борис Попиванов. Според нея младите се страхуват да се определят като ляво мислещи, защото след 1989 г. насам систематично и методично са убеждавани и възпитавани колко е лош социализмът. “Когато питам връстниците си кое е лошо - здравеопазването, образованието, културата, постиженията в спорта, заетостта, те не могат да ми отговорят. Просто искат качествени образование и здравеопазване, заетост, стабилни, нормални доходи”, обясни Милошева. Софиянецът Никола Митов отбеляза, че в университетите съществуват твърде много специалности, чиято реализация е ограничена, а в същото време има голямо търсене за други, за които обаче няма достатъчно кадри. Това респективно води до отлив на наистина компетентни умни млади хора, тъй като те заминават в чужбина, където са принудени да работят нискоквалифициран, но по-добре заплатен труд”, отбеляза Митов. Според него държавата би могла да субсидира университетите за разкриване на търсените специалности, които да подготвят кадри по модернизиран начин на преподаване. “Решение би могло да бъде облекчаване на кредитирането на студенти и дори изцяло покриване от държавата на отделни образователни програми, които са необходими на пазара. Това е приоритет от проекта на БСП “Визия за България” и мисля, че сме на прав път. Не само бъдещето, а и настоящето е в ръцете на младите хора”, заяви Митов.   \n \t\n", "date": "2018.08.01", "title": "Оставаме в България, категорични са младите социалисти  "}
{"url": "http://www.duma.bg/node/172293", "text": "От началото на юни летище София се тресе от политически уволнения и назначения, които текат едновременно. Само за десетина дни близо 50 души са отстранени от работа, а паралелно веднага са  . Най-засегнати са продавачите в магазините на летището с мотива, че не отговарят на изискванията. Според новите длъжностни характеристики те трябва да имат завършено висше икономическо образование. От длъжност са уволнени най-вече членове и симпатизанти на БСП. Почти цялата младежка организация на ГЕРБ е назначена на \"сладки\" работни места. Социалисти определят това като недопустимо в демократична държава и като опасна тенденция, пряко свързана с дискриминация, основана на политически убеждения. \n    \n \t\n", "date": "2018.08.01", "title": " Политическа чистка на летище София "}
{"url": "http://www.duma.bg/node/172287", "text": "Най-много въпроси и питания в НС от началото на годината са отправили депутатите от \"БСП за България\", сочи справка на парламентарния пресцентър и дирекция \"Пленарни заседания, парламентарен контрол и финални текстове\". Най-активен е бил Георги Гьоков със 74 питания към министрите, следван от Георги Стоилов със 70, Иван Димов Иванов с 67, Иван Валентинов Иванов с 43. Проф. Георги Йорданов е търсил отговор на 40 въпроса, инж. Любомир Бонев на 40, д-р Илиян Тимчев на 34, a Кристина Сидорова на 34. Проф. Светла Бъчварова е задала 34 въпроса, а Надя Клисурска-Жекова - 31. От началото на годината парламентарен контрол е провеждан в 25 пленарни заседания и е отнел 100 часа и 51 минути. \nОт 1 януари до 26 юли 2018 г. депутатите са приели 92 закона и 77 решения. В парламента са постъпили 115 законопроекта, като 69 от тях са внесени от народни представители. За този период са постъпили 996 въпроса и 46 питания. Проведени са разисквания по 7 питания, по 2 вота на недоверие на МС и са осъществени 7 изслушвания. Отговори са получени на 869 от зададените 996 въпроса на народни представители и на 35 от 46 питания. \nОт 16 април до 26 юли 2018 г., по време на четвъртата сесия на НС, отново най-активни са били депутатите от левицата. Те са внесли общо 324 въпроса и 13 питания. От ПГ \"Обединени патриоти\" са отправили 34 въпроса и едно питане, гербаджиите са с 16 въпроса и 3 питания, ДПС има 8 въпроса, а \"Воля\" - седем. \n      \n \t\n", "date": "2018.08.01", "title": " Депутатите на  БСП са най-активни в парламентарния контрол"}
{"url": "http://www.duma.bg/node/172288", "text": "Депутатите от \"БСП за България\" Георги Гьоков и Георги Свиленски са депозирали в НС питане към министъра на транспорта, информационните технологии и съобщенията Ивайло Московски за уволнения и партийни назначения на летище София. Народните представители припомнят, че аеропортът е търговско дружество със 100% държавно участие в капитала и има едностепенна форма на управление, а негов принципал е транспортният министър. Те са възмутени, че летището е сменило изискванията за заемането на определени длъжности, без обстоятелствата да го налагат. \nГьоков и Свиленски са получили сигнали от граждани, че в обекти на аерогарата масово се освобождават служители, членове и симпатизанти на БСП, и на тяхно място се назначават гербаджии, съобщи за ДУМА Свиленски. По думите му почти всички членове на младежката организация на ГЕРБ са започнали работа на аеропорта. Свиленски определи това като опасна тенденция, която е пряко свързана с дискриминация, основана на политически убеждения. \"Това е недопустимо в една демократична държава. Служителите биват подменяни чрез промяна на изискванията за заемане на определена длъжност, без обстоятелствата да налагат това. Парадоксално за длъжност \"продавач-консултант\" е поставено изискване за висше образование. При това то да е в област \"Социални, стопански, правни науки\", професионално направление \"Икономика\". Има ли друго място в България, света и Европа, в което за продавач консултант се поставя такова изискване\", възмути се Свиленски. \nДвамата с Гьоков настояват Московски да им предостави информация за длъжността \"продавач-консултант\" и нейните характеристики, свързани с образование, квалификация, предишен опит и т.н. в летище София. Социалистите искат министърът да отговори имало ли е промяна в длъжностната характеристика за длъжността през последните 6 месеца. Те търсят отговор на какво основание са формирани изискванията в новата длъжностна характеристика и има ли подобна практика за други работни места. Има ли освободени служители на база на променените изисквания, честа практика ли са партийните назначения във вашето министерство и във фирмите, чийто принципал е Министерството на транспорта, питат социалистите. \nГьоков уточни за ДУМА, че не са получили исканите писмени отговори на въпросите си, независимо че срокът за това е 7 дни. Той очаква това да се случи на 5 септември, когато приключва лятната ваканция на депутатите. \nОт свои източници ДУМА научи, че от началото на юни летище София се тресе с уволнения и назначения, които текат едновременно. Служителите на аеропорта буквално са в неведение за масовите рокади, които се извършват. Само за десетина дни близо 50 души са отстранени от работа, а паралелно с това веднага са назначени около 60. Най-засегнати са продавачите в магазините на летището, като мотивът при тях е, че не отговарят на служебната характеристика, според която трябва да имат завършено висше икономическо образование, за да заемат тази длъжност. Резонен е въпросът как новоназначените служители са постъпили на работа, след като сред съкратените има продавачи с по над 10 години трудов стаж и дали това условие не e изникнало на по-късен етап.   \n \t\n", "date": "2018.08.01", "title": " Социалисти питат Московски за партийни назначения на летище София   "}
{"url": "http://www.duma.bg/node/172263", "text": "Френските ученици ще трябва да изключват смартфоните си или да ги оставят вкъщи, когато на 1 септември започне новата учебна година, съгласно приет късно в понеделник закон от депутатите. \nЗабраната за смартфони, таблети и други свързани с интернет устройства, която се отнася за ученици на възраст до 14-15 години, е изпълнение на обещание, дадено от президента Еманюел Макрон в кампанията за изборите миналата година. \nТя бе подкрепена от депутати на неговото центристко \"Движение, напред!\" и либерални съюзници, докато от традиционната левица и десница се въздържаха с аргумента, че законът е \"козметичен\" и на практика нищо няма да промени. \nСпоред него училищата могат да правят изключения от забраната за \"педагогически нужди\", дейности извън учебната програма и за ученици с увреждания. \nСредните училища имат правото да решат индивидуално дали да въведат частично или изцяло забраната за свързани с интернет устройства.     \n \t\n", "date": "2018.08.01", "title": "Франция забрани телефоните в училище"}
{"url": "http://www.duma.bg/node/172289", "text": "Чепеларе от вчера е в частично бедствено положение поради активирано свлачище по пътя за Чудните мостове. Това е станало след обилни валежи и сигнал от кмета на село Забърдо, че от разклона за \"Сините ханчета\" до Чудните мостове и до селото има отново паднали камъни. Започнала е да се свлича и още земна маса и пътят е затворен и в двете посоки. \nПовече от 500 жители на Забърдо са откъснати от света, техника се опитва да почисти камъните, но действията са затруднени от продължаващи дъждове. \nПроливните дъждове активизираха свлачище и в Неделино. Земната маса застрашава цял квартал. Тонове земни маси затрупаха и унищожиха напълно пристройка на къща и заплашват да разрушат цялата масивна двуетажна сграда. Обитателите й се страхуваха да нощуват в нея. Свлачището се активирало преди няколко години, когато по билото на близкия скат била изградена с европейски средства екопътека, без да бъде предвидена подпорна стена, която да защитава жилищния квартал отдолу от свлачища. \nОтново е усложнена обстановката и в Тетевенско, след като свлачища затвориха пътища. В района се борят с щетите след продължаващите поройни дъждове.      \n \t\n", "date": "2018.08.01", "title": "Обявиха частично бедствено положение в Чепеларе"}
{"url": "http://www.duma.bg/node/172264", "text": "Разходите за провеждането на референдума за името, който след днешното решение на парламента на Република Македония ще се проведе на 30 септември, ще бъде на стойност 3,5 милиона евро. Парите ще бъдат предоставени от бюджета на Република Македония, чрез преразпределяне на парите между фондовете, както беше дефинирано в решението, взето в понеделник. \nРешението за преразпределянето на средствата беше прието единодушно с 64 гласа \"за\". \nПреди това с 68 гласа \"за\" беше взето единодушно решение за датата на референдума - 30.09.2018 година. \nВъпросът за референдума ще гласи: \"Подкрепяте ли членство в ЕС и НАТО с приемане на Договора между Република Македония и Република Гърция?\". \nВ гласуването не участваха депутатите от опозиционната ВМРО-ДПМНЕ, които излязоха от залата, недоволни, че въпросът за референдума е неясен и манипулативен. \nСъгласно сроковете, предвидени в закона, кампанията за референдума ще започне на 10 септември, съобщи електронното издание МКД.     \n \t\n", "date": "2018.08.01", "title": "Референдумът в Македония ще струва 3,5 млн. евро"}
{"url": "http://www.duma.bg/node/172265", "text": "При посещението си в Португалия френският президент Еманюел Макрон представи  своето виждане за бъдещата реорганизация на Европейския съюз и на Европа, предаде БГНЕС. Според него тази реорганизация трябва да има \"три кръга\" и да бъде извършена в рамките на 10-15 години. \nПървият, ключовият кръг или \"сърцето на двигателя\" ще се състои от еврозоната с Германия и Франция начело. Той ще бъде стълбът на реорганизацията. Първият кръг ще бъде по-интегриран пазар на труда със силни социални права, дори и общо подсигуряване срещу безработицата. \nВъв втория кръг Макрон вижда държавите членки на Европейския съюз \"със силен единен пазар, някъде между разширения ЕС и еврозоната\". Ако искат да се развиват, те могат да влязат в еврозоната с отделен бюджет, европейски валутен фонд и по-силно политическо управление. Според Макрон във втория кръг на тотално реформиран ЕС заедно силния единен пазар биха могли да се включат и военни, държавни и търговски политики на ЕС, които биха \"гарантирали истинската свобода на движение вътре в зоната\". \nТретият кръг би могъл да бъде най-широкият и би представлявал \"съюз на ценности, демократични принципи и икономически свободи\". Той ще се намира някъде между ЕС и Съвета на Европа, може да бъде по-малко интегриран и в него би имало място и за Русия, и за Турция. Но така, че тези държави да възприемат и стриктно да зачитат европейските демократични ценности. \"В най-широкия кръг би могло да има място както за Русия, така и за Турция, които, дори и да не бъдат членове, трябва да имат близки договори за асоциация\", каза Макрон. \nЛисабон е първата държава от обиколката на Макрон сред страните членки на ЕС с цел да разясни и да получи подкрепа за своята идея за реорганизиран, икономически, политически и отбранително засилен съюз. Френският президент се надява, че по този начин окончателно биха се изгладили настоящите кризи и предизвикателства, включително и неизвестността и съмненията около поддържане на стратегическото съюзничество Европа - САЩ. \nМакрон не спомена влизането на нови държави в ЕС, но повтори позицията, че ЕС трябва първо да се укрепи, да възстанови реда, да предотврати кризите, които биха могли да го сполетят, преди да приеме нови членове от Западните Балкани. \nФренският президент подчерта през септември миналата година, че страните от Западните Балкани заради мира и стабилността в Европа трябва да станат членки на ЕС, но след като изцяло приемат \"законовите линии\" и демократични изисквания на съюза. Тогава той предупреди, че тези държави не трябва да се обръщат към Русия, Турция или \"авторитарни сили, които не зачитат европейските ценности\".      \n \t\n", "date": "2018.08.01", "title": "Макрон представи план за еврореформи  "}
{"url": "http://www.duma.bg/node/172290", "text": "Учебни занятия ще се провеждат в музеи и художествени галерии. Това предвижда споразумение за сътрудничество между Министерството на културата и Министерството на образованието и науката, което подписаха вчера министрите Боил Банов и Красимир Вълчев. Документът предвижда създаване и въвеждане на музейни образователни програми, свързани с тематиката на музея и художествената галерия. Те ще бъдат обявявани в началото на всяка учебна година, за да могат детски градини и училища да направят заявки за посещения, съобщиха от образователното министерство. \nПрограмите ще станат част от обучението по предметите от общообразователната подготовка и във време на извънучилищни занимания и дейности. Заложена е и допълнителна квалификация на музейните специалисти, музейните педагози, учителите и др. Музейните специалисти ще бъдат включвани в планирането на инициативи за извънкласна работа, в подготовката на различни образователни проекти и програми, свързани с културното и природното наследство и визуалните изкуства. Те ще се ангажират и със създаване на училищни обществени колекции и експозиции, свързани с историята на училището, бележити личности, научно-технически открития, знаменателни факти от миналото, световната и европейската история и др. \nУчредява се и награда \"Музейна образователна дейност\", която се връчва ежегодно на училище, учител, музей и музеен специалист. \n    \n \t\n", "date": "2018.08.01", "title": " Учебни занятия ще се провеждат в музеи и художествени галерии"}
{"url": "http://www.duma.bg/node/172291", "text": "Владеенето на български език трябва да бъде задължително изискване при даването на гражданство. Българското гражданство не означава само един документ, освен право, той е и задължение към държавата. Тази теза застъпи вицепрезидентът Илияна Йотова, която се срещна на \"Дондунов\" 2 с ръководството на Асоциацията на българските училища в чужбина (АБУЧ). От АБУЧ споделиха практиката в други държави, където освен по езика се полага и изпит по история. На определен период от време получилите чуждо гражданство отново се подлагали на изпити. \nЙотова обяви и, че след няколкомесечни разговори и срещи с различни институции вече е създадена експертна група, която разработва концепцията за Български културен институт. \"Създаването на подобен институт по примера на \"Сервантес\" и \"Гьоте\" е мащабна идея, за която е необходим национален консенсус. Идеята е неподвластна на предизборни кампании и мандати\", заяви вицепрезидентът. Така без да го споменава директно, тя контрира опита на ВМРО да си припишат идеята за института. Йотова отбеляза, че създаването на Български културен институт дори е разписано в приетата през 2014 г. стратегия за българите в чужбина. Предложено е институтът да носи името на патриарха на българската литература Иван Вазов. \n  По темата през последните месеци са проведени повече от 30 срещи с учени, университетски преподаватели, писатели, поети, представители на различни творчески организации. Според Йотова инициативата се радва на широка обществена и експертна подкрепа. Този институт е силен инструмент за културна дипломация, за влияние и популяризиране на българската държава навън, за запазване на българското самосъзнание на сънародниците ни зад граница, смята вицепрезидентът. \n    \n \t\n", "date": "2018.08.01", "title": "Владеенето на български трябва да е задължително за гражданство"}
{"url": "http://www.duma.bg/node/172292", "text": "Президентът Румен Радев върна за ново обсъждане Закона за изменение и допълнение на Административнопроцесуалния кодекс, като оспори 16 негови разпоредби. Това е деветото вето на държавния глава. Той смята, че с тези 16 разпоредби уредбата се отдалечава от основни конституционни начала. В мотивите си президентът посочва, че се \"деформират традиционни принципи и постижения на административното право\". Според Радев новите текстове ще намалят защитата на правата на хората. \"Тези разпоредби ще се отразят неблагоприятно на ролята на административното правосъдие да бъде защитник на обикновения човек срещу незаконосъобразните действия и произвола на администрацията\", посочва държавният глава. \nРадев изразява несъгласие и с разпоредбите за правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони. Президентът подчертава, че правото на защита многократно е тълкувано от Европейския съд за правата на човека и той приема, че държавата не трябва да поставя пречки пред неговото упражняване. Именно такива пречки обаче създават новите разпоредби, като предвиждат необосновано драстично увеличаване на таксите в касационното производство и премахват касационната инстанция в специални закони, пише още в мотивите за ветото.  \nСпоред държавния глава промените в АПК не могат да гарантират баланса и контрола между властите, а така е застрашен правовият и демократичен характер на държавата. \nДУМА припомня, че още при обсъжданията в парламента големият скок на таксите се превърна в основна тема на спорове. От БСП обявиха, че ще дадат на Конституционния съд увеличените такси в административното правораздаване, някои от които са повишени до 900 пъти. Таксата за касационна жалба скочи 14 пъти и от 25 стана 370 лв. За обжалване тя бе увеличена от 5 лв. на 4500 лева. Досега несправедливите такси можеха да се атакуват в съда, но с въвеждането им в закон те могат да се обжалват само пред КС. \n    \n \t\n", "date": "2018.08.01", "title": "Президентът наложи вето на скандалните промени в АПК"}
{"url": "http://www.duma.bg/node/172261", "text": "Европейският съвет включи в списъка със санкции шест руски компании, участвали в строителството на Керченския мост, който свързва Русия с Кримския полуостров. В съобщението на Евросъвета се отбелязва, че ристриктивните мерки са заради действия, които подкопават или заплашват териториалната цялост, суверенитета и независимостта на Украйна. Тези мерки са и част от \"политика на непризнаване от ЕС на анексията на Крим и Севастопол\", се уточнява още в съобщението.  \nПод наказателните мерки попадат компаниите \"Мостотръст\", \"Стройгазмонтаж\", \"Институтът Гипростроймост-Санкт-Петербургы (разработил проекта на моста), корабостроителния завод \"Залив\", \"Стройгазмонтаж-Мост\" и подизпълнителят ВАД. Първите две компании вече се намират в списъка на евросанкциите. Заедно с компанията \"Стройгазмонтаж-Мост\" те принадлежат на структурите на бизнесмена Аркадий Ротенберг. В сегашния документ той е представен като \"лице, подкопаващо суверенитета на Украйна\". \nМерките съдържат замразяване на активи. Те са приети от Съвета с писмена процедура. \nТака общият брой на санкционираните от ЕС руски компании достигна 44. В допълнение Брюксел наложи забрана за пътуване и замразяване на активи на 155 физически лица. \nЕС наложи и икономически санкции на Русия, които са удължени до 31 януари 2019 г., както и рестриктивни мерки във връзка с анексирането на Крим и Севастопол, които остават в сила до 23 юни 2019 г. \nВ средата на юли украинският президент Петро Порошенко обяви санкциите срещу шест души, които са били причастни към строителството на съоръжението. \nИзграждането на моста през Керченския пролив започна през 2016 година. На 16 май 2018-та тържествено бе открито автомобилното движение по него, в церемонията участваше президентът Владимир Путин, който подкара първият камион, преминал по автомобилната част на съоръжението. То всъщност бе открито половин година по-рано от предвиденото. Има четири ленти, по две във всяка посока. Железопътната линия трябва да бъде готова догодина. Мащабното съоръжение свързва Краснодарския край с полуостров Крим през Керченския пролив.  \nДължината на Кримския мост е 19 километра, което го прави най-дългият в Русия.  \nНа 13 юли украинските власти съобщиха, че съоръжението ощетява страната с 1.2 млрд рубли (73 рубли-1 евро). Загубите били свързани с това, че намалява привлекателността на две украински пристанища - Мариупол и Бердянск. Това пък се оказвало така заради ограничената проходимост на плавателните съдове през Керченския пролив, предизвикана от моста. Украйна твърди, че арката на Кримския мост не предоставя възможност за преминаване на корабите по-дълги от 160 метра и с водоизместимост 10 000 тона. Претенциите й бяха подкрепени от американското издание  Atlantic Council. \nНо френското списание \"Agora Vox\" направи свое разследване и уличи Украйна и САЩ в лъжа. Русия има пет пристанища на Азовско море, чийто оборот е около 30 милиона тона. Това е три пъти повече от официалния тонаж на мариуполското и бердянското пристанище на Украйна. И 10 пъти повече от техния реален тонаж. Освен това по Керченския пролив преминават руски кораби с водоизместимост 50 000 тона и с дължина по 200 метра.  \nСамият проток се намира между Керченския полуостров на запад и Таманския полуостров на изток, съединяващ Черно на юг с Азовско море на север. Дължината на протока е 41 км, ширината от 4,5 до 15 км, а дълбочина до 18 метра. Бреговете му са частично низинни с пясъчни наслагвания, на места стръмни и скалисти. През зимата е покрит с плаващи ледове. На западния му бряг е разположен град Керч.       \n \t\n", "date": "2018.08.01", "title": "ЕС санкционира строителите на Кримския мост "}
