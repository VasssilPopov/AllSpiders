{"url": "https://duma.bg/geroy-na-sveta-natsi-%E2%84%96-1-na-sasht-n194259", "text": "Докато свят светува, името на американеца от шведски произход Чарлз Огъстъс Линдберг (1902-1974) ще бъде изписано със златни букви в историята не само на Америка, но и на човечеството. За своето време той извършва нещо, което е близко до подвига на Юрий Гагарин - първия човек, полетял в Космоса. Защото Линдберг е първият човек в света, който прелита на 20 май 1927 г., за 33 часа и 30 минути, над Атлантическия океан, от Ню Йорк до Париж без междинно кацане. Трудно е от днешна гледна точка, когато самолетното пътуване между двата континента е нещо най-обикновено, да опишем еуфорията, с която е бил посрещнат този подвиг тогава. Линдберг е награден с най-високите американски отличия, а в началото на 50-те години с \"Пулицър\" за литература е отличена книгата му \"Духът на Свети Луис\".  И хлъц - същият този прославен човек е окичен с нацисткия Орден на германския орел! В обширните му биографии в интернет се разкриват какви ли не подробности от живота му (драмата с отвличането и смъртта на 20-месечния му син разтърсва Америка), но за това, че той е бил нацист щ 1 на САЩ и са го готвели да стане фюрер на Америка, трудно може да се открие нещо повече от недомлъвки. Вече публикувахме текстове на американския писател Теодор Драйзер за ролята на американския капитал в създаването на италианския и немския фашизъм, но за нацизма, избуял на американска земя, мълчанието е наистина оглушително.  Откъсите от книгата \"Големият заговор срещу Русия\" на двамата забележителни американски публицисти Майкъл Сейърс и Алберт Кан, в които се повдига и тая завеса, сега са почти забравени. Някак си са неудобни в тоя момент и поразклащат и без това едва държащия се на краката си американски имидж. А те са толкова убедителни, че започне ли да чете човек книгата им, не я оставя, стига да я намери, разбира се, защото днес тя е антикварна рядкост.  Главната цел, която си поставяше тайната дипломация на Оста след 22 юни 1941 г., беше да се предотврати на всяка цена присъединяването на Съединените щати  към англо-съветския съюз срещу нацистка Германия. Изолирането на Америка се предвиждаше в генералния план на германското и японското главно командване като жизнена необходимост. Америка стана прицелна точка на антисъветската пропаганда и интригите на Оста... Още в първия момент на германското нахлуване в Русия хор от гласове в Съединените щати предсказа неизбежния разгром на СССР. Нека процитираме само няколко типични изявления на някои американци след нахлуването в Русия.  - Маршал Дайес, депутат, 24 юни 1941 г.  - Флетчер Прат в Ню Йорк пост\" от 27 юни 1941 г.  - Хърстовия \"Ню Йорк джърнал Американ\" от 27 юни 1941 г.  - Хансон У. Болдуин в \"Ню Йорк таймс от 29 юни 1941 г. ...При влизането на Съединените щати  във Втората световна война из страната работеха десетки фашистки организации, които се наричаха \"антикомунистически\". Тези организация получаваха нареждания, а много от тях и парични средства от Берлин и Токио. Между основателите на тези дружества имаше платени  германски агентиЕ През 1939 г. в Съединените щати  съществуваха не по-малко  от 750 организации, които заливаха страната с пронацистки, антисемитски и антисъветски бюлетини. В името на спасяването на Америка от комунизма тези организации и издания изповядваха свалянето на американското правителство, установяването на американски фашистки режим и съюз с Оста срещу Съветска РусияЕ След Пърл Харбър редица от тези хора бяха привлечени под отговорност от американското министерство на правосъдието заради разпространяването на гнусна пропаганда и подготвяне на заговори за сваляне на американското правителство. Независимо от това те продължаваха през цялата война да пропагандират, че силите на Оста водят \"свещена война\" и Съединените щати са подмамени в конфликта вследствие подстрекателствата на \"еврейско-комунистически конспиратори във Вашингтон, Лондон и Москва.\"... В края на 1940 г., когато Хитлер приключваше  с поробването на Европа и се готвеше да се справи и с Червената армия, на американската сцена се появи едно странно политическо явление. То се наричаше \"Комитет Америка преди всичко\" (\"Америка фърст комити\"). През цялата 1941 г. \"Америка преди всичко\" провеждаше из цялата страна чрез пресата и радиото, чрез масови събрания, улични митинги и всевъзможни други средства антисъветска, антибританска и изолационистична  пропаганда. За създатели на \"Америка преди всичко\" се сочеха: генерал Роберт Е. Ууд, Хенри Форд, полковник Роберт Р. Маккормик, сенаторите Бъртон К. Хуилър, Джералд П. Ней и Роберт Райс Райнолдс; депутатите Хамилтон Фиш, Клеер Е. Хофман, Стивън Дей и Катерина Люис, дъщеря на синдикалния водач Джон Л. Люис. Виден член на комитета беше и Лаура Инголс; по-късно тя бе обвинена, че е платена агентка на германското правителство.  Друг нацистки агент, който действаше зад кулисите - Джордж Силвестър Вийерек - пишеше голяма част от пропагандата, която разпространяваха американските \"фърстери\". Ралф Таунсенд, осъждан впоследствие като японски агент, възглавяваше клона на комитета по западното крайбрежие и членуваше в редакционната колегия на пропагандните издания на комисията - \"Скрайбнърс коментейтър и \"Херолд\". (Редакторите на  \"Херолд\" си служеха с приематели на къси вълни, с които слушаха денонощно завладяната вече от Хитлер Европа, както и Япония. Приеманата по този начин пропаганда те вмъкваха в двата вестника..., които се раздаваха безплатно из Съединените щати и на събранията на \"фърстерите\" Те се разпращаха и по пощата по списък, изработен от Чарлз Линдберг, Хамилтон ФишЕ и др. (бел. авторите)... През юли 1942 г. един обвинителен акт на Министерството на правосъдието окачествяваше \"Америка преди всичко\" като агентура, която действаше за разслабване на морала на американските войници.  За най-виден член и представител на \"Америка преди всичко\" трябва да се счита американският летец  Чарлз А. Линдберг, който се прояви като пронацистки и антисъветски агитатор в Европа и Америка. Линдберг посети Германия през лятото на 1936 г. Той пътува като гост на германското правителство. Нацистите устроиха внушителни церемонии в чест на Линдберг и му оказаха всевъзможни почести. Висши нацистки чиновници му уредиха \"инспекционни обиколки\" из германските заводи и въздушни бази. Нацистка Германия направи силно впечатление на Линдберг.  На пищните приеми, които му устройваше фелдмаршал Гьоринг и останалите нацистки големци, Линдберг изрази убеждението си, че германската авиация е непобедимаЕ Две години по-късно, в най-решителните дни преди Мюнхенския пакт, Линдберг посети Съветския съюз. Там прекара само няколко дни. След завръщането си той веднага започна да разпространява слуха, че Червената армия е безнадеждно зле екипирана, зле обучена и с невъзможно командване.  Той твърдеше, че Съветска Русия е негодна за съюзник в какъвто и да е военен съюз срещу Германия. Линдберг заявяваше, че било необходимо да се върви с нацистите, а не срещу тях. Самолетът на Линдберг в портокалово и черно стана нещо познато по летищата на разтревожените европейски държави, тъй като той летеше от една държава в друга и навсякъде се застъпваше за сключването на политически и стопански съюз с Третия райхЕ (Описвайки пред един митинг на \"Фърстерите\" дейността си през този период, Линдберг заяви на 30 октомври 1941 г.: \"До 1938 г. аз вярвах, че ако между Германия, от една страна, и Англия и Франция, от друга, избухне война, в резултат ще имаме или една германска победа, или една изтощена и разрушена Европа. Ето защо аз застъпвах идеята Англия и Франция да позволят на Германия да се разширява на изток, но без да обявява война!\" (бел. на авторите). Само три седмици след подписването на Мюнхенския пакт правителството на Третия райх демонстрира  официалната си преценка за услугите, които Линдберг оказа на нацистка Германия. На 18 октомври 1938 г. на една вечеря в Берлин в чест на Линдберг фелдмаршал Гьоринг  връчи на американския летец едно от най-високите германски отличия - ордена \"Германски орел\". Линдберг се завърна в Съединените щати малко преди да избухне войната през 1939 г., след като прекара три и половина години в чужбина. Още при нахлуването на германците в Полша и обявяването на война на Германия от страна на Англия и Франция Линдберг се впусна в печатна агитация: войната срещу Германия е погрешна; истинската война трябва да се води към изток.  В една статия, озаглавена \"Авиация, география, раса\", поместена в ноемврийския брой на \"Ридър Дайджест\", Линдберг заявяваше с език, напълно сходен с тоя на Алфред Розенберг: \"Ние, наследниците на европейската култура, сме изправени пред опасността от една нещастна война; война всред нашето семейство от народи; една война ще изтощи силите и разруши съкровищницата на бялата раса. Азия напира към нас на руската граница; всички чужди раси се надигат неумолимо. Мир и сигурност ще имаме само тогава, когато сме единни и можем да запазим най-скъпото си достояние - наследството на европейската си кръв. А това е възможно, докато сме способни да се запазим от чужди армии и от размесване с чужди раси.\" ...През 1937 г. Джон С. Маткалф, журналист от \"Чикаго Дейли Таймс\", цитира следното изявление, което му направил Херман Шварцман, водач на клона от \"германо-американския бунд\" в Астория, Лонг Айлънд: \"Вие знаете кой може да стане фюрер на нашата голяма политическа партия - Линдберг! Да, това не е така невъзможно, както можете да си помислите. Той лесно може да поведе обществото след себе си. Американците го обичат. Да, подготвят се много неща, за които публиката все още не знае.\" ...Целият обществен апарат на \"Америка преди всичко\" се хвърли в масова протестна кампания срещу изпращането на помощ по \"заем-наем\" на Съветския съюз. Чарлз Линдберг, депутатът Хамилтон Фиш, сенаторите Бъртън Хуилър и Джералд Ней, както и други депутати от \"Америка преди всичко\" порицаха помощта  за Червената армия и заявяваха, че съдбата на Съветска Русия не засяга Съединените щати.  Хърбърт Хувър също взе участие в кампанията. На 5 август... бившият президент направи публична протестна декларация срещу помощта за Русия. Декларацията гласеше: \"Последните събития повдигат съмнения дали тази война води неминуемо към свобода и демокрация. Тя не е само един световен конфликт между тиранията и свободата. Англо-руският съюз разсея тази илюзия.\" Когато японците нападнаха Пърл Харбър, \"Америка преди всичко\" се разтури официално. Председателят на комитета генерал Ууд обеща, че членовете на комитета ще подкрепят военните усилия на Съединените щати срещу Германия и Япония. Линдберг се оттегли от политическата сцена и постъпи при Хенри Форд като технически съветник на \"Форд Мотор Къмпани\".", "date": "2019.06.20", "title": "Герой на света - наци № 1 на САЩ"}
{"url": "https://duma.bg/kabelni-operatori-izlyazoha-na-protest-sreshtu-mediyniya-monopol-n194290", "text": "Над 300 собственици и служители на малки и средни кабелни оператори протестираха пред Министерския съвет. Недоволството им е заради дупуснатия от властта хаос в сектора, както и срещу монопола на двете най-големи частни телевизии. От Националното сдружение на кабелните оператори (НСКО) \"Клуб 2000\" твърдят, че проведената преди дни спецакция срещу регионални кабелни оператори в Южна България е поръчана от бТВ и Нова тв \"уж в защита на авторски и сродни права\". Операцията обаче целяла погром и разправа с малкия и средния бизнес в сектора, за да бъдат вдигнати после цените на услугите. Протестиращите настояват за оставката на шефа на отдел \"Киберсигурност\" в НСБОП Явор Колев. Те твърдят, че той неоснователно обвинил колегите им в \"пиратство\", и се възмущават, че под негово ръководство е иззета техника за милиони. В резултат на погрома десетки населени места с над 30 000 абонати са останали с дни без интернет и телевизия.  Протестиращите депозираха отворено писмо до Бойко Борисов с исканията си. В документа се посочва, че силовата акция е погазила интересите на бизнеса и човешките права на хората, и се предупреждава, че ще завалят жалби в Европейския съд по правата на човека. Липсата на интернет е блокирала бизнеса и местното управление в Кюстендил, Дупница, Бобов дол, Сепарева Баня, Благоевград, Гоце Делчев, Крупник, Сандански, Петрич, Кърджали, Хасково и десетки села. Общините спрели да обслужват граждани, блокирани били банки, детски градини, училища, хотели. Регионалните електронни медии и телевизии спрели работа, блокирана била и линията за спешни повиквания \"112\". На целия кабелен сектор бе лепнато петно \"пирати\", а в същото време операцията не постигна нищо срещу сивия сектор и пиратството, тъй като ударът бе срещу светлата част на бизнеса, негодуват от сдружението. Пред ДУМА участници в протеста недоумяваха защо държавата не проверява истинските \"пирати\" на кабелни услуги - хотелите на олигарси и болниците, които карат пациентите да си плащат телевизията. Малките и средните фирми се оплакват, че двете големи телевизии им налагат неизгодни условия за излъчване на програмите им и двойно-тройно по-високи цени в сравнение с тримата големи оператора - А1, Виваком и Булсатком. От НСКО настояват за съдействие от властта за равни ценови условия за всички оператори. В противен случай местните кабеларки ще фалират, а когато останат само големи оператори, месечната услуга ще стане 100 лв., предупреждават те. Протестиращите издигнаха плакати: \"Службите да не работят в интерес на монополите\", \"Не ни оставяйте без интернет и телевизия\", \"Не съсипвайте малкия и средния бизнес\", \"Искаме прозрачни и равнопоставени условия от телевизиите\", \"Не ни ликвидирайте\".   Според вътрешния министър Младен Маринов няма основание за оставка на шефа на \"Киберсигурност\". \"Явор Колев е достатъчно добър професионалист и това, което прави, е да спазва закона, да се бори с пиратството и с всички незаконни дейности, касаещи интелектуалната собственост\", коментира Маринов и продължи да настоява, че операциите на ГДБОП касаели сериозен проблем, който засягал държавния бюджет и имиджа на страната. Разследващите твърдят, че кабелните оператори не са декларирали реалните си абонати, както и че излъчват, без да плащат авторски права. Снимки Емилия костадинова", "date": "2019.06.20", "title": "Кабелни оператори излязоха на протест срещу медийния монопол"}
{"url": "https://duma.bg/peevski-pregana-gerb-za-subsidiite-n194291", "text": "ДПС постигна всичко, което демонстративно налагат от връщането на Делян Пеевски в парламента. ГЕРБ моментално се отзова на позивна от движението, а след срещата обявиха, че приемат идеята на бизнесмена за партийно финансиране без лимит на даренията от физически и юридически лица. Макар да си дават сметка за несъстоятелността на държавна субсидия от лев на глас, управляващите ще я отстояват в НС. От ГЕРБ обаче ще предложат общините да предоставят безвъзмездно офиси на партиите. ГЕРБ и ДПС се опитват да приватизират политическия живот у нас, заяви Крум Зарков. По думите му договорката е атентат към постиженията на демокрацията. Кого ще обслужват партиите - избирателите или дарителите си, попита Зарков. Според лидера на ДПС Мустафа Карадайъ ГЕРБ са съгласни, че с 1 лв. субсидия няма как политическите сили да финансират дейността и кампаниите си. Думите му потвърди шефката на бюджетната комисия Менда Стоянова от ГЕРБ. Затова съпартийците й ще предложат общините да предоставят безвъзмездно офиси на партиите. \"Със субсидията от 1 лв. те ще могат да поемат разходите за административния персонал в тях. За други разходи те ще си търсят подкрепа от различни спонсори, физически и юридически лица, без да има таван на парите\", поясни тя. \"Ако говорим за американския модел, трябва да се направят промени, които да дадат възможност физически и юридически лица да даряват на партиите при пълна прозрачност, попълване на декларации за произход, качване на въпросните декларации в Сметната палата\", подчерта Стоянова, с което потвърди, че ГЕРБ приемат идеите на ДПС.  Споровете за размера на партийната субсидия започнаха в началото на работата на НС. Секретарят на ПГ \"БСП за България\" Филип Попов предложи да се удължи със седмица срокът за предложения преди второто четене на промените в Закона за държавния бюджет за партийните субсидии. \"За\" гласуваха 78 депутати, 59 бяха против, а 10 се въздържаха и предложението не бе прието. \"ГЕРБ и ДПС се опитват да приватизират политическия живот у нас. Не става дума за намаляване на субсидиите, а за допускане на частно финансиране на политическите субекти\", коментира договорката между ГЕРБ и ДПС зам.-председателят на ПГ \"БСП за България\" Крум Зарков. Той попита кого ще обслужват партиите оттук насетне - избирателите си или дарителите си. Кой утре ще определя листите с общински съветници и кандидат-кметовете - партиите или контролиращите ги олигарси, продължи Зарков. Това е истински атентат към базисните постижения на българската демокрация, заяви депутатът. Той отбеляза, че ГЕРБ отказаха на БСП среща и дискусия за субсидиите, но притичаха веднага, щом ДПС ги повика. \"Ако някой иска да промени основния закон на държавата, защото партиите са лоши, да ги забрани. Имаше шоупрограма, която наложи един популистки вариант, и сега в НС се състезават кой да го подкрепи. Щом искаме всеки богат човек да има своя партия - чудесно\", иронизира Волен Сидеров. \"С ГЕРБ не сме сиамски близнаци. Подписали сме споразумение, в което няма дума за субсидията, и не отговаряме за действията, бездействията, оригиналните идеи или безумията на ГЕРБ\", заяви лидерът на НФСБ Валери Симеонов. ", "date": "2019.06.20", "title": "Пеевски прегъна ГЕРБ за субсидиите"}
{"url": "https://duma.bg/s-30-mln-lv-namaleli-dalgovete-na-bolnitsite-tvardi-mz-n194284", "text": "От 158 387 000 лв. на 128 163 000 лв. са намалели пресрочените задължения на болниците за една година, съобщиха от здравното министерство. Според МЗ намаляването спадът се дължи на спазването на единния Стандарт за финансово управление на държавните лечебни заведения - търговски дружества.  Най-сериозно намаление да дълговете има в СБАЛХЗ (Националната хематологична болница) - от 15 097 000 лв. през 2018 г. на 7 093 000 лв. през тази година. Около 15 болници нямат просрочени задължения, сред тях са УМБАЛ \"Св. Екатерина\" и МБАЛ \"Св. Анна\" в София, педиатрията СБАЛДБ \"Проф. Иван Митев\", ендокринологията  УСБАЛЕ \"Акад. Ив. Пенчев\", инфекциозната болница СБАЛИПБ Проф. Иван Киров\" и др.   На вчерашното си заседание правителството одобри допълнителни 15 438 600 лв. за увеличение на заплатите на спешните медици. Припомняме, че през февруари бяха одобрени още 30 млн. лв. за областните и общинските болници и за психиатриите, а през април, когато протестите на медицинските сестри бяха в разгара си, бяха дадени още 50 млн. лв. След протестите в Детската болница бяха обещани 3 млн. лв., като половината пари трябваше да са за детските отделения в страната. Въпреки обещаните около 83 млн. лв. от началото на годината протестите на медицинските сестри в страната продължават, като те твърдят, че още не са получавали увеличени заплати или получените увеличения са символични.", "date": "2019.06.20", "title": "С 30 млн. лв. намалели дълговете на болниците, твърди МЗ"}
{"url": "https://duma.bg/proekt-za-dobra-meditsinska-praktika-raztrevozhi-zabolekari-i-patsienti-n194281", "text": "Над 1000 зъболекари са подписали петиция срещу проект на наредба за добра медицинска практика, изготвен от Българския зъболекарски съюз. Денталните лекари се опасяват, че части от документа противопоставят зъболекарите със специалност и тези без специалност, а ако наредбата бъде приета в този вид, хората извън големите градове може да останат без зъболечение. \"На практика изправят 7 млн. българи пред невъзможността утре да отидат при зъболекаря си и необходимостта да пропътуват стотици километри до специалист, който да поеме лечението им. Хиляди зъболекари са готови да стачкуват\", коментира д-р Бранимир Кирилов, орален хирург и имплантолог. \"Няма да има никакви рестрикции за колегите без специалност, всички ще могат да практикуват професията си. Всички пациенти ще бъдат лекувани, така както досега. Няма опасност за българския зъболекар и пациент, всичко останало е фалшива новина\", категоричен е д-р Николай Шарков, председател на Българския зъболекарски съюз. По думите му постъпили са стотици предложения за коригиране на проектонаредбата, които ще бъдат взети под внимание при гласуването й на предстоящия конгрес на стоматолозите, който ще се проведе в София на 21 и 22 юни. Законът влезе в сила от януари и ни задължава да изготвим наредба за добра медицинска практика до 30 юни, припомни д-р Шарков.", "date": "2019.06.20", "title": "Проект за добра медицинска практика разтревожи зъболекари и пациенти"}
{"url": "https://duma.bg/stolichani-iskat-planat-za-borisovata-gradina-da-bade-spryan-n194283", "text": "Процедурата на проекта за Подробен устройствен план на Борисовата градина незабавно да бъде спряна и той да бъде върнат в начална фаза за преразглеждане. За това настояват столичани от групата \"Да спасим Борисовата градина\". Те са внесли възражение до главния архитект Здравко Здравков, автора на плана арх. Атанас Ковачев и други институции, в което настояват от проекта да бъде извадено всяко ново строителство и да не се правят нови паркинги за 1000 автомобила. От групата напомнят, че при представянето на устройствения план на парка на бурното обществено обсъждане в началото на месеца стана ясно, че документът съдържа голям брой документални неточности, свързани и със собствеността. Активистите в защита на Борисовата градина искат още да се съберат допълнителни данни за начина на ползване на парка и мнения на всички заинтересовани страни, да бъде предоставена точна карта на собствеността, както и незабавно да бъдат издадени актове за публична собственост на имотите с неустановен статут.  Вчера стана ясно, че Столичната община е спечелила на първа инстанция делото за освобождаване на терена в Борисовата градина от автокъща \"Капитолия\" върху имот от 1600 кв. м.", "date": "2019.06.20", "title": " Столичани искат планът за   Борисовата градина да бъде спрян"}
{"url": "https://duma.bg/rumen-radev-e-protiv-betoniraneto-na-plazhovete-n194285", "text": "Бетонирането на плажната ивица продължава да бъде голям проблем, заяви президентът Румен Радев при посещението си на полигона \"Ново село\". Той отбеляза, че волята на законодателя е да бъде изключително строг към гражданите, но наблюдаваме \"варварско наливане на бетон по плажната ивица, далеч от погледа на всички институции, което не е в интерес на обществото\". На призива на природозащитници да наложи вето на промените в Закона за устройството на черноморското крайбрежие той отговори, че правният му екип проверява случая и предстои да представи позицията си. Радев очаква да види и конкретните параметри на предлаганата от САЩ оферта за нов боен самолет. Той подчерта, че често се пропуска или не се разбира докрай, че не самият самолет е най-важен, а съдържанието на цялостната оферта. Тя включва както самолета, така и неговото оборудване, въоръжение, наземното оборудване и обучението на личния състав. \"Българските ВВС и Министерството на отбраната разработиха много добър хомогенен пакет, максимално изстискан, на минимум, но гарантиращ надеждни способности и оползотворяване на бойните възможности на самолета. Всяко мърдане \"надолу\" и орязване на този пакет вече води до невъзможност за реализация на оперативните възможности на самолета\", заяви държавният глава. Той призова правителството да гарантира, че няма орязване на бойните възможности според заявеното от страната ни, и българските данъкоплатци няма да дават парите си на халос. Държавният глава припомни още, че на няколко заседания на Консултативния съвет за национална сигурност бяха взети решения проектите за модернизация на Въоръжените сили да вървят заедно, но тези решения са нарушени, защото парите се ограничават. Не можем да развиваме само един вид въоръжени сили, подчерта Радев.", "date": "2019.06.20", "title": "Румен Радев e против бетонирането на плажовете"}
{"url": "https://duma.bg/saborat-na-buzludzha-shte-e-na-27-yuli-n194286", "text": "Традиционният Бузлуджански събор тази година ще е на 27 юли. Отново на \"Историческа поляна\" под връх Бузлуджа ще бъде отбелязана 128-ата годишнина на организираното социалистическо движение. По традиция предишния ден, на 26 юли, членове и симпатизанти на БСП ще положат цветя на паметната плоча на Бузлуджанския конгрес, на паметника на Васил Априлов и Костницата на загиналите за свободата в Габрово. Оттам ще започне и колоездачното състезание за Купа \"Бузлуджа\" до връх Шипка. На Паметника на свободата на върха ще бъдат поднесени цветя и венци и ще бъдат наградени победителите в състезанието.", "date": "2019.06.20", "title": "Съборът на Бузлуджа ще е на 27 юли"}
{"url": "https://duma.bg/bsp-v-sofiya-pita-za-zloupotrebi-v-chistotata-n194282", "text": "Доклад, изготвен от отдел \"Вътрешен контрол\" на Столичната община, вероятно крие информация за злоупотреби, конфликт на интереси и нарушаване на Закона за обществените поръчки. Питане за съдържанието на документа и резултата от проверката, направена от звеното на Ботьо Ботев, внесоха официално в СОС от БСП в София. Тя бе поръчана от столичния кмет Йорданка Фандъкова след сигнал за редица нарушения, извършвани от предишното ръководство на общинското дружество \"Чистота-Искър\".  Общинската съветничка от БСП Милка Христова настоява да стане ясно има ли нарушаване на Закона за обществените поръчки чрез сключване на договори с подизпълнители без правно основание и конкурс под формата на наем на техника. Проверката е трябвало да установи и наличието на назначения на роднини на лица от управляващия персонал и конфликт на интереси в дружеството. От БСП имат съмнения, че са купувани материали без конкурс, че са сключени граждански договори в нарушение на закона, както и злоупотреби от управителя на дружеството и други длъжностни лица. Питането засяга и евентуално неправилно водено счетоводство и манипулирани данни.  Още миналата седмица на сесия на СОС от БСП сигнализираха за тежката ситуация, в която се намира \"Чистота-Искър\". Докато преди пет години дружеството е излязло на печалба от над 2 млн. лв., сега тя се е свила на 18 000 лв. Продължава и практиката почти цялата сума, която общината дава на дружеството за година - 12 млн. лв., да отива за външни услуги. Те са под формата на договори за наем на техника. Така на практика общинското дружество превъзлага на подизпълнител дейностите си, с което заобикаля Закона за обществените поръчки. Фирмата, която от две години изпълнява тези външни услуги, е \"Грийн Партнърс\", пряко свързана с Румен Гайтански-Вълка. Оказва се, че в момента той обслужва районите, дадени на \"Чистота-Искър\" - \"Красно село\", \"Красна поляна\" и \"Люлин\", както и зимното почистване на Природен парк \"Витоша\", територията на район \"Панчарево\" и район \"Витоша\".  Проблемите с ръководството на дружеството са от години. През 2013 г. след скандал бе отстранен директорът Павел Граматиков - също заради наемане на техника на завишени цени от свързани с него фирми, превъзлагане на дейности и нарушаване на ЗОП. През следващите близо две години дружеството рязко вдига печалбата си под ръководството на Илко Чанков, който обаче бе принуден да подаде оставка в края на 2015 г. След него постът пое Джоанна Димитрова, бивш финансов директор на НКЖИ, но тя оцеля само година след като стана ясно, че също пренебрегва Закона за обществените поръчки. През 2017 г. изпълнителен директор стана Юлиян Михайлов, чието управление отново се слави с катастрофални резултати. Той бе отстранен през февруари тази година, а в момента дружеството е акционерно и съветът на директорите се оглавява от Стефан Пейков.", "date": "2019.06.20", "title": "БСП в София пита за злоупотреби в чистотата"}
{"url": "https://duma.bg/do-12-hil-lv-globa-za-silna-muzika-sled-23-ch-n194287", "text": "До 10 000 лв. скача глобата за нарушаване на забраната за шума между 23 и 8 ч. от дискотеки и заведения, при повторно нарушение санкцията е до 12 хил. лв. За физически лица глобата е от 500 до 1000 лв., а юридически лица и еднолични търговци ще бъдат санкционирани с от 3000 до 6000 лв. Това реши окончателно парламентът с промени в Закона за защита от шума в околната среда.  Забраната за шум ще важи през цялата седмица между 14 и 16 ч. и между 23 и 8 ч. В тези часове е изрично забранен шумът при строителни дейности, предвиждат се изключения при специална наредба от общинските съвети. Промените не важат за религиозни храмове, жп гарите, автогарите, аерогарите, морските гари и използването на системи за оповестяване при бедствия. С измененията се въвежда ред за контрол на шума от заведения в многофамилни сгради и със смесено предназначение. Разрешение за работно време в такива случаи ще се получава от общинските служби след представянето на необходимите документи и протокол за извършени замервания от независими лаборатории. Това ще важи за откриване на нови заведения или които променят предназначението си. Всички останали няма да се подлагат на допълнителен режим за освидетелстване и замервания. Контролът върху нарушенията се възлага на МВР.  Мерките в Закона за шума са повърхностни, коментира зам.-председателят на ПГ \"БСП за България\" Христо Проданов. Социалистите предлагаха вместо от 23 ч. в летните месеци забраната да бъде от 24 ч., но мнозинството не го прие.", "date": "2019.06.20", "title": "До 12 хил. лв. глоба за силна музика след 23 ч."}
{"url": "https://duma.bg/georgi-gokov-s-namalyavane-na-dds-shte-padne-tsenata-na-hlyaba-n194280", "text": "Няма как да не падне цената на хляба, ако не първоначално, то в много близко бъдеще. Това е част от идеята на законопроекта за намаляване на ДДС на левицата, но не сaмо това, заяви вчера по време на заседанието на Националния съвет за тристранно сътрудничество депутатът от \"БСП за България\" Георги Гьоков. Съветът обсъди законопроекта за изменение и допълнение на Закона за данък върху добавената стойност, предложен от БСП. Промените предвиждат намаляване на стандартната данъчна ставка за ДДС за брашно и изделия от брашно, месо, мляко, яйца от 20 на 5% и на лекарствата на 9%. Предлага се измененията да влязат в сила от 1 януари 2020 г. Очакванията са, че първите 6 месеца може би няма да има намаление, но след това намалението ще е в рамките на намаляването на ДДС, заяви Гьоков. Мотивите на вносителите са, че това, което се предлага, ще даде глътка въздух на тия хора, които плащат прекалено голяма цена за стоки от първа необходимост като хранителни продукти и като лекарства. Насърчаване на земеделието и минимизиране на по-високите цени на енергоносителите също са част от мотивите на левицата. По време на заседанието обаче стана ясно, че властта, бизнесът и дори част от синдикатите са против намаляването на ДДС за брашното, хляба, месото, млякото и лекарствата. Финансовият министър Владислав Горанов обяви, че държавата няма намерение да променя ставките на ДДС. Ако ДДС се намали, ще трябва да се вдигат осигуровки, каза министърът. \"Намаляването на ДДС задължително ще изисква увеличение на прякото облагане, което се мери през двата вида данъци, с които се облагат трудът и капиталът. Със сигурност в краткосрочен период - няколко години, ще доведе до изключително голям стрес в икономическите субекти и тук дори не говорим за ефекта върху фиска\", каза Горанов. Всички представителни бизнес организации са категорично против намаляването на ставките на ДДС. По изчисление на Асоциацията на индустриалния капитал това щяло да лиши приходите в бюджета от 1 млрд. лв. \"Ако може бюджетът да се лиши от този 1 млрд., то по-добре е той да не се лишава от него, а тези средства да се използват за демографски и социални политики\", каза Васил Велев. Част от синдикатите също не подкрепиха предложението на БСП. От КНСБ казаха, че искат намаляване на ставката за всички стоки от 20 на 15 процента. Любослав Костов заяви: \"Смятаме, че вече е време дебатът за обща данъчна философия да бъде отворен, и тук смятам, че г-н Гьоков в това е прав, а ако не чрез този законопроект, то време е такъв дебат да има.\" Предложението обаче бе подкрепено от КТ \"Подкрепа\". По-рано вчера Димитър Бранков от БСК заяви, че бизнесът би подкрепил общо намаляване на ставките, но това можело да стане едва след влизането на България в еврозоната.", "date": "2019.06.20", "title": " Георги Гьоков:   С намаляване на ДДС ще падне цената на хляба"}
{"url": "https://duma.bg/tramp-iska-vtori-mandat-n194272", "text": "Президентът на САЩ Доналд Тръмп обяви официално, че ще участва в изборите за държавен глава през 2020 г., съобщиха американските медии. Той откри кампанията си пред 20 хиляди негови привърженици в Орландо, щата Флорида, на 18 юни. Напомняйки за победата си на президентските избори през 2016 г., Тръмп заяви: \"Един път го направихме и сега ще го повторим. И този път ще доведем нещата докрай.\" \"Ние ще продължим да правим Америка отново велика и после наистина ще запазим Америка велика\", увери президентът. В речта пред свои привърженици Тръмп акцентира и на състоянието на американската икономика, което нарече \"може би най-доброто в историята на страната\". Той използва случая, за да критикува демократите, които обвини, че са движени от \"омраза, предразсъдъци и ярост\" и искат да \"разкъсат страната\". В около 80-минутната си реч Тръмп повтори ключови теми от предишната си победна кампания. Той обеща да продължи да се бори с нелегалната имиграция и нарече противниците си \"ляворадикална тълпа\", която иска социализъм в САЩ. \"Днес съм застанал пред вас, за да дам официален старт на кампанията си за втори мандат като президент на САЩ. Обещавам, че няма да ви разочаровам\", заяви Тръмп пред привържениците си. Той допълни, че целият свят завижда на американската икономика. \"Страната ни сега процъфтява, просперира и се издига до невероятни нови висоти\", каза Тръмп на радостните си привърженици. \"Целият свят завижда на нашата икономика. Може би най-великата икономика, която имаме в историята на нашата страна\", каза лидерът на САЩ, който залага, че силна икономика ще помогне да убеди страната да му даде втори мандат. Тръмп заяви пред множеството, че заедно са сформирали \"голямо политическо движение\", което \"е надделяло над счупена и корумпирана политическа ситуация\". На сцената той излезе със съпругата си Мелания, която заяви, че е \"развълнувана\" да бъде първа дама още 6 години. На събитието говориха и високопоставени лица от Белия дом, сред които вицепрезидентът Майк Пенс и оттеглящата се от поста говорителка на администрацията Сара Сандърс. Флорида е ключов за президентския вот щат, в който на предишните избори президентът спечели с малка преднина. Освен Тръмп кандидатурата си за номинацията на Републиканската партия за президентските избори обяви и бившият губернатор на щата Масачузетс Уилям Уелд. В средите на демократите кандидатите да Белия дом вече са над 20. Сред тях са бившият вицепрезидент Джо Байдън, сенаторът от Върмонт Бърни Сандърс, кметът на Ню Йорк Бил де Блазио. Според национално проучване, проведено от \"Парк стратеджис\", бившият вицепрезидент Джо Байдън има ясна преднина от 32% подкрепа, следван от сенатора от Върмонт Бърни Сандърс с 15% подкрепа. Президентските избори са насрочени за 3 ноември 2020 година.", "date": "2019.06.20", "title": "Тръмп иска  втори мандат"}
{"url": "https://duma.bg/ispanka-oglavi-grupata-na-sotsialistite-v-evroparlamenta-n194271", "text": "Трите основни политически сили избраха лидерите на своите фракции в новия Европарламент, съобщиха медиите. Групата на социалистите и демократите ще бъде ръководена от испанската евродепутатка Ираче Гарсиа. Това не е изненада, защото Гарсиа остана единственият кандидат за този пост, след като немският евродепутат Удо Булман сне кандидатурата си в понеделник. В своята реч Гарсиа призова за спасяване на ЕС и изграждането на нова \"демократична Европа\" - феминистка, мултикултурна и мултирелигиозна. \"Евросъюзът е застрашен както никога досега. През последните години станахме свидетели на изблик на популярност на популистите, евроскептиците, ксенофобските и дяснорадикални движения, които събуждат най-лошите призраци от миналото. Ние се сблъскваме също с ръста на неравенството и финансова криза в условия, когато Евросъюзът не е способен да отговаря на изискванията на своите жители\", изтъкна Гарсиа. Фракцията на социалистите е втората по численост в новия Европарламент.   Свой лидер избра и \"Обнови Европа\", новата либерална група в Европарламента - това е бившият румънски премиер Дачиан Чолош. Той поддържа силни връзки с Франция, спечели одобрението на френската пропрезидентска партия \"Република, напред\" и на испанската партия \"Граждани\". Чолош беше избран с 62 гласа срещу 42, като победи холандския евродепутат Софи инт Велд, която бе подкрепяна от британските либерал-демократи. Той е икономист, който бе премиер на Румъния от ноември 2015 до януари 2017 г., а преди това, през 2010-2014 г., бе еврокомисар по земеделието. Групата обединява членове на Алианса на либералите и демократите за Европа (АЛДЕ), \"Република, напред!\" на Макрон. Бившият лидер на либералите Ги Верхофстат се прицели в поста председател на Европарламента. Това гласуване се очаква през първата седмица на юли, когато новият състав на законодателния орган ще проведе първата си сесия. Във вторник Европейската народна партия (ЕНП) преизбра Манфред Вебер за лидер на групата в Европарламента, но той е номиниран за председател на Еврокомисията. Вебер получи 156 от 160 гласа, други кандидати нямаше. Българският евродепутат Андрей Ковачев става негов заместник. Шансовете на Вебер за Еврокомисията не са големи. Франция и няколко други държави са против кандидатурата на германския евродепутат. Но Вебер може да заеме друг важен пост в ЕС - еврокомисар или председател на Европарламента. След като трите основни парламентарни групи в Европарламента вече имат своите лидери, това ще позволи започване на преговори за другите позиции. В четвъртък евролидерите ще проведат среща на върха на ЕС. Те ще обсъдят водещите позиции в общността.", "date": "2019.06.20", "title": "Испанка оглави групата  на социалистите в Европарламента"}
{"url": "https://duma.bg/10-organizatsii-pishat-do-ek-sreshtu-popravkite-npk-n194289", "text": "С писмо до Комитета на министрите към Съвета на Европа Венецианската комисия за демокрация чрез право и Европейската комисия 10 неправителствени организации протестират срещу подготвяните от правосъдното министерство промени в Наказателно-процесуалния кодекс (НПК). Според тях законопроектът не осигурява независимо разследване на главния прокурор, но поставя под  риск независимостта на съдилищата и дава опции за натиск върху председателите на върховните съдилища. Юристите посочват, че в края на 2015 г. необходимата конституционна реформа е била сведена до частични положителни промени, които не са осигурили действителна независимост на съда и реална отчетност на прокуратурата. \"Изразеното насърчение за продължаване на реформата не беше последвано от съответни мерки. Напротив, през последните години бяха приети законодателни решения за дисциплинарна и наказателна отговорност и отстраняване на съдии от длъжност по предложение на прокуратурата с безпроблемното одобрение на съдийската колегия на ВСС, които нескривано целят смразяващ ефект и поставят съдиите в допълнителна зависимост от прокуратуратa\", гласи писмото. ДУМА припомня, че законодателните промени бяха представени миналата седмица от министъра на правосъдието Данаил Кирилов. С тях се предвижда процедура за временно отстраняване и предсрочно прекратяване на правомощията на т.нар. трима големи в съдебната власт - главния прокурор и председателите на Върховния касационен съд и Върховен административен съд. На кръглата маса се оказа, че много от присъстващите изобщо не са запознати с предложенията. Експертите настояха за още едно публично обсъждане, но и \"на пръв прочит\" законодателните идеи срещнаха силен отпор. Идеята \"тримата големи\" де факто да бъдат отстранявани само с гласовете на прокурори, следователи и представители на парламентарната квота излага председателите на върховните съдилища на външна намеса и натиск от министъра на правосъдието и представителите на несъдебната квота във ВС, пишат експертите. Според тях има риск от сплашващо влияние върху съда. Безспорното влияние на главния прокурор върху членовете на ВСС от прокурорската квота (както в прокурорската колегия, така и в Пленума на ВСС) запазва невъзможността за ефективното и независимо разследване на главния прокурор от лица, които не са негови подчинени, алармират те. В писмото се припомнят препоръки от Венецианската комисия и от европейските прокурори, които направиха независим анализ на държавното обвинение в България. Има и анализ на изискванията на правото на ЕС за независимост на съдиите. Писмото е подписано от Антикорупционния фонд, Български адвокати за правата на човека, Българския институт за правни инициативи, БХК, Института за пазарна икономика, Програма \"Достъп до информация\", Съюза на съдиите в България, Изпълнителното бюро на Съюза на юристите в България, Центровете за либерални стратегии и за независим живот.", "date": "2019.06.20", "title": " 10 организации пишат до ЕК срещу поправките НПК"}
{"url": "https://duma.bg/turtsiya-iska-da-namali-zavisimostta-si-ot-dolara-n194274", "text": "\"Сабах\" Американският долар губи своята сила по света. Количеството на американските облигации, които се държат от Китай, Русия и Турция, достигна до най-ниското равнище в историята. Делът на долара във валутните резерви също постепенно намалява. Доларовата хегемония на САЩ е сериозно разклатена. Централните банки на много страни по света се избавят от долари. Делът на щатските пари в световните валутни резерви се оказва на най-ниското равнище за последните пет години. В последно време такива страни като Русия, Китай, Иран съкращават своите доларови резерви и продават американските държавни облигации. По този път пое и Турция. Целта на тези страни е да намалят зависимостта си от долара в отговор на американските действия, които ги заплашват със санкции. На 11 юни портфейлът с американски облигации, който Турция държи, спадна до рекордно ниско равнище. Фактически Анкара разпродаде всички американски ценни книжа. Китай, който притежава много голям обем американски облигации, също ускори съкращаването на портфейла, по-конкретно след търговските войни. Неотдавна Китай се раздели с още 5% от облигациите. Русия продаде американски съкровищни бонове на стойност 81 милиарда долара и съкрати резерва си в тях с 84%. В момента делът на еврото във валутните резерви на Русия надхвърли дела на долара: 32% срещу 24% съответно. Делът на китайските юани в руските валутни резерви стремително расте и достигна 14,7%. По данните на министерството на финансите на САЩ, докато Русия, Китай, Турция и други страни подават облигации, Япония, Саудитска Арабия и някои европейски държави продължават да ги купуват. В момента чужди страни притежават американски облигации на стойност 6,5 трилиона долара. Според последните данни МВФ, при сравнение на последните две тримесечия на 2018 г., се вижда, че делът на американския долар в общия обем на валутните резерви в света е намалял повече от всички останали валути. А след него се нарежда неговият адаш канадският долар. Увеличават се резервите в евро, японски йени и на трето място е китайският юан. Вместо долари централните банки купуват злато. Въпреки че делът на долара във валутните резерви е достигнал най-ниското си равнище в цял свят за последните пет години, той все още представлява 61,7% от всички резерви. Но не трябва да забравяме и следното: през 2001 г. този показател беше равен на 73%. САЩ и Китай, предприемайки нападателни ходове на фронта на търговската война, не забравят и за отбраната. От началото на 2019 г. Китай се запасява със злато. През май тази година Китайската народна банка купи 15,85 тона от благородния метал. А от декември до април общото количество на купеното злато достигна 58 тона. Прогнозира се, че през цялата 2019 г. Китай може да купи 150 тона злато.", "date": "2019.06.20", "title": " Турция иска да намали зависимостта си от долара"}
{"url": "https://duma.bg/trima-bivshi-patni-shefove-otivat-na-sad-zaradi-magistrala-maritsa-n194288", "text": "Бившите шефове на АПИ Лазар Лазаров, Дончо Атанасов и някогашният член на управителния съвет Илияна Захариева ще бъдат съдени за безстопанственост, съобщиха от прокуратурата. Според разследващите тримата не са оказали достатъчно контрол при строителството на отсечката от магистрала \"Марица\" между Оризово и Димитровград. От това са настъпили щети за над 30 млн. лв., твърдят от държавното обвинение. Трасето е построено през 2014-2015 г. Щетите се приписват на транспортното министерство, тъй като средствата за изграждането са по ОП \"Транспорт\", която тогава се управляваше от ведомството. Най-тежко е престъплението на Лазаров, тъй като е извършено умишлено, твърдят от прокуратурата. Ако бъде признат за виновен, той може да влезе в затвора и да получи  от 3 до 12 години, и ще бъде лишен от правото да заема определена държавна или обществена длъжност. Това е трети опит на прокуратурата да внесе делото в съда. Досега материалите бяха връщани заради различни нарушения. Припомняме, че освен за отсечката от \"Марица\" Дончо Атанасов е обвиняем по още две дела. Едното е за пътния инцидент в тунел \"Ечемишка\", при който паднало осветително тяло уби жена в движещ се автомобил. Другото е за катастрофата с автобус край Своге, която отне живота на 20 души. Обвиненията му по тези дела са за длъжностни престъпления.", "date": "2019.06.20", "title": "Трима бивши пътни шефове отиват на съд заради магистрала \"Марица\""}
{"url": "https://duma.bg/teheran-se-darzhi-tvardo-v-bitkite-si-s-tramp-n194273", "text": "От началото на годината в коридорите на властта в Иран доминират две убеждения: опитите на САЩ да задушат икономиката му не могат да бъдат толерирани и Доналд Тръмп няма намерение да води война, пише в коментара си във в. \"Гардиън\" Мартин Чулов. Иранските лидери, без да са оклюмали под дулата на оръжията на глобалната свръхсила, дадоха знак за намерение да защитават своите интереси, като вредят на тези на техните врагове. Гневът на Иран към САЩ и предполагаемата му роля в атаките срещу шест танкера във водите на Персийския залив през последните пет седмици не излязоха от вакума. Наложените от САЩ санкции оказаха огромно влияние върху неговата икономика и намалиха способността му да обслужва дългосрочни ангажименти в целия регион - в частност в Сирия и Ливан. Достъпът на Техеран до пазарите на петрол е осакатен от санкционен режим, който се оказа по-целенасочен и всеобхватен от всякога. В същото време враговете в Персийския залив продават петрол на неговите бивши клиенти. Да се остави без внимание това би било сигнал за слабост, казват регионални служители, запознати с иранското ръководство. Какво да се направи по въпроса е обект на интензивен дебат в Техеран и обсъждане със свои поддръжници, включително и \"Хизбула\" в Ливан, дълго време на върха на иранската проекция за външната политика. Както и как да се действа по отношение на противоречивите публични позиции на Тръмп; часове след като в петък той написа в Туитър, че нито една от страните не е готова за сделка, американският лидер заяви: \"Искаме да ги върнем на масата за преговори\". Променящите се възгледи вероятно ще подкрепят още една гледна точка в Иран, че Тръмп е далеч от проницателния преговарящ, какъвто изглежда - за себе си. Повече продавач на килими, отколкото Кисинджър, той изглежда не е наясно с влиянието на Иран по отношение на неговата спяща ядрена програма, невеж за неговата култура и несигурен в положението си, когато напрежението между двете страни ескалира. Налице е почти нулев шанс за среща в стил на тази с Ким Чен Ун между Тръмп и с върховния лидер на Иран Али Хаменей, и всеки шанс дори и в много малко вероятния случай да се проведе такава среща, той ще си тръгне с по-малко, отколкото от Сингапур. Иранските представители са казали на доверени лица в Ирак, че считат Тръмп за въплъщение на американските недостатъци; лидер, който няма нито търпение, нито перспектива за сключването на сделки. Техеран посочи, че ако освобождаването от санкциите не се случи до 8 юли, то вече няма да се придържа към ключови части на ядрената сделка, включително и да се придържа към забраните за обогатяване на уран. Ядрената му програма вече няма да може да бъде проверявана - пращайки в миналото всички постижения на политиката на Барак Обама. Постиженията на Иран в региона през последните 16 години бяха дълбоки - факт, който до голяма степен се дължи на несполуките за САЩ, най-важната от които беше да предадат центъра на Близкия изток във влиянието на Иран. Въпреки цената, която лесно надминава трилион долара, едва ли има знак, че \"освободен\" Ирак дори иска стратегически отношения с Вашингтон. Макар несъмнено да са подложени на стрес от санкции, в Техеран все още държат козове в ръцете си и лидери, които знаят как да се държат. Според иранците Тръмп не знае с кого си има работа или по чии правила играе./БГНЕС", "date": "2019.06.20", "title": "Техеран се държи твърдо в битките си с Тръмп"}
{"url": "https://duma.bg/berlin-zamrazyava-naemite-za-5-godini-n194269", "text": "Управата на Берлин одобри петгодишно замразяване на цените на наемите, чиято цел е да се овладеят нарастващите жилищни разходи в германската столица. В последното десетилетие цените на имотите в Берлин са се удвоили, което прави наемите непосилни за много хора. Проблемът подхрани огромни улични протести и дори идеята за референдум, който да накара градa да национализира жилищата от частните наемодатели. Сенаторът за градско развитие и настаняване в Берлин заяви, че петгодишното замразяване, което е планирано да влезе официално в сила през януари 2020 г., но ще се прилага със задна дата от 18 юни, така че да се избегне ударно повишаване в оставащото време. Планът ще засегне около 1,4 милиона жилища и ще изисква от всеки наемодател, който планира повишение, по-голямо от 50 евроцента на квадратен метър, да иска разрешение и да се мотивира. Няма да бъдат засегнати само общинските жилища и новопостроени такива. Притесненията относно растящите наеми и цените на жилищата са проблем, който не засяга само Берлин. През последните месеци протести имаше и във Франкфурт, Кьолн и Щутгарт. В редица други страни също има подобни казуси. Мерките в Берлин дори могат да прераснат в нещо много по-мащабно. Социалдемократическата партия, която е една от двете формации в управлението, иска Германия да контролира нивата на наемите на национално равнище. ", "date": "2019.06.20", "title": "Берлин замразява наемите за 5 години"}
{"url": "https://duma.bg/rodnite-banki-s-nay-golyama-pechalba-v-yugoiztochna-evropa-n194275", "text": "През изминалата година в Югоизточна Европа българските банки отчитат най-голям ръст на нетната печалба на годишна база - 43% до 858 милиона евро. На второ място след тях са тези в Хърватия с растеж от 39%, става ясно от новото издание на Top 100 Bank, подготвяно от сайта SeeNews. Според него общата нетна печалба на топ 100 на банките в Югоизточна Европа е нараснала с 24% в сравнение с 2017 г. до 4,354 милиарда евро, а броят на финансовите институции, отчели загуба, намалява. От друга страна, общите активи на лидерите на пазара в региона са се увеличили слабо - с 1,45% до 279 милиарда евро. Петте най-големи банки държат 25% от всички активи на сектора, а в топ 10 на водещите финансови институции според размера на активите присъства само една българска банка - УниКредит Булбанк. Тя се нарежда на 6-а позиция в класацията с общо активи в размер на 9,926 милиарда евро и печалба от 219 милиона евро за 2018 г. Сред десетте най-големи банки доминират тези от Румъния - общо 5. На първо място по активи е Banca Transilvania с такива, възлизащи на общо 15,892 милиарда евро. Към края на изминалата година тя изпреварва Banca Comerciala Romania след придобиването на румънското подразделение на гръцката Eurobank - Bancpost. Втора по големина е хърватската Zagrebacka Banka, следвана от румънската Banca Comerciala Romania. Сред 30-те най-големи банки в региона от българските влизат още Банка ДСК (11-о място), ОББ (12-о), Първа инвестиционна банка (16-о), Юробанк България (18-о) и Райфайзенбанк България (19-о), Експресбанк (25-о) и Централна кооперативна банка (28-о). Кредитирането у нас е нараснало с 12%, като по този показател страната ни е на трето място в Югоизточна Европа след Молдова и Сърбия. Като общи активи България е на трето място в региона, като държи дял от 17% от тях. На първо място е Румъния с 33%, а след нея е Хърватия с 18%, сочат още данните.", "date": "2019.06.20", "title": "Родните банки с най-голяма печалба в Югоизточна Европа"}
{"url": "https://duma.bg/boris-dzhonsan-vse-po-blizo-do-premierskiya-post-n194270", "text": "Бившият външен министър Борис Джонсън печели и второто гласуване за лидер на Консервативната партия, пише \"Гардиън\". Председателят на Комитет 1922 г. към Консервативната партия Шерил Гилън съобщи резултатите. Джонсън получи 126 гласа от гласувалите 313 тори. Втори е Джереми Хънт с 46 гласа, следван от Майкъл Гоув (41 гласа), Рори Стюарт (37 гласа), Саджид Джавид (33 гласа) и Доминик Рааб (30 гласа). Последният отпада от надпреварата, тъй като не събра необходимия минимум от 33 гласа. Рори Стюарт заяви вчера, че е имал разговори с министъра на околната среда Майкъл Гоув за обединяване на силите, съобщава Би Би Си. \"Говорихме за комбиниране на силите, защото е ясно, че Борис отива на последния кръг и въпросът е кой е най-добре да се изправи срещу него и кой е най-подходящ да зададе трудните въпроси, които трябва да бъдат зададени\", цитира думите му британската медия.  Междувременно според в. \"Таймс\" лидерът на британската опозиция Джереми Корбин ще подкрепи промени в политиката на Лейбъристката партия за Брекзит и втори референдум при всички обстоятелства. Документ на главния политически съветник на Корбин, Андрю Фишър, препоръчва лейбъристите да подкрепят втори референдум при всяко договорено с Брюксел споразумение, пише вестникът и допълва, че министрите от кабинета в сянка все пак трябва да разгледат документа.", "date": "2019.06.20", "title": "Борис Джонсън все по-близо до премиерския пост"}
{"url": "https://duma.bg/bryuksel-ni-natiska-za-uvelichavane-na-toka-ot-vei-n194276", "text": "Европейската комисия (ЕК) представи оценките си по намеренията на държавите от ЕС за извършване на енергийния преход. В оценката за България са отправени десет препоръки. ЕК предлага България да предвиди дял на възобновяемата енергия от най-малко 27 на сто (при заложени в плана на България 25%) за 2030 г., да повиши целите за енергийна ефективност, да предвиди мерки за постигането на изискванията за природосъобразни превози. Очаква се България да представи данни и мерки за улесняване на потреблението на собствена възобновяема електрическа енергия, включително и с опростяването на административните изисквания. По последни данни, цитирани от ЕК, делът на зелената енергия в България е 18,7%. Препоръчва се България \"да установи надеждна стратегия за разнообразяване на доставките на газ\", включително и да предвиди необходимата инфраструктура. Очаква се България да представи подробни сведения за стратегията за дългосрочните доставки на ядрено гориво. ЕК предлага енергията да се осигурява на изцяло пазарни цени, като отпаднат пречките пред презграничната търговия. България трябва да представи оценка на инвестициите, необходими за природосъобразна икономика. Комисията очаква България да съобщи какви енергийни субсидии предоставя, както и действията за тяхното прекратяване. До края на годината се очаква правителството да съобщи какво е възможното отражение от енергийния преход за гражданите и за бизнеса, особено там, където се използват въглища или се наблюдава повишено замърсяване.", "date": "2019.06.20", "title": " Брюксел ни натиска за увеличаване на тока от ВЕИ"}
{"url": "https://duma.bg/donchev-prashta-shpioni-v-administratsiyata-n194277", "text": "Вицепремиерът Томислав Дончев изпраща клиенти под прикритие в родните администрации с цел да се установи дали услугите за гражданите и за бизнеса са облекчени. Повод за тайната \"операция\" са постъпили сигнали от граждани, според които има проблеми при административното обслужване на гражданите и бизнеса в администрациите. \"Клиентите\" са изпратени в отделни институции, за да осъществят обективен външен контрол върху начина, по който се предоставят услугите. В обхвата на наблюдението са включени 13 централни и местни администрации и 15 конкретни услуги, по които са предвидени мерки за намаляване на регулаторната тежест. Представените доклади след проверката показват, че на много места все още не са изпълнени законови задължения на администрацията, не са променени процедурите и образците на документите и не са приложени приетите облекчения за гражданите и бизнеса. \"Вчера изпратих писма до проверените администрации, в които им давам срок до един месецq за да отстранят всички констатирани проблеми и да ми докладват какво е свършено\", заяви Дончев и се закани: \"Предстоят нови проверки.\" Повече детайли от наблюденията ще бъдат представени на конференция, която ще се проведе на 20 юни в Министерския съвет.", "date": "2019.06.20", "title": " Дончев праща шпиони в администрацията"}
{"url": "https://duma.bg/edriyat-biznes-svali-shefa-na-nek-n194278", "text": "Изпълнителният директор на Националната електрическа компания (НЕК) Петър Илиев е депозирал оставката си в деловодството на Българския eнергиен холдинг. Това съобщиха вчера от енергийния холдинг, без да дадат информация каква е причината за това. Илиев пое НЕК през ноември 2014 г., след като ГЕРБ спечелиха парламентарните избори.  Преди дни Илиев излезе с остро становище срещу ценовото решение на КЕВР за новия период. Според него определените им тарифи за регулирания пазар не са достатъчни за покриване на разходите на компанията. В началото на май работодателите изпратиха писмо до премиера и енергийния министър и поискаха оставката на шефа на НЕК. Причина за това станаха рекордните цени на тока за бизнеса от 84 евро на мегаватчас. Те призоваха за кардинални реформи в компанията. Петър Илиев обаче отказа да подаде оставка въпреки настояването на работодателските организации. Според него причината за високите цени на тока се кореняла в липсата на вода в язовирите, в несбъдването на прогнозите за обилни валежи. Той категорично отхвърли обвиненията на работодателите, че умишлено се създава дефицит на електроенергия. А за оставката му нямало причина. \"НЕК предложи значителни количества, които за мое съжаление не се сбъднаха, защото нямаше валежи. Никога не ни е била целта да ощетим някого или да не дадем на бизнеса\", коментира Илиев. Той заяви, че цените на свободния пазар се определят от пазарни механизми, а в двата дни с по-висока цена търсенето също било по-високо. \"Другото, за което имам съмнение, е, че изтича информация. Значи някой знае, че ще се подадат тези количества, защото ние ги подаваме в 1 часа - заявката колко ще продадем на следващия ден. Значи някой може би има и сведения от това, че ще се продадат допълнителни количества и той ще си напазарува много добре\", добави шефът на НЕК. Илиев подчерта, че основното задължение на компанията е да доставя енергия на ЕРП-тата за населението.", "date": "2019.06.20", "title": "Едрият бизнес свали шефа на НЕК"}
{"url": "https://duma.bg/maya-manolova-prizova-vlastta-namalete-lihvata-za-prosrocheni-zadalzheniya-na-grazhdanite-n194279", "text": "Омбудсманът Мая Манолова е изпратила препоръка до председателя на Народното събрание Цвета Караянчева и премиера Бойко Борисов, в която настоява за намаляване на законната лихва, която гражданите плащат при просрочване на парично задължение. От 1994 г. насам тя е 10 процентни пункта над основния лихвен процент въпреки различната икономическа и финансова обстановка в страната и съответното намаление на основната лихва от 72% при въвеждането на законовата лихва до нива, близки до нула в последните години. Омбудсманът се позовава на многобройни жалби на граждани, изпаднали в много тежко положение заради непосилните лихви, които дължат на банки, фирми за бързи кредити, колекторски фирми, доставчици на обществени услуги, монополни дружества, като топлофикациите, електроразпределителните дружества, ВиК операторите, мобилни оператори и др. \"Тези лихви нарастват още повече след съдебни процедури\", пише омбудсманът до Караянчева и Борисов. За сравнение Манолова дава страни като Австрия, Литва, Германия, Латвия, където законната лихва за забава на физически лица се движи средно около 5%. Тя посочва, че и спрямо преобладаваща част от останалите страни членки законовата лихва у нас е забележимо по-висока. Друг проблем, поставен от омбудсмана в препоръката, е липсата на диференциация на законната лихва, чийто размер е еднакъв за граждани и търговци. Тя отново дава пример с Германия, Латвия и Литва, където това е направено и работи. \"Смятам, че тази практика с различен и по-нисък лихвен процент следва да се приложи и у нас, тъй като е по-справедлива за гражданите и ще им даде възможност да изплуват от финансовото блато, в което се намират повечето от тях\", обяснява Мая Манолова.", "date": "2019.06.20", "title": "Мая Манолова призова властта:  Намалете лихвата за просрочени задължения на гражданите "}
{"url": "https://duma.bg/oon-prints-mohamed-e-porachal-da-bade-ubit-hashogi-n194268", "text": "Престолонаследникът на Саудитска Арабия Мохамед бин Салман трябва да бъде разследван във връзка с убийството на дисидента журналист Джамал Хашоги, защото има \"надеждни доказателства\", че той и други високопоставени саудитски властници са отговорни за убийството. Това се казва доклад на ООН.  \"С оглед на достоверните доказателства за отговорността на престолонаследника за убийството на Хашоги трябва да бъдат наложени санкции на принца и неговите лични активи в чужбина, докато и освен ако не бъдат представени доказателства, потвърждаващи, че той не носи никаква отговорност за това\", каза специалният докладчик на ООН за извънсъдебни, обобщени или произволни екзекуции Агнес Каламард в своя доклад.  \"Изводът на специалния докладчик е, че г-н Хашоги е бил жертва на умишлена, планирана предварително екзекуция, убийство, за което държавата Саудитска Арабия е отговорна съгласно международното право в областта на правата на човека\", подчерта тя.", "date": "2019.06.20", "title": "ООН: Принц Мохамед е поръчал да бъде убит Хашоги"}
{"url": "https://duma.bg/tankata-razlika-n194257", "text": "Здравей, стари приятелю! Прочетох статията ти в защита на другарката Нинова и съм съгласен с теб до последната сричка. Но изчаках да мине поредното заседание на Конгреса, за да не прибавям и аз излишна лъжичка катран в бурето, което някои все още вярват, че е пълно с мед. Едва ли си забелязал моето мълчание и нежеланието ми да се намесвам във вашите спорове на тема какво спечелихме, когато загубихме, и следва ли да се подават оставки, или сконфузено да се завърнем в парламента след тримесечна самоволна и безсмислена отпуска и си седнем по местата като насрани първолаци. Още повече че като прост минувач по ул. \"Позитано\"  не съм човекът, който ще оспори качествата на лидера - нито съм участвал в нейното избиране, защото бях изхвърлен като мръсно коте още на Конгреса, нито имам каквито и да било властови или служебни амбиции - само гдето съм редови член на партията много отпреди ти да се родиш. А и не правя трагедия от това, че Корнелия Нинова не е Роза Люксембург - защото и аз не съм Карл Либкнехт! Проблемът ми в случая не е тя, а ти, съгласно българския лаф \"Тебе думам, дъще...\". Помня твоята публикация \"20 причини да обичаш Америка\". Уважавам напълно твоите мисли - всеки има право на собствени пристрастия и оценки. Но тогава, вероятно в бързината, беше забравил да посочиш има ли и кои са двадесетте причини да не я обичаш, или се касае за безразделна и сляпа любов? Нещо подобно се случва и в твоята статия за Корнелия - като в бръснещ полет над кукувиче гнездо мимоходом споменаваш, че лидерът е допуснал и някои грешки, но в бързината забравяш да ги посочиш. А има грешки, при които - подобно на всеки текст - може по недоглеждане да си изпуснал буква или погрешно употребил непълен член, а има и грешки по съществото, смисъла, посланието на твоя текст. Та за кои и какви грешки става дума, драги ми Сашо? За граматически, например сбъркано причастие в текста, или за политически - като например съпричастието ни към дълбинните белези, определящи смисъла от съществуването и битките на тази партия мъченица и грешница, окървавена и окървавявала, поела по стръмния си исторически път преди повече от столетие и отдавна станала неделима част от българската съдба и българската Голгота! Защото ако осъзнаваме  партията си като мисия и пожизнена отдаденост и я носим неизтриваемо в сърцето и в кръвната си група, няма да си позволяваме властови и личностни игрички. Помнят ли още на \"Позитано\" Поета, който преди разстрела писа: \"Аз паднах, друг ще ме смени и толкоз - какво тук значи някаква си личност...\"  Кои процеси неусетно  отнеха идейния ни живец, противопоставиха \"старчоците\" на младите,  като  поставиха далечните наследници на РМС на един чин  да се учат на политическо четмо и писмо заедно с ремсистите на ГЕРБ? Или все пак има някаква разлика, която предопределя несъвместимостта на учебните им програми? Забравихме ли или замазахме тази разлика?      Едно време, помня, по двуетажните градски автобуси на Западен Берлин впечатляваше една реклама \"Московская - тънката разлика!\" Та за подобна \"тънка\" разлика между БСП и всички други партии и партийки, движения и коалиции в днешна тъжна и объркана България става дума - не се ли загуби неусетно тя, тази тънка разлика на \"Позитано\"? Защо? Кога и по какви причини идеологическите ни корени се стопиха в тинята на съвременното ни битие - политическо поведение, наречено от някои \"прагматизъм\", от други - \"конформизъм\"? И коя е тънката разлика между двете лесно преливащи едно в друго понятия?  Та нали и ГЕРБ, както казах, има своята младежка организация и ГЕРБ обещава и социални чудеса, и безпределна любов на простия лидер към простия си народ, и 75 минути до одринската чаршия, и живот в розово - \"La vie en rose\", както пееше безсмъртната Едит Пиаф. И ако спечелехме  и току-що отминалите, и следващите избори, пренебрегнали дълбинния, идейния смисъл на нашето съществуване като партия, с коренно различна от една друга,  гербаджийска цел, какво щеше да последва? Ще ти го пошушна, стари ми приятелю: щяхме да продължим ремонта на ул. \"Граф Игнатиев\", Корнелия щеше да реже ленти и да кара влак, щяха да я милват дор до три папи, а в междучасието щеше да обединява нахъсените Западни Балкани и да се разхожда из гората от заводски комини отпреди Девети. Това ли е далечната ни цел или нещо друго, Сашо?  Утешително  и връх на нашата находчивост е, че логото ни е \"БСП за България\", защото някой може да си помисли, че е за Абу Даби. Но сред тълпата от патриотични партии, които с лакти се избутват пред тясната вратичка на народното доверие и все за тази България, така и престанах да разбирам за КАКВА България става дума на \"Позитано\", коя е разграничителната думичка, \"тънката разлика\", която някога знаех, но сега забравих. Защото отколе не съм чувал нито на \"Позитано\", нито на Бузлуджа думички, които се разхождат и по Петото авеню на Ню Йорк и по Шан з Елизе в Париж - като например \"Капитализъм\", \"Социализъм\",\"Експлоатация\", \"Хора на наемния труд\", \"Класи и класова борба\" и други такива архаизирани понятия, които определят тънката разлика между една оригинална водка и нейните имитации. След като на току-що отминалия конгрес Корнелия изрече нещо, което в превод от английски би звучало като \"Беше шега бе, Уотсън!\", просълзен гледах по телевизора как ощастливените пролетарки и робини на труда се хвърляха в обятията на другарката, разиграла цяла партия като парцалена кукла. Липсваше само хор от влъхви с \"Води ни, Корнелийо, води ни под свойте светли знамена!\"  Наистина, драги ми Сашо, нямам нищо против Нея, нито против светлите ни знамена, не съм аз, който ще поучавам другарите си на сценично поведение при разиграване на фарсове - затова си имаме НАТФИЗ и Ламбо. Но не знам защо си легнах тъжен и унил, както се пее в една стара песничка. И дълго не заспах, умислен кога и защо загубихме чувството за \"тънката разлика\". Кога? След Десети, след Девети, или само в здрачни сънища сме я сънували - бялата си пролет? Бъди здрав, винаги ще имаш 1 лев за моя глас!                                                                                                                       ", "date": "2019.06.20", "title": "\"ТЪНКАТА РАЗЛИКА\""}
{"url": "https://duma.bg/veneta-raykova-vinetu-i-kobilkina-n194262", "text": "Прибирам се вкъщи. Гладен съм. Хладилникът е по-празен от държавната хазна. Само една нещастна хлебарка седи вътре, бере душа и пише декларация до \"Хелзинки уоч\". Да взема пари назаем? Да, но от кого? Съседът Вичо няма да ми даде. Не толкова заради предишните два заема, които ги хвана амнистията поради давност, колкото заради \"Трабанта\". Никога няма да ми прости, дето продадох любимия му автомобил в пункта за велпапе и хартиени отпадъци. С парите взех бутилка мастика и цяла вечер се черпихме, а той, завалията, все питаше какъв е поводът. Застрелях по погрешка тъщата, лъжа го аз. Ей, браво, отвръща Вичо. Това се казва повод! Дай, казва, да я натоварим на \"Трабанта\", да заличим всички улики. И тръгва наш Вичо да пали колата, без да знае, че вече сме я изпили.  Сакън, спирам го, \"Трабантът\" е малък, самосвал ни трябва. На третия ден, след като изтрезня, излезе пред блока.  Миг след това изрева: \"Бат'Бойко, дръж ги! Откраднали са я!\" Ти луд ли си, казвам, кой ще ти открадне кашон с три колела. И му признах. Оттогава вече седем години не ми говори.  Ех, какви хубави години бяха. Все още в тая държава имаше какво да се продава. Споменът отприщва стомашни сокове в пролетарския ми панкреас и червата ми изпадат в хроничен дискурс, все едно че са роми, срещнали Волен Сидеров в тъмното... Отивам на пазара с тайната надежда да намеря нещо евтино. Интелигентен продавач с внушителните размери на Шварценегер предлага домати по пет лева килото. - А бе, много евтино ги даваш! Да няма някакво сезонно намаление? - проверявам чувството му за хумор аз. - Цената е според курса на долара! - отвръща важно той. - Вероятно си ги брал на \"Уолстрийт\", затова се влияят от долара. А нитрати имат ли? - Ти майтапиш ли се? Грам нитрати нямат. Венета Райкова само от мен пазарува! - А Кобилкина? Не, не ти вярвам. Световноизвестната писателка Венета Райкова да пазарува от Женския пазар. Ти чуваш ли се? При тия нитрати! Аз съм алергичен към нитратите и веднага се изприщвам. Я да проверим сега. Дай един домат! Ей онзи там, едрият. Бас държа, че е нитратен. А случайно да имаш малко сол? Добре... Гледай ти, не се изприщих. Браво, доматите ти са чисти! На заплата непременно ще си купя един килограм. На следващата сергия хапвам краставица, червена капия, овче сирене и австрийски салам. Влизам в рибарския магазин. - Тия маслини гръцки ли са или албански? - питам аз. - Гръцки, екстра качество! - отвръща продавачът. - Ами, вятър работа. Албански са, нали ги виждам. - Че каква е разликата? - гледа ме умно той. - Дай една вилица да ти обясня. Ето, тази например е албанска! - категорично отсичам аз и боцвам най-едрата маслина. - Ммм, че тя била гръцка, бе! Прав си. Я да видим другата! И тая е гръцка. Питаш ме по какво ги познавам? Много просто - гръцките са по-вкусни. Дай една чаша вода, че доста се засолих... Чувствам се сит и щастлив. И днес надхитрих държавата! Понякога си мисля - ако всичко онова, което политиците обещават, можеше да се сготви, човечеството да е спечелило завинаги глобалната битка с глада. И все пак по-добре е да живееш в държава, в която най-четени са Винету и Кобилкина, отколкото сред племе канибали. По-добре Венета Райкова да ми отвори очите, отколкото Ангела Меркел да ги затвори! Дано само Вичо ми прости за \"Трабанта\".  Да има с кого да мълчим.", "date": "2019.06.20", "title": "Венета Райкова, Винету и Кобилкина"}
{"url": "https://duma.bg/ivan-nalbantov-moite-studenti-me-zarazyavat-s-mladost-n194261", "text": "- Тази награда е от хората, с които всекидневно се срещам и на сцената, и в живота, обядвам с тях, работя, някои от тях са ми скъпи приятели, някои почти съм осиновил мислено. Най-трудната награда, защото ми знаят и кътните зъби, както се казва. Освен това е и най-старото и най-престижно театрално отличие за България. - Опитът ми за отговор на наградата беше като Радините вълнения, припомних си състоянието ми на кандидатстудентските изпити. Това ми показа за сетен път, че артистът не може да се владее. Някакъв друг човек са обади в мен и ми уби самочувствието, станах тих, колеблив. Общо взето, съм рязък тип, да не кажа остър, който ме е изтърпял - знае. Но изведнъж се почувствах мек, без скелет. Моля да ме извинят, ако на някого е досадило. \"Раковски\" 98 - клише е, но няма по-хубаво, това е втори дом. По брой часове, които човек прекарва тук, с всичките възторзи и страдания. Това не е да плуваш в тихи води, актьорското изкуство е сложно, физически даже трудно издържимо. Да играеш \"Крал Лир\" от началото до края - значи да теглиш локомотив на много дълга композиция от вагони.  - Не, не мога да кажа: Стига ми, това е до сетния дъх. Понякога мислят, че пенсионират артиста, като го махат от щата. Той вкъщи пред огледалото ще стои и пак ще играе. Дали домашен театър, дали в кръчмата на две ракии ще привлече вниманието на околните... Това е начин на живот. - Много сложна материя е това. Особен тип актьорско майсторство. Броят на успелите в него е по-малък от броя на успелите в класическия театър. Първо, се иска да си чел много поезия, за да можеш да избираш. Второ, да предпочиташ поезия, в която лирическият герой говори от свое име. Тогава става монолог, а не стихотворение. По отношение на класификацията \"най\" - не я приемам. Сега е малко по-лесно, защото образците на високото художествено слово са в небесните селения - няма ги Трандафилов, Кисимов, Йордан Матев, Спас Джонев, Мила Павлова, Славка Славова... Там състезанието беше неистово, случаен човек не можеше да се промуши. Днес младите бягат от поезията, самият живот ги принуждава. Те странят от доказани класически произведения. Защото не е едно и също да застанеш сам и да владееш една зала или площад, и един театър да застане до теб с най-добрите си артисти. Ако един от тях не успее, другите ще успеят. И не е точно да се казва рецитатор, а изпълнител на живо слово.  - Обичам да употребявам израза \"от моята кръвна група\" - който като читател ме привлича и като качество на поезията. Още в детството си в моето село Каравелово знаех наизуст Иван Вазов и Христо Ботев. Част от тези стихове ги рецитираха и хора, завършили IV отделение, те знаеха повече, отколкото сега завършили висше образование. И учителите, нашите \"селски\" учители по български език и литература и по история, съзнателно са ни наливали в главата тези знания, за което им благодаря. Неуморими патриоти, тази професия беше генералска, кметът нямаше такова уважение като учителите. Оттам нататък попаднах в Сопотската гимназия, после в Хасково (учих в техникума по минна и рудна промишленост), където срещнах млади поети - Пеньо Пенев, Никола Инджов, Иван Николов... Към съвременните поети нещата са по-сложни, предпочитанията са към някои много силно доказани като Павел Матев, към други - недоказани или доказани, към трети - впечатлили ме лично. - Сценична реч преподавах в екипа на Стефан Данаилов, имах невероятни студенти, особено първият и вторият випуск - от клас 14-15 души завършили, 12 остават в софийски театри. Сред тях са Блатечки, Башар, Валката Йорданов, Иван Бърнев, Ненчо Илчев, Стефания Колева, сигурно изпускам мнозина... След това идват Ани Пападопулу, Нети... до Сашо Кадиев. Трудолюбиви до безумие. Това са деца, които вече командват театралния и киновкус. Преподавах и в \"Любен Гройс\". Сега пътувам до Пловдив всяка седмица. Казвам си една и съща реплика: Защо го правя? Не е само заради парчето хляб, но те ме заразяват с младост и техните успехи ме принуждават да живея по-дълго, за да им се радвам. Канят ме на свои представления и аз го чувствам като приятно задължение. Много е хубаво след това, знаейки, че си им бил преподавател, някой да ти стисне ръката - не заради твоите успехи, а заради това, че си споделил опита си и си им дал всичко, което имаш. То не е толкова много, но в определени моменти е полезно. Никога не съм искал да се обръщат към мен с господин или доцент, наричали са ме Фадър. Данаилов беше Мастер, Илия Добрев беше Тийчър, Ивайло Христов беше Брадър. - Конвейерът, който се върти, в който се въртя и аз, бързото снимане, това, че филмите не се озвучават допълнително, а на терен, където има и външни шумове, предизвиква недоволство у много хора, че речта не се разбира. За това съм написал в последната ми книга - половината са мои стихове, втората част е \"Другото битие на словото\". В нея казвам как тези черни букви, написани на бял лист, може да оживеят от дишането, от говоренето на един жив човек, който застава в лъч от светлина и с думите рисува картини. Значи, първо трябва да се чуе, второ, непременно да се разбере и трето, поне един човек да развълнува. Ако и това не може - поне себе си. - Повече обичам театъра, но киното, специално телевизионните поредици, създават популярност. Ако е качествена продукция, за една вечер може да се гледа от 2 млн. души. Два милиона в театъра ще ги събирам 10 години. Но това, което артистът усеща, особено на финала, е несравнимо. Паметта за артиста е много къса. Когато си отиде от тоя свят (а си отива от тоя свят, когато слезе от сцената), той вече е забравен. Но е получил всичко, на всяко представление са му ръкопляскали. Духът на артиста е крехък, неговото здравословно състояние е крехко, той е пожертвал нещо, за да бъде добър артист. Театърът може по-лесно да излъже човека, че животът е по-хубав, отколкото е. Защо? Защото първо артистът се е излъгал - за тази заплата кой е луд да работи?! Но той е щастлив, че работи това, което обича. - Участието в повече спектакли и заетостта повече вечери са здравословни. Ако че има умора, пренасищане, но това поддържа формата. И тогава възрастта може да се отдалечи и може да се получи, благодаря на Бога, както с мен - годините да не пречат. Разбира се, аз моля колегите да ми дават по-малки по обем задачи, за да мога да се справям. - Написал съм ги, подвързал съм тома - по-голям е от \"Илиада\" по думи. Описал съм всички нейни първи докосвания до нещо, например до водното колело - защото за нея водното колело е по-голямо от кораба \"Дръзки\". Да стъпиш на вода, а не на твърда земя - това е преживяване, каквото Гагарин е имал в Космоса. И разбира се, казвам къде в моето детство съм бил по-щастлив, къде съм сбъркал. Аз загубих съпругата си, тя загуби баба си. Наскоро преглеждах тези записки и на едно място пише: Не бива да забравяме, че трябва да казваме навреме добрите думи, защото после става късно... То така се получи и тя един ден ще го прочете. Тази книга е само за нея. Тя е на 12 години - още малко, към 15 години вече може да я чете. - Няма човек, който да ги няма. Проблемът е дали можеш да преодолееш тези грапавини, да не мислиш често за тях, явно Бог ме е дарил с такава способност. Ако помниш само неуспеха, а не помниш един равностоен успех, ще си повредиш психиката.  - Такова безвремие е сега, че отговор на този въпрос никой не може да даде. Расте поколение, което, ако не се образова, както трябва, няма никакви шансове. А защо се появи това пренебрежение към нашето образование, което е изградило нас? Да оставим театралното образование, защото матерният език не се учи в Англия. Мен ме храни българският и друг език не ми трябва. Но по други специалности, много от големците в България подценяват образованието у нас и гледат да пратят децата си да учат в чужбина, да се върнат и да станат министри. Но те не се връщат, защото и заплатата на министрите не е за хвалене, освен спрямо нашите заплати... Непоправимо е. Не са виновни нашите хора, нито управляващите, нито тези, които ще управляват. България е малка държава, която ако не прави мили очи на някого, отива на кино. Само че едните помагат по-безвъзмездно, а другите си взимат и лихвите.", "date": "2019.06.20", "title": "Иван Налбантов:  Моите студенти ме заразяват с младост"}
{"url": "https://duma.bg/sagata-s-yazovirite-prodalzhava-n194260", "text": "Измина година, откакто правителството взе поредните \"спешни\" мерки за обезопасяване на язовирите, отпускайки накуп на енигматичната Държавна консолидационна компания (ДКК) внушителните 500 млн. лв. за ремонта на 800 водоема. За 12-те месеца с помощта на половин милиард очаквахме държавата да укрепи язовирните стени, да ремонтира предпазни клапани и подмени укрепителните съоръжения, за да се предотвратят бъдещи трагедии като тези в Цар Калоян, Бисер, Мизия. Нищо такова обаче не се случи, откакто дълбоко законспирираната фирма мастодонт към Министерството на икономиката прилапа парите на данъкоплатците.  А лятото пак дойде с обичайните порои, които отново поставиха на изпитание населението в близост до старите водоеми, а властта пак се заоправдава с лошото време и многото паднала вода. Последната седмица станаха няколко тежки аварии с неремонтирани язовири и по чудо се разминахме без човешки жертви. Скъса се част от язовирната стена край село Нова Върбовка във великотърновската община Стражица. Язовир \"Чешме дере\" в стражишкото село Камен преля два пъти за седмица и наводни много къщи, детската градина и училището. Скъса се и дигата на язовира край провадийското село Тутраканци и водата тръгна заплашително към къщите, та се наложи и там хора и животни да се евакуират.  Четири дни преди авариите шефът на Държавната агенция за метрологичен и технически надзор (ДАМТН) Петър Горновски успокояваше как нямало опасност за населението и всичко било под контрол. \"Можем да кажем, че вече е по-спокойно. Понижават се водните нива на язовирите, особено тези, които в последната седмица повишаваха нивата и преливаха някои от тях. Разбира се, предвид прогнозите и това, което ни очаква в близките дни, имаме готовност за реакция и всички държавни институции също, защото ние сме в координация с тях\", твърдеше Горновски малко преди да прелеят водоемите. И рецитираше познатите вече данни за язовирите, наизустени в последните 6 месеца - че 400 водоема се нуждаят от спешен ремонт - предимно малките от 50-те и 60-те години, а над 800 имат проблеми със съоръженията и язовирните стени. Не пропусна отново да обвини кметовете за проблемните общински язовири, че хем не ги стопанисвали, хем не ги давали на държавата.  После се скъса язовирната стена край Горна Върбовка и от кумова срама Горновски прати заместника си Кирил Войнов да се обяснява пред медиите. На свой ред и бившият шеф на пожарникарите взе да успокоява как \"държавата си е на мястото и няма основания за безпокойство\". \"Хората могат да спят спокойно с Божията помощ, защото държавата сега не спи\", похвали се Войнов и също докладва данни за водоемите. Той пък обясни, че \"от общо 6840 язовира у нас 414 са в аварийно състояние, 500 са опасни, а 10 под специално наблюдение\". И лаик да си по темата, просто няма как да не хванеш разминаването в цифрите на двамата. Според Горновски опасните язовири са 400, според Войнов са 500?! Защото нуждата от \"спешен ремонт\" би трябвало да значи \"опасни\". Или просто сме жертви на целенасочено объркваща чиновническа терминология, за да не разберем истинската картинка.  Хронологичен преглед две години назад на изявленията им по темата пък показва, че опасните язовири се увеличават, вместо да намаляват, както все пак логично очаквахме след отпуснатия от кабинета половин милиард за ремонта им. Така например през ноември 2017 г. управляващите твърдяха, че опасните водоеми са около 200, а през март 2018 г. - че са 150. През декември миналата година Войнов каза, че над 400 се нуждаят от спешен ремонт, а над 800 - от текущ, а през април 2019 г. - когато се топяха снеговете и преливаха реките, същият твърдеше, че \"няма язовири в критично състояние\".  Спецът по пожарите оправда скъсването на язовирна стена над село Нова Върбовка с \"многото интензивен дъжд за кратко време\". Според експертното му мнение преливникът на язовира не могъл да поеме водата. После обаче се изпусна, че водоемът бил проверен последно през февруари 2018 г., а следващата инспекция била планирана след година и половина - т.е. след сегашната авария. Какво съвпадение!  Според него България имала проблеми само с язовирите - общинска собственост, защото част от кметовете не се грижели за тях. \"Близо 4500 язовира се водят общински, 600 акта за нарушения на кметове сме съставили. Няма да правя никому компромиси\", закани се зам.-шефът на ДАМТН. Единствената новина от словесния му порой бе, че в момента върви проучване и проектиране на 16 от най-критичните язовири, за да бъдат ремонтирани, както и процедурите по създаването на проектите за ремонт. Областите с най-много критични язовири са Враца, Хасково, Стара Загора и Пловдив, а сред най-опасните са \"Бели Искър\" и \"Огоста\", докладва той и пак увери, че \"държавата си е на мястото\".  На 20 юни 2018 г. - половин месец преди правителството да преведе 500 млн. лв. на ДКК за спешните ремонти на водоемите, депутатите от ГЕРБ и \"Обединени патриоти\" услужливо приеха поправки в Закона за водите, с които обещаха да сложат ред в хаоса при управлението и поддръжката на язовирите. Промените позволиха на кабинета да определи държавно търговско дружество, което да осъществява ремонтите и поддръжката на язовирите независимо от собствеността им. За всеобща изненада МС възложи на ДКК да възлага с обществени поръчки реконструкциите на язовири. Според поправките общините, които не можеха да стопанисват водоемите си, можеха да ги предадат на държавата. Любопитното е, че тази задача не бе поверена на нито една от многото специализирани държавни структури - НЕК, \"Язовири и каскади\", \"Напоителни системи\" или създаденото със закона ново държавно предприятие \"Управление и стопанисване на язовири\", което трябва да се грижи за нежеланите от общините водоеми. Всъщност с решението си от 10 юли 2018 г. МС обяви само, че увеличава капитала на ДКК с половин милиард лева. Едва по-късно икономическото министерство потвърди слуховете, че ДКК \"ще възлага ремонтите и реконструкциите на язовирите - държавна и общинска собственост\". Според в. \"Сега\", който се позова на отговори на министерството, това ще става чрез две фирми под шапката на ДКК - \"Еко антрацит\" и \"Екоинженеринг РМ\".  За някои подробности около ДКК споменава и в. \"Дневник\". Компанията бе създадена от ГЕРБ през 2010 г. с цел парите от приватизация да постъпват в нея вместо в Сребърния фонд. При управлението на предишния министър на икономиката Божидар Лукарски в нея започнаха да се апортират разнородни активи. Така се роди холдинг мастодонт под шапката на Министерството на икономиката, който обхваща от кисело мляко, вино и розово масло, до бившо летище, военно производство и оръжейна търговия... Компанията дори няма интернет сайт, но е собственик на големите оръжейни държавни фирми ВМЗ, \"Кинтекс\" и \"Авионамс\" и редица предприятия с атрактивни имоти и бизнес. Последната й придобивка е \"Еко антрацит\", чийто капитал в края на 2017 г. при разпределяне на бюджетния излишък и без обосновка и обсъждане бе увеличен със 120 млн. лв. По последни данни капиталът на ДКК е 385 млн. лв. и с новото увеличение от 500 млн. лв. достигна внушителните 885 млн. лв. Компанията се управлява от тричленен съвет на директорите - Лъчезар Калбуров, Ясен Спасов и Красимир Тенев, назначени от Лукарски малко преди второто правителство на Бойко Борисов да подаде оставка. Единствената им поява пред медиите бе, когато служебният министър на икономиката Тодор Седларски ги уволни. Причината бе скандалната продажба на сграда на една от фирмите на ДКК - \"Национален институт за изследване на вино и спиртни напитки\", включена в забранителния списък, на \"София-БТ\" - собственост на \"Булгартабак холдинг\". Проверка установи, че продажбата е била без търг или конкурс. По времето на министър Емил Караниколов тримата обаче обжалваха уволнението си и съдът ги възстанови на работа. За три години Калбуров, Спасов и Тенев не са дали ни брифинг, ни публичен отчет за дейността на ДКК.  На щат в мегакомпанията се водят само 17 служители. От икономическото ведомство обаче твърдят, че \"ДКК вече разполага с експертен съвет, подобен на този, който се изисква от разпоредбите на приетия Закон за изменение и допълнение на Закона за водите\". Впоследствие се разбра, че ремонтът на язовирите е възложен на фирма \"Еко Антрацит\", чиято дейност се свежда до рекултивация на стари минни терени. С нея ще работи и \"Еко Инженеринг редки метали\", която иначе контролира последствията от добива на уран в обектите и засегнатите райони. В двете фирми работят общо 130 души, но само 7 са наети от \"Еко Антрацит\" да отговарят за язовирите.  Година по-късно при липсата на каквито и да било резултати остава актуален въпросът защо ГЕРБ избраха за толкова важна задача компания без опит с язовирите и дали тези пари няма да бъдат разпределени от холдинга касичка между \"наши фирми\".", "date": "2019.06.20", "title": "Сагата с язовирите продължава"}
{"url": "https://duma.bg/porednata-sluchka-s-zhurnalist-n194258", "text": "Ето една тревожна новина от последните дни: Асоциацията на европейските журналисти в България призова Върховната касационна прокуратура да обясни детайлите около проверката срещу двама журналисти от сайта Биволъ. В рамките на тази проверка журналистът Асен Йорданов е разпитван над три часа от Главна дирекция \"Национална полиция\" (ГДНП). Йорданов е поискал да му бъдат дадени името на наблюдаващия прокурор и номерът на преписката във ВКП, но такава информация не му е била предоставена. Не е ясно с какви данни за престъпление разполага прокуратурата и какво е наложило двамата журналисти да бъдат разследвани от ВКП като орган от най-висша инстанция, а не от районните или окръжни прокуратури.  ВКП започва проверка, след като същата тази информация излиза в медии, свързани с Делян Пеевски. Посоченият като автор на сигнала е БОЕЦ - организация съмишленик на Биволъ в борбата срещу статуквото и корупцията, но оттам отричат да са подавали такъв сигнал. Според Йорданов фалшивият сигнал срещу него е за един декар близо до кльона на турската граница. В сигнала нивата е описана като скъпоструваща гора, чиято цена може да достигне до 8000 лв. Йорданов казва: \"Не съм политик, държавен служител, не съм оперирал с публични средства, нямам придобити жилища през живота си. Имам една нива, изоставена, буренясала, без ток, вода, без да има каквито и възможности за получаване на евросубсидии за нея. Дадох на следователя документи, кадастрална извадка, от която се вижда, че този имот няма стойност и не е гора. Дадох му оценката на общината, която е 80 лева. Пета категория земя се води - това са нископродуктивни земи.\" Според журналиста мероприятието е натиск той и колегите му да не се занимават с разследвания за висшата корупция и гигантските злоупотреби, които вършат хора, облечени във власт, и определя действията срещу него като мракобесие. Ако всичко това е така, възниква предположение за репресия от страна на властите върху неудобни за тях журналисти. Пак тези дни жената на израелския министър-председател Бенямин Нетаняху - Сара, е обвинена в злоупотреба с държавни средства и ще трябва да заплати глоба от 15 000 долара. Изразходвала е близо 100 000 долара за наемане на кетърингови фирми за резиденцията на премиера, а е декларирала, че не е ползвала външни готвачи. Тя се сдобива вече и с криминално досие. Това е пример за независима съдебна система. Следователи, прокурори и съдии не са се поколебали да я обвинят и осъдят, властите не са посмели да упражнят натиск върху съдебната система. Пресата не се е поколебала да изнесе тези данни. Случващото се с журналиста Йорданов е още един тревожен факт, че българската демокрация е в опасност. Защото без свобода на словото и независима съдебна система демокрацията е безжизнена и се превръща в псевдодемокрация.", "date": "2019.06.20", "title": " Поредната \"случка\" с журналист"}
{"url": "https://duma.bg/istinata-gorchi-n194263", "text": "Тръмп тръгва към нови президентски избори със старите си лозунги. В 80-минутната си реч пред свои привърженици във Флорида той обеща да запази величието на Америка, да продължи борбата с нелегалната имиграция и се похвали с отличното състояние на американската икономика. Само преди месец Тръмп обяви, че на следващите избори ще спечели 70-75% от гласовете само благодарение на успехите в икономиката и с лекота ще остане в Белия дом. \"Целият свят завижда\", увери Тръмп. \"Нашата страна напредва, процъфтява, сега е в пълен растеж, лети към нови невероятни върхове\", убеден е той. Вярно е, че икономиката на САЩ напоследък демонстрира устойчив ръст. Според последните данни на МВФ реалният БВП на САЩ ще се увеличи през 2019-а с 2,6 на сто. Добрите макроикономически показатели обаче съвсем не означават, че населението на страната също процъфтява. Данните показват, че истината е доста горчива. Според официалната статистика близо 45 милиона американци живеят в бедност - въпреки рекордно ниското ниво на безработицата. Експертите на МВФ пресметнаха, че доходите на средно американско семейство, отчитайки инфлацията, са се увеличили от 1990-те само с 2,2 процента. И това при положение, че за същия период реалният БВП на глава от населението е показал ръст от 23 на сто. Още по-тежък е другият голям проблем - разпределението на доходите в страната е все по-поляризирано, или казано иначе - парите при пари отиват. Статистиката показва, че обемът на чистите активи на 40% от най-бедните домакинства сега е по-нисък, отколкото е бил през далечната 1983 г., а все по-голяма част от населението печели по-малко от половината от средния доход в страната. С други думи хвалбите на Тръмп за \"победа над бедността\" са доста преувеличени. 45-те милиона американски бедняци със сигурност не са във възторг от обещаваното от Тръмп \"величие\".", "date": "2019.06.20", "title": "Истината горчи"}
{"url": "https://duma.bg/shte-mine-li-nomerat-n194264", "text": "Като поемам отговорността \"за това\", аз си \"оставам зад това\". Думите са на правосъдния министър Данаил Кирилов по адрес на новото му правно изобретение - промени в НПК, свързани с недосегаемостта на \"тримата големи\" в съдебната власт. \"Фокусникът\" Кирилов, спечелил си това прозвище като шеф на правната комисия в парламента, този път е на ръба на абсурда. В края на миналата седмица оповестеното като дебат представяне на проекта се оказа недебат. Голяма част от участниците на място се запознаха с идеите. Министърът се оказа \"и сам воинът е воин\", след като разпердушиниха проекта му и без да са го чели. След като го прочетоха, сигнализираха Европа, че творението поставя под риск независимостта на съда и бетонира главния прокурор. Ще мине ли номерът на юридическото острие на ГЕРБ? Откровен до забележителност, преди време Кирилов призна, че той е само \"предложител на идеи\", а не автор на безобразията, които като законопроекти вкарваше, прокарваше, изтегляше, ремонтираше, отново вкарваше и утвърждаваше като шеф на правната комисия. Явно поемането на ангажименти към субекти и интереси, които искат да държат в зависимост съдебната власт, не са останали в рамките на парламента. Миналия петък проектът \"Кирилов\", неубедително представен от подписалия го като автор, бе аргументиран и подкрепен единствено от прокуратурата. Което води до обосновано предположение кой стои зад него. Кирилов този път е понесъл повече от две дини под мишница. Трябва да финтира Брюксел и да остане на поста, да защити интересите на \"своите\" и да не застраши позициите на Задкулисието. Впрочем на Началниците не им пука за съдбата на \"пощенската кутия\". Иначе всички са за промените. По принцип. Пазарлъкът предстои в парламента. Предстои и избор на нов главен прокурор. Преди евентуалната дата за местните избори. А Делян Пеевски пак е на работа.", "date": "2019.06.20", "title": "Ще мине ли номерът?"}
{"url": "https://duma.bg/pak-zaem-i-pak-tishina-n194265", "text": "Безконтролното харчене на общите пари, както и тегленето на нови заеми без обяснения, е доказана практика на днешната власт. Така стана и вчера, когато в последния момент научаваме, че държавата изненадващо поема нов дълг от 400 млн. лв. с продажбата на дългосрочни облигации, който ще се изплаща след 20 години. За какво се прави всичко това, при положение че ни проглушиха ушите за рекордния излишък, отличното изпълнение на бюджета и огромния фискален резерв?  Първото логично обяснение, разбира се, са огромни \"непланирани разходи\". Гъста информационна мъгла е обхванала например предстоящата сделка за Ф-16. При плащане накуп е възможно новите заеми да са вид презастраховка и презапасяване от притеснения, че приходите няма да бъдат изпълнени. Един буфер, който впоследствие ще изгърмят без свян и задръжки за заплати и придобивки на всевъзможни пиявици в системата.  Горанов е шампионът на емисиите дългове - парите ги вземат той и шефът му да ги харчат, а впоследствие плащаме всички ние. Докарахме я дотам, че се имат за богове, правят каквото им скимне, а после поднасят сметката на народа! И така ще бъде за всичко, след като си мълчим и им позволяваме.", "date": "2019.06.20", "title": "Пак заем и пак тишина"}
{"url": "https://duma.bg/ne-mozhe-vseki-da-znae-vsichko-n194256", "text": ",  директор на НПИ \"Димитър Благоев\" Не ми е работа да се бъркам в чужда \"кореспонденция\", но ми се иска предварително да помогна срещу неправилно тълкуване на думите в писмото и последващи отговори и отговори на отговора. Познаваме се с другаря Вагенщайн от близо 30 години. Не сме близки, но винаги съм го ценил и уважавал. Затова искам да кажа на евентуалните недоволни отговарящи - Джеки не е длъжен да знае всичко и пише за това, което знае, чете, вижда и чува. Вероятно пази лош спомен от миналогодишната история с обученията. Но БСП има своя си политическа академия, в която в продължение на осем месеца младите социалисти изучават много теми, сред които са и историята на социалистическото движение, и антифашистката съпротива, и различните съвременни разбирания за социализма, за неговото бъдеще. За тънката разлика (която никак не е тънка) между налаганите либерални възгледи и нашия - социалистическия идеал.  Тази академия се организира от Националния политически институт \"Димитър Благоев\". Същият този институт само за миналата година издаде над 10 книги за битката ни за идеала, за по-доброто днес и утре. Джеки няма откъде да знае, че всяка седмица в института се водят дискусии и спорове - не за театрални постановки, а за ценности и идеи, за глобалния капитализъм и неговите съсипващи \"пазарни\" безумия и човеконенавистничество. За нашия отговор, отпор и борба за по-добър живот. Оттам във всичките партийни документи ние отстояваме социализма. И него го има не само в програмата на БСП, а и дори в последната ни предизборна платформа. Пиша го заради стотиците младежи, които участват в тези усилия, и искам да ги помоля да не опонират на Джеки. Днес въпросът е за \"тънката разлика\" и за това дали тя е нюанс, щрих или линия. И дали тази линия може да се превърне в разделителна. Между онези като Джеки, които все опитват да помогнат и да свършат нещо полезно за изстрадалата ни партия, и останалите.", "date": "2019.06.20", "title": "Не може всеки да знае всичко"}
{"url": "https://duma.bg/kratki-novini-n194266", "text": "Двама души, заподозрени в спонсорирането на терористичната групировка „Даеш“ (арабското наименование на групировката „Ислямска държава“), бяха задържани в Москва след мащабни претърсвания, стартирали в цяла Русия. Членове на ИД са организирали от 2014 г. до септември 2017 г. спонсорирането на терористичната групировка. Над 200 души от седем руски федерални единици, между които Северен Кавказ, Южен, Централен, Северозападен, Сибирски и Уралски федерални окръзи, са предоставили на ИД най-малко 8 милиона рубли (124 960 долара), съобщава РИА Новости. Вече са стартирали наказателни дела срещу някои от тях.  Бившият френски президент Никола Саркози не успя да избегне съдебен процес по обвинения в корупция и злоупотреба с влияние и вероятно ще трябва да се яви в съда през следващите месеци, съобщи АФП. Касационният съд на страната реши, че има основания за процес срещу Саркози заради незаконни плащания от наследницата на козметичния гигант „L'Oreal” Лилиан Бетенкур за президентската си кампания през 2007 година. Най-малко 21 души са ранени при силно земетресение в Япония във вторник вечерта. Земетресение с магнитуд 6,8 по Рихтер беше регистрирано в Северозападна Япония в 22,22 часа във вторник местно време. Впоследствие трусът беше ревизиран до 6,7 на сто по Рихтер. Беше издадено предупреждение за цунами, но впоследствие властите обявиха, че няма заплаха. Турският президент Реджеп Тайип Ердоган заяви, че близкият му съюзник Мохамед Морси е \"убит\" и обвини египетските власти, че не са се намесили, за да спасят бившия президент. От ООН призоваха за \"бързо, безпристрастно, задълбочено и прозрачно разследване\", а Кайро обвини международната организация, че се опитва да политизира смъртта на Морси.", "date": "2019.06.20", "title": "Кратки новини"}
{"url": "https://duma.bg/raste-naprezhenieto-v-albaniya-n194267", "text": "С наближаването на 30 юни, деня на местните избори, напрежението в Албания нараства. След искане на кметовете от опозиционната Демократическа партия общинските избирателни комисии да освободят помещенията, предназначени за гласуване, помещенията, в които се намират комисиите и избирателните материали, са под полицейска охрана. В северния град Шкодра през нощта, след като там били вече доставени изборните материали, избухна пожар, който напълно унищожи материалите и причини щети на училищната сграда. Избухнал е сблъсък между полицията и гражданите, които препречили пътя на пожарникарите, за което бяха задържани поне петима души. В град Тропой материалите за изборите били откраднати и разпръснати. Сблъсъци между полицаи и привърженици на опозицията е имало в още няколко населени места.  Албанският парламент днес трябва да приеме закон за неотложна процедура, който предвижда забрана за излизане от страната от пет до десет години за всеки, който извърши престъпление, свързано с избори. Това съобщи премиерът Еди Рама на изборна среща с граждани в Тирана като предупреждение към опозицията и нейните поддръжници, които увеличават атаките си срещу помещенията, където се намират избирателните комисии и избирателните материали. ", "date": "2019.06.20", "title": "Расте напрежението в Албания"}
{"url": "https://duma.bg/sreshtu-edno-potupvane-po-ramoto-n194255", "text": "Управляващите в лицето на ГЕРБ и парадоксалните наследници на \"историческото ВМРО\" проиграха историческия шанс България да уреди справедливо и защитавайки своя национален интерес дългогодишните си отношения с Република Македония.  Подписаният договор за приятелство между двете държави практически обезсмисли българската външна политика през последните 30 години. Под натиска на Европейската комисия и външни сили извън Стария континент България фактически призна съществуването на македонска нация и език, \"македонска история\" и правото на Македония да се самоопредели спрямо Европейския съюз, Гърция, Албания и останалите балкански държави. Какво получи срещу този драматичен и стратегически жест България? Нищо. С този договор България получи право на потупване по рамото от Вашингтон и Брюксел, а Борисов и Захариева да заемат по-централни места на общата снимка с ръководителите на балканските страни.  Приглушавайки в медиите гласа на опозицията и дори на част от съуправляващите, премиерът Борисов и вицепремиерът Каракачанов бързаха да подпишат \"приятелския договор\" с най-близките ни съседи, за да изпреварят с няколко месеца Преспанското споразумение и да си припишат заслугите за приемането на Македония в НАТО и поканата за преговорите за членство в Европейския съюз.  Разбира се, гърците успяха да договорят в своя полза всичките си претенции спрямо македонската идентичност, география и история, докато нашата държава и управляващата върхушка се отказаха от всички спорни въпроси, оставяйки ги в ръцете на македонците.  на днешните войводи дойде на върха на международния скандал за продажбата на български паспорти срещу фалшиви и платени под масата удостоверения за български произход от културно-исторически центрове зад граница под контрола на българска политическа партия - ВМРО и Каракачанов. Последващото предизвестено зацикляне на комисията по общата ни история доказа, че моментът за налагане на българската визия за развитието на приятелство и сътрудничество със Северна Македония и отстояване на общата ни история като \"българска\" е безвъзвратно отминал.   Вместо това управляващата коалиция използва спора, за да обвини българските социалисти за предаването на тленните останки на българския национален герой и революционер Гоце Делчев и съпътстващото изкуствено създаване на македонската нация и фалшива история. Така за пореден път Борисов завъртя старата плоча, като раздуха скандал в удобно време, за да прикрие друг много по-сериозен скандал, и както винаги прехвърли вината на \"комунистите\". По този начин представителите на ГЕРБ и техните властови поддръжници омаловажиха няколко нелицеприятни за ГЕРБ факта - доклада за корупция преди малко повече от седмица и получената яснота след посещението на холандския външен министър, че приемането на България в Шенген и в \"чакалнята\" на еврозоната се отлага отново с поне още една година. В допълнение можем да прибавим и това, че на 23.05.2019 г. Организацията за икономическо сътрудничество и развитие (ОИСР) отложи приемането на България с шест месеца. Така в сезона на градушките бяха попарени дори и малките надежди за по-добро социално-икономическо развитие на България през 2019-2020 г.  Вместо това сега отново ще се обвиняваме един друг кой, кога и защо предаде Македония, ще ровим в старите архиви, ще вадим стари снимки, ще препрочитаме и пренаписваме \"романтичната\" история на България. Може Слави Трифонов и концерт да направи по темата.  Истината е, че след \"знаковата\" намеса на Борисов в политиката на Балканите нерешените в социално-икономически план и неясни българо-македонски отношения се разделиха още повече. Няма напредък в икономическата област, дори през последните няколко месеца стокообменът бележи спад. Липсата на общи инфраструктурни проекти между двете държави допълнително допринася за спада на инвестициите и в двете посоки. Македонските граждани и македонският бизнес не гледат на България като на желан стратегически партньор и съюзник. Като изключим Китай и Европейския съюз, през последните години тази ниша беше успешно запълнена от Гърция и Албания, които преследват своите национални интереси. За съжаление, те влизат в тежка колизия с българските.  В духа на изложеното дотук историческите връзки могат да се развият само чрез засилена търговия и общи инфраструктурни проекти. България трябва да бъде желан и ефективен партньор за предприсъединителните еврофондове на Европейския съюз за Македония. Колкото до настоящия спор, основният акцент се съсредоточава върху датата, на която да бъде организирано съвместното честване. С последните провокации от Скопие за общото празнуване на датата 7 октомври чашата беше прелята. Трябва сериозен и с последствия отговор от българското правителство. Не може една историческа грешка да бъде превръщана в повод за празник от две държави с един народ.  в лицето на Българската социалистическа партия в парламента българското правителство трябва да бъде заставено да постави под въпрос дори бъдещото членство на Македония в Европейския съюз. За българските граждани и политици е кристално ясно, че процесът по преговорите ще продължи минимум десет години, но правилата отсега трябва да бъдат ясни на скопските власти. Необходимо е периодично изслушване на министъра на външните работи в парламента по въпроса какви са резултатите от подписания договор.  Нашата добронамереност не може да бъде отплащана с откровени фалшификации и провокации на общата ни история. Македония е част от историята на България и българските националноосвободителни войни, а не обратното. ", "date": "2019.06.20", "title": "Срещу едно потупване по рамото?"}
{"url": "https://duma.bg/na-karaoke-s-margaritka-kani-radio-sofiya-v-sabota-n194245", "text": "Радио София кани всички желаещи на \"Караоке с Маргаритка\", като входът за събитието в двора на БНР е свободен. Присъстващите на 22 юни, събота, от 11,30 ч., ще имат възможност да пеят, да танцуват и истински да се забавляват. Специално за малчуганите любимите Маргаритка и Бухалче са подготвили приятна и полезна програма. Водещ на караокето е Тоци - приятел, който знае езика на децата и всеки път ги прави истински щастливи. Ще се забавляваме и играем, ще има и подаръци, а с Маргаритка ще пеем най-любимите български детски песни заедно и ще произвеждаме много, много усмивки, обещават организаторите на проявата. И добавят: \"Не пропускайте да сте наши гости, ние знаем добре как да усмихнем вашата събота и да дадем най-хубавото настроение за почивните дни!\"", "date": "2019.06.20", "title": " На \"Караоке с Маргаритка\" кани Радио София в събота"}
{"url": "https://duma.bg/pamporovo-bayk-fest-sabira-200-koloezdachi-n194246", "text": "Над 100 колоездачи от Испания, Франция, Великобритания, Португалия, Германия, Гърция, Румъния, Македония, България и др. страни са вече записани за участие в \"Пампорово байк фест\". Очаква се броят им да се увеличи още през следващите няколко дни. Петото поредно издание на мащабния форум ще се проведе от 20 до 23 юни. Основният акцент в програмата тази година е домакинството на България за първи път на кръг от iXS Downhill Cup. Още от днес Пампорово ще се превърне в притегателен център и за най-добрите колоездачи от всички краища на страната. Защото освен кръга от iXS Downhill Cup по време на феста ще се проведат също II кръг от \"Виваком даунхил серии\", III кръг от Детските байк серии и Националният шампионат по форкрос. Освен състезателната част програмата на \"Пампорово байк фест 2019\" е изпълнена с още много интересни събития, сред които представянето в България на Return to Earth - най-новата лента на Anthill Films, с участието на някои от най-популярните имена на международната байк сцена. Световната премиера на творбата е този петък, а още в събота ще се излъчи в страната ни по време на киновечерта в най-голямата зала новият Конферентен блок на х-л \"Перелик\". Очакванията на организаторите е общият брой на участниците в състезанията да надхвърли 200 човека, които ще премерят сили по трасетата в Пампорово. Благодарение на партньорите на събитието за най-добрите колоездачи има подготвен примамлив паричен награден фонд от над 5000 лева, както и много предметни награди.", "date": "2019.06.20", "title": "\"Пампорово байк фест\" събира 200 колоездачи"}
{"url": "https://duma.bg/anime-i-geyming-prevzemat-plovdiv-n194244", "text": "Палата номер 10 на Пловдивския панаир ще бъде домакин на най-голямото младежко събитие за лятото под тепетата - Аниме и гейминг фестивал 2019 (Anime & Gaming Festival 2019). Проявата ще събере ценители на 22 юни (събота) и ще даде възможност на всички желаещи да се запознаят отблизо с японската поп култура и с най-новото от света на игрите. В рамките на ден ще бъде представена наситена програма от косплей (Cosplay), к-поп (k-pop), гейминг, работилнички, японски традиционни изкуства, демонстрации, лекции и много други. Тематични щандове на магазини от цялата страна пък ще предложат на посетителите много продукти, свързани с аниме и гейминг културата - манга, комикси, фигурки, тениски и т.н. Специални гости на събитието ще бъдат косплей дуото MioMayo, които идват чак от Япония и са представители на Страната на изгряващото слънце в World Cosplay Summit за 2018. Благодарение на специален панел на сцената ще привлекат вниманието с представление с японски мечове. Артистичното дуо ще отдели цял час за среща с феновете и ще бъде жури на специалния косплей конкурс в рамките на събитието, който е с награден фонд от 1000 лева. В паузите между отделните събития посетителите ще могат да се включат в някоя от работилничките на място. Очакват ги Pixel art, кири-е, оригами и Gunpla майстори, които ще предизвикват желаещите да развихрят въображението си и да направят шедьовър. За феновете на гейминга ще има три големи зони, оборудвани с всичко необходимо. На последен модел лаптопи и десктоп конфигурации ще се провеждат турнири и предизвикателства по League of Legends, Fortnite, Apex Legends и др. с големи парични и предметни награди. В същата зона ще има и голям турнир по Brawl Stars (Showdown) с водещ Slavi \"The Clashers\". Помислено е и за феновете на класическите и аркадни игри. В специалната ретро зона всеки ще може да поиграе на Супер Марио, танкове, Mortal Kombat, Street Fighter и дори StarCraft I или Quake 2. Цялото това забавление е на цена от 5 лева, а децата до 7 години ще влизат безплатно с пълнолетен придружител.", "date": "2019.06.20", "title": "Аниме и гейминг превземат Пловдив"}
{"url": "https://duma.bg/izlozhba-abv-na-polskiya-dizayn-n194247", "text": "100 години полски дизайн през очите на най-добрите полски дизайнери са представени в изложбата, която се открива на 21 юни от 18 ч. в Пловдив, галерия \"СКЛАД\", ул. \"Екзарх Йосиф\" 16. Изложбата не е само 100 обекта и 100 техни художествени интерпретации, това са също така 100 истории: за дизайнерите, потребностите, мечтите, възможностите и ограниченията. Представянето на проектите в хронологичен ред подчертава, че в столетната история на полския дизайн някои материали, теми и форми се завръщат, но всеки път с нов облик. Експозицията е подготвена по повод отбелязването на 100 години от възстановяването на независимостта на Полша.", "date": "2019.06.20", "title": "Изложба \"АБВ на полския дизайн\""}
{"url": "https://duma.bg/pisatelyat-diego-galdino-gostuva-v-chetiri-grada-n194248", "text": "Италианският писател барист Диего Галдино гостува в България по покана на ИК \"Кръгозор\" от 19 юни до 23 юни, научи ДУМА от Стефка Ангелова. Той ще се срещне със своите читатели от четири български града: в София днес, 20 юни, от 18.30 ч. в Книжен център \"Гринуич\", бул. \"Витоша\" 37; Велико Търново на 21 юни от 17.30 ч. в РБ \"П.Р. Славейков\", ул. \"Иванка Ботева\" 2; Стара Загора на 22 юни от 11 ч. във фоайето на първи етаж в РБ \"Захарий Княжески\"; Пловдив на 22 юни от 17 ч. в книжарница \"Хеликон - център\", ул. \"Александър I\" 29. Гостът ще представи и новата си книга, издадена на български - \"В любовта винаги става така\". Диего спечели сърцата на българските читатели още с първия си роман \"Сутрешно кафе в Рим\", а продължението му \"Вечерно кафе в Рим\" го утвърди като майстор на романтични истории.", "date": "2019.06.20", "title": "Писателят Диего Галдино гостува в четири града"}
{"url": "https://duma.bg/teatralen-festival-lyato-kukli-i-priyateli-vav-veliko-tarnovo-n194249", "text": "Международният театрален фестивал \"Лято, кукли и приятели\" - Велико Търново 2019, започва на 22 юни от 11 ч. на откритата сцена \"Арт лято\" до ХГ \"Борис Денев\", научи ДУМА от Веселин Василев, директор на театър \"Весел\". При дъждовно време събитието ще се състои в салона на НЧ \"Искра\". Входът е свободен. 11 спектакъла включва програмата на фестивала до 31 август. Първи ще се представи ДКТ Хасково - на 22 юни. Със свои постановки участват куклените театри от Русе, Търговище, Силистра, Сливен, Бургас, Ямбол, Варна, театър \"Весел\" - Велико Търново, и гостите от чужбина - театър \"Плюс\" от Испания и театър \"Нойзи Ойстър\" от Англия.", "date": "2019.06.20", "title": " Театрален фестивал \"Лято, кукли и приятели\" във Велико Търново"}
{"url": "https://duma.bg/vienskata-filharmoniya-izkushava-s-lyatno-priklyuchenie-v-sino-n194250", "text": "Под звездното небе Виенската филхармония и тази година ще поднесе на меломаните традиционния си \"Концерт в лятна нощ\" - този път под мотото \"Рапсодия в синьо\". Сред звездите на вечерта на 20 юни са венецуелският диригент и цигулар Густаво Дудамел и виртуозната китайска пианистка Юджа Уонг. В програмата са включени произведения на Ленард Бърнстейн, Йохан Щраус (син), Джордж Гершуин, Макс Щайнер, Джон Филип Соуса, Самюъл Барбър, Карл Михаел Цирер и Антонин Дворжак. От самото си начало през 2004 г. концертите се провеждат на открито в приказния бароков парк на двореца Шьонбрун, част от световното културно наследство на ЮНЕСКО. Първият е на 25 май под мотото \"Концерт за Европа\" и е посветен на разширяването на ЕС. Диригент е Боби Макферин, а в програмата са произведения на композитори от осем европейски нации. Оттогава всяка година между фонтана на Нептун и сградата на двореца за всеки \"Концерт в лятна нощ\" обичайно се стичат около 100 000 души. Тази проява е \"подарък от Виенската филхармония за жителите и гостите на града\" и входът е безплатен. Ако времето на 20 юни е лошо, концертът ще се състои на следващия ден. Той ще се излъчва по австрийската обществена телевизия ORF 2 пряко от 20.45 ч. местно време и на запис на 23 юни.", "date": "2019.06.20", "title": "Виенската филхармония изкушава с лятно приключение в синьо"}
{"url": "https://duma.bg/balgarcheta-s-prestizhni-otlichiya-na-nay-silnoto-tantsovo-sastezanie-v-sveta-n194251", "text": "Световният шампионат \"Dance Star\" - най-силното танцово съзтезание в света, което тази година се състоя в град Пореч, Хърватска, с участието на повече от 8000 съзтезатели от 20 държави от 5 континента, донесе голяма радост и гордост за страната ни. Българските участници постигнаха невиждани успехи, при огромна конкуренция те завоюваха призови места, научи ДУМА от Василена Шопова и Виктор Алеков. Двамата са ръководители на Спортен клуб \"Ера\" - София, членове на Българската федерация по спортни и танцови дисциплини - БФСТД, петкратни световни шампиони в стиловете акробатични танци, модерни-лирикъл танци и танцово шоу, както и полуфиналисти в \"България търси талант\".  Магдалена Стоилова е спечелила три първи места: със \"Стой в светлината\" - лирикъл,  \"Скорпион\" - акро денс, и \"Момичето от картината\" - оупън (танцово шоу). За първи път наша спортистка става трикратна световна шампионка в най-малката категория. Едва осемгодишна, още с първото си участие на световно първенство, тя печели сърцата на всички и взима три златни медала. Това е невиждан успех за България, подчертават нейните треньори. Александра Чапарова завоюва трето място с \"Иска ми се да бъда специална\" - лирикъл, и седмо с \"Повелителя на въздуха\" - акро денс. Светослав Серопян печели трето място с \"El fuego\" - етно, четвърто с \"Посейдон\" - оупън (танцово шоу), и седмо с \"В моята кръв\" - лирикъл. В края на юни клубът ще премери сили на Морската танцова олимпиада \"Хармония и сила 2019\" в Созопол, част от Културния календар на Министерството на културата. В международния форум ще участват танцьори от Русия, Румъния, Италия, Испания и България. ", "date": "2019.06.20", "title": "Българчета с престижни отличия на най-силното танцово състезание в света"}
{"url": "https://duma.bg/vrachvat-nagradata-nikola-gyuzelev-n194252", "text": "Сопраното Цветелина Василева, мецосопраното Мариана Пенчева и басът Георги Киров ще пеят на концерта, посветен на Никола Гюзелев, на 23 юни в зала \"България\". Специален гост е световноизвестният италиански диригент Серджо Олива. А в програмата са включени откъси от любими опери на Верди, Пучини, Бизе и др., научи ДУМА от Кремена Николова-Флор, реклама и връзки с медиите на Софийската филхармония. Международната награда \"Никола Гюзелев\" за оперно-изпълнителско и изобразително изкуство ще бъде връчена същата вечер. На церемонията ще бъдат отличени Цветелина Василева, Георги Киров и сценографът Любомир Йорданов (1934-2012). Именитият оперен певец Никола Гюзелев е роден в Павликени на 17 август 1936 г. Още първите години от живота му са белязани със знака на музиката и живописта. Започва да пее от съвсем малък. В същото време осъзнава, че притежава и друга дарба - на художник. През славната си кариера Никола Гюзелев пее на най-големите оперни сцени - \"Ла Скала\" в Милано, Щатсопера във Виена, Щатсопера и Дойче опер в Берлин, \"Ковънт Гардън\" в Лондон, Гранд опера в Париж, Болшой театър в Москва, Метрополитън опера в Ню Йорк и много други. Никола Гюзелев е носител на най-високи отличия на България, Италия и целия оперен свят. През 2016 т., по повод 80-ата годишнина от рождението му, в БАН е учредена Международната награда \"Никола Гюзелев\" за оперно изпълнителско и изобразително изкуство. Тя се присъжда на талантливи оперни певци и диригенти, както и на талантливи художници-сценографи, доказали с работата и постиженията си високото равнище на своето майсторство и талант. Наградата се връчва в рамките на престижни певчески и културни форуми на всеки две години, в страната и чужбина.", "date": "2019.06.20", "title": "Връчват наградата  \"Никола Гюзелев\""}
{"url": "https://duma.bg/datata-n194254", "text": "МЕЖДУНАРОДЕН ДЕН НА БЕЖАНЦИТЕ. Отбелязва се от 2001 г. с резолюция на Общото събрание на ООН и във връзка с 50-годишнината от подписването (28 юли 1951 г.) на Женевската конвенция за бежанците, влязла в сила на 22 април 1954 г. На този ден народите по света изразяват своята съпричастност и солидарност със съдбата на милиони хора, принудени да напуснат родните си страни, за да се спасят от преследване, насилие и граждански войни. 1819 - РАЖДА СЕ ЖАК ОФЕНБАХ, ФРЕНСКИ КОМПОЗИТОР (УМИРА 1880 Г.). Един от основоположниците на оперетата и типичен представител на романтизма в европейската класическа музика. Виртуозен пианист. Автор на над 100 оперети, сред които поставяните и в България \"Хубавата Елена\", \"Един младоженец пред вратата\", \"Орфей в ада\". 1930 - ПОДАДЕНА Е МОЛБА ЗА ПАТЕНТ НА РЕАКТИВНИЯ ДВИГАТЕЛ. Това прави англичанинът Франк Уитъл (1907-1996). Патентът е издаден през октомври 1932 г. На 12 април 1937 г. е готов първият реактивен самолет. На 20 юни 1939 г. в Германия е осъществен първият в света полет на самолет с реактивен двигател. На 15 май 1941 г. във Великобритания е извършен пробен полет на реактивен самолет \"Глостър Е 28/29\". 1944 - СЪЗДАДЕНО Е ЦРУ. Централното разузнавателно управление (Central Intelligence Agency, CIA) е координиращ център на гражданското и военното разузнаване и контраразузнаване в САЩ. Контролира се от Съвета за национална сигурност. Седалището на ЦРУ е в Ленгли, щата Вирджиния. Организира разузнавателни действия и тайни операции в целия свят. 1954 - ОТКРИТ Е ДУНАВ МОСТ 1. Мостът на дружбата между Русе и Гюргево е проектиран и строен от съветска проектантска строителна организация със съдействието на съветски, български и румънски строители. Дължината му е 2,8 км, на височина е 30 м над водата - на две нива (за влакове и автомобили). Средната част (с дължина 85 м) може да се повдига и да пропуска големи кораби. 53 години по-късно двете страни, вече като членки на ЕС, започнаха да изграждат втори мост над р. Дунав - при Видин - Калафат, официално открит 2013 г. 1963 - МЕЖДУ ДЪРЖАВНИТЕ ГЛАВИ НА САЩ И СССР Е УСТАНОВЕНА ГОРЕЩА ЛИНИЯ. Терминът се употребява за пръв път за пряката телефонна връзка между Белия дом и Кремъл по време на Карибската криза. Горещата линия е съхранена и досега, служейки за предотвратяване на глобални кризи. Известна е също така като \"червения телефон\".", "date": "2019.06.20", "title": "Датата"}
{"url": "https://duma.bg/struktura-i-modernizmat-n194253", "text": "Изложба на частна колекция в столичната галерия \"Структура\" под наслов \"Модернизъм и авангард. Българската перспектива\" разбуни духовете в публичното пространство. Експозицията показва близо 100 произведения от наши автори, предимно от периода между двете световни войни. Сред тях са както известни имена (Жорж Папазов, Николай Дюлгеров, Иван и Николай Абрашеви, Кирил Кръстев, Борис Елисеев, Сирак Скитник, Николай Райнов), така и автори, които не са познати на широката публика като Мирчо Качулев, Анна-Люля Симидова-Праун, Мара Учкунова-Аубьок. Изложбата претендира, че запълва \"бяло петно в българското изкуствознание\". Собственик на колекцията е бизнесменът рекламист Николай Неделчев. Той е познат с печално известното туристическо лого на България от 2011 г., за чието изработване Министерството на икономиката, енергетиката и туризма плати 1,4 млн. лева по Оперативна програма \"Регионално развитие\". От изявленията му става ясно, че е събрал произведенията за около 5-6 години. Дни след откриването изкуствоведи, художници и общественици сигнализираха, че част от картините, изложени в галерия \"Структура\", са измама. Малко по малко бяха разкрити над 10 фалшификата с приписани автори Гео Милев, Харалампи Тачев, Мирчо Качулев и др., които всъщност са дело на западноевропейски творци.  Друга медия съобщи как от изложбата става ясно, че модернизмът не е подминал България. Всички тези твърдения са странни, защото, първо, показаните творби не изглежда да са най-доброто, правено от тези художници; второ - голяма част от техните работи са именно в музеите, включително в Националната художествена галерия; трето - в последните десетилетия са правени десетки изложби и конференции по темата. Един от най-големите ни специалисти по въпросите на модернизма - доц. Ружа Маринска, бивш директор на НХГ, коментира, че изненада за нея е фактът, че голяма част от показаните творби не са автентични. Проблемът \"български модернизъм във визуалните изкуства\" беше предмет на много проучвания за изтеклите 30 години, получи ново осветляване в културното пространство. Така че да се твърди, че дадената изложба запълва \"бяло петно\" в историята на българското изкуство е най-малкото странно, посочва Маринска. Според нея всеки сериозен специалист трябва да посочи произхода на творбите. Що се отнася до колекционера, вложил средствата си в това начинание, мисля, че е въпрос на финансови възможности, които би било добре да се съгласуват с лична култура в дадената област. И не на последно място - ние всички изкуствоведи, куратори, галеристи - носим отговорност пред обществото и пред историята на българското изкуство, допълва изкуствоведката. Сега обаче една изложба с големи амбиции иска да се провъзгласи за първооткривател на модернизма, а дори не показва автентично изкуство. Преди два дни собственикът на \"Структура\" и един от авторите на каталога към изложбата Мария Василева написа във фейсбук профила си коментар на ситуацията, в който заяви, че ще бъде събран независим експертен съвет, който да провери автентичността на творбите, и изрази съмненията си, че \"начинът, по който се разразява скандалът, ме навежда на мисълта, че става дума за провокация, насочена към конкретни хора от екипа на проекта\". Галерия \"Структура\", която затвори, излезе с обръщение, с което се извинява за наличието на фалшификати в изложбата. \"Във връзка с работите, обект на измама, в \"Модернизъм и авангард. Българската перспектива\" колекционерът Николай Неделчев, екипът, който стои зад проекта, и галерия \"Структура\" се извиняват на всички, подведени неволно. Ние самите станахме жертви на измама от страна на недобросъвестни продавачи. Става дума за злоумишлени действия, за които ще сезираме прокуратурата. В тази ситуация смятаме за наше задължение нагледното обозначаване на съответните работи в изложбата. Разговорът за българския модернизъм и затрудненията за неговото изследване трябва да продължи. Авторите, представени в изложбата, са важни за картината на модернизма в България, а контактите им с международни художествени среди несъмнено разширяват хоризонта на неговите проявления. Надяваме се, че умишлено създадената ситуация няма да накърни идеята за значимото присъствие на този културен феномен в българското изкуство, нито пък ще бъде използвана за спекулативни междуличностни разправи и клевети с професионален характер. Злонамерени и криминални действия в света на изкуството винаги са съществували, но те най-често не са оставали без тежки последствия за извършителите. Мисията на галерия \"Структура\" да разкрива нови хоризонти и да променя статуквото преминава през голямо предизвикателство, което с общи усилия ще преодолеем.\"  Междувременно и собственикът на скандалната колекция Неделчев сезира главния прокурор за измама.", "date": "2019.06.20", "title": "\"Структура\" и модернизмът"}
{"url": "https://duma.bg/balgarka-e-s-rekord-na-gines-za-nay-moshten-glas-na-planetata-n194243", "text": "Пловдивчанката Смиляна Захариева е горд притежател на световен рекорд на Гинес, след като бе обявена за притежателката на най-силния глас на планетата. Миналата година - на 27 септември, при специални условия, прецизните уреди отчетоха 113,8 децибела, които българката регистрира с вокала си. \"Щастлива и горда с рекорда на Гинес. Вписаха ме в историята за най-силния глас на планетата! Току-що ме известиха\", сподели Смиляна. Новината Захариева научила по време на посещение при будистки монаси в Шри Ланка. Гласът на певицата, възпитаничка на Музикалното училище в Котел и на АМТИИ в Пловдив, пребори рекордите с вълнуващата песен \"Излел е Дельо хайдутин\". Смиляна Захариева благодари на семейството си за подкрепата, на приятелите си - за вярата във възможностите й, на Цветелина Четрафилова - за набавянето на единствения уред в България, който да отговаря на специфичните изисквания на Гинес, на Добрин Кашавелов - за видео- и фотоматериалите, подготвени според изискванията на световната библия за рекорди. От години пловдивчанката се е посветила на мисията да помага, вълнува и лекува с гласа си и смело преследваше целта си да покори и Гинес с пеене.", "date": "2019.06.20", "title": "Българка е с рекорд на Гинес за най-мощен глас на планетата"}
{"url": "https://duma.bg/ungartsi-iskat-galin-ivanov-n194240", "text": "Галин Иванов ще остане да играе в Унгария. Националът е искан от шампиона Ференцварош и от Академия Пушкаш. Атакуващият полузащитник в момента е свободен агент, след като договорът му с вече изпадналия Халадаш бе прекратен. Пролетта Иванов изигра 15 мача, в които отбеляза 2 гола и се отчете с 3 асистенции. Футболистът трябва да вземе решение до седмици. В момента той почива след евроквалификациите на националния отбор с Чехия и Косово.", "date": "2019.06.20", "title": "Унгарци искат Галин Иванов"}
{"url": "https://duma.bg/orlite-kupili-zhorzhino-za-850-000-evro-n194238", "text": "Лудогорец е купил Жоржиньо Интима за 850 000 евро. Португалецът беше собственост на Сент Етиен, а миналия сезон игра под наем в ЦСКА-Сф. \"Червените\" обаче не успяха да си позволят да го вземат, а това набързо направиха шефовете на \"орлите\". Преди Жоржиньо шампионите купиха Жордан Икоко (Гингам), Мавис Чибота (Бней Йехуда) и Дан Битон (Ашдот).", "date": "2019.06.20", "title": "\"Орлите\" купили Жоржиньо за 850 000 евро"}
{"url": "https://duma.bg/eliten-tenisist-zapodozryan-v-cherno-toto-n194233", "text": "Фелисиано Лопес е първото голямо име в разрастващия се скандал с уредени мачове в тениса, пише в. \"Ас\". Досега споменаваните уличени или подозирани играчи бяха основно извън елитните кръгове на спорта. Но испанецът, който е на 37 години и вече е в края на кариерата си, е първият световно познат тенисист в скандала. Той е заподозрян, че е уговорил изхода от двубой на двойки по време на \"Уимбълдън\" 2017 г. Тогава Лопес и Марк Лопес загубиха сензационно от австралийците Джон-Патрик Смит и Мат Рийд. Испанците бяха сред фаворитите на турнира. Те са една от най-силните двойки в тура изобщо, имат в актива си и титла на \"Ролан Гарос\" след победа над прочутите братя Брайън на финала. Случаят е свързан с участието на футболистите Раул Браво и Карлос Аранда - ветерани, които са уреждали събития в няколко вида спорт и в момента са задържани. Аранда е приятел на Лопес, като това е потвърдено и от двамата.", "date": "2019.06.20", "title": "Елитен тенисист заподозрян в \"черно тото\""}
{"url": "https://duma.bg/fifa-plashta-zaplatata-na-chochev-n194239", "text": "ФИФА ще плаща заплатата на Ивайло Чочев, докато националът се възстанови от контузията, която получи пролетта. Българинът е собственост на изхвърления в Серия С Палермо, който свива бюджета. Нападателят от свищовското село Трънчовица остава в клуба, който няма да има финансови ангажименти към него. Чочев получава по 800 000 евро на сезон, а ФИФА поема всичко, защото травмата му дойде по време на мач на националния отбор. Българският халф се контузи в евроквалификацията с Черна гора (1:1) през март. Чочев ще се лекува поне до октомври.", "date": "2019.06.20", "title": "ФИФА плаща заплатата на Чочев"}
{"url": "https://duma.bg/brazilka-mina-kloze-po-golove-na-svetovni-n194234", "text": "Бразилката Марта стана реализатор №1 на Световни първенства, като изпревари легендата Мирослав Клозе. Тя донесе победата от дузпа над Италия със 17-ия си гол на шампионати на планетата. 33-годишната бразилка участва за пети път на световни финали. Германецът е реализирал своите 16 гола за четири участия. При дамите втора е германката Биргит Принц с 14 попадения, също постигнати от пет участия. \"Подобряването на рекорди идва естествено, когато обичате това, което правите. Чаках този момент и съм щастлива. Този рекорд не е само на футболистката Марта, а на всички жени във футбола, които трябва да преодоляват много бариери. Една жена да е водещ реализатор в един толкова мъжки спорт е нещо изключително\", каза Марта. Тя печелила шест пъти анкетата на ФИФА за №1 в света.", "date": "2019.06.20", "title": "Бразилка мина Клозе по голове на световни"}
{"url": "https://duma.bg/platini-zaplashen-do-5-g-zatvor-n194235", "text": "Мишел Платини е заплашен до 5 г. затвор. Бившият президент на УЕФА беше разпитван 12 часа във вторник по подозрение в злоупотреба с влияние, както и приемане, и склоняване към подкупи. Очакванията са делото да бъде заведено в началото на 2020 г. Трикратният носител на \"Златната топка\" се обяви за невинен и спокоен. В компанията на адвокат той оповести, че е дал показания за различни турнири. \"Наистина беше дълго и отне много време, но мисля, че е нормално, имайки предвид броя на въпросите. Питаха ме за Евро 2016, световното в Русия и това, което предстои в Катар. Знам, че разследването може да е безкрайно. Това е странен скандал, вероятно нови и нови такива ще се появяват и раздухват. Но за мен няма съмнение, че съм невинен\", каза Платини на излизане от сградата на Службата за борба с корупцията, която се намира в парижкото предградие Нантер. Той добави, че е освободен, без да му бъдат повдигнати обвинения, и паралелно \"се е вдигнало много шум за нищо\". 63-годишният французин беше начело на УЕФА между 2007 и 2015 г., а след оттеглянето на Сеп Блатер от ръководството на ФИФА имаше желание да се кандидатира за президент на световната централа. Двамата обаче бяха признати за виновни в конфликт на интереси, невярно счетоводство и отказ за сътрудничество на разследващите. В последните 4 месеца полицията е запорирала повечето сметки на Платини, а двата му големи имота са претърсени за доказателства. Освен за последните две световни се оказа, че има разследване и за това как е лобирано за гласове преди избирането на Франция за домакин на Евро 2016. Според френското издание \"Медиапарт\" основното разследване е, че Катар е предложил необичаен бонус на ФИФА от $100 млн., ако спечели домакинство. Като шеф на УЕФА Платини беше и вицепрезидент на ФИФА.", "date": "2019.06.20", "title": "Платини заплашен до 5 г. затвор"}
{"url": "https://duma.bg/pravyat-nov-natsionalen-stadion-n194236", "text": "Държавата ще строи нов Национален стадион. Спортният министър Красен Кралев разкри, че в момента се обсъждат три терена, предоставени от Столична община. Той оповести, че новото съоръжение не е обвързано с общата кандидатура на България със Сърбия, Румъния и Гърция за Евро 2028 или Мондиал 2030 г. Ако кандидатстваме обаче, арената ще е значително по-голяма.  \"Терените са добри и комуникативни. Ще ги подложим на публично обсъждане. Всеки терен си има плюсове и минуси\", каза пред бТВ Кралев. Според него затишие по общата кандидатура има заради изминалите европейски избори. \"Знаете, че след тях в две от държавите - Гърция и Румъния, има предсрочни избори. Заради това не се състоя срещата в Букурещ. Най-вероятно ще се срещнем през септември, а решение за кандидатурата ще има до края на годината\", добави Кралев. Той вметна, че сегашният Национален стадион ще бъде премахнат. \"Ясно е, че такъв голям стадион в центъра на столицата не може да има. \"Васил Левски\" ще изпълнява ролята на Национален стадион, докато не се построи нов\", каза варненецът и допълни, че ст. \"Българска армия\" ще бъде реновиран, а не изграждан наново. \"Архитектите, които са спечелили конкурса, не са обърнали внимание, че там има спортна инфраструктура, построена преди години. Имаме разбирателство с главния архитект на София. Ще подадем възражение по точката, която се касае за \"Армията\". За да може да се използва като съоръжение, трябва да бъде реновиран. Навлизайки в пистата, която ще се махне, ще направим съоръжение, което да не излиза извън размерите на чашката\", обобщи той. За момента други строежи около стадиона не се предвиждат.", "date": "2019.06.20", "title": "Правят нов Национален стадион"}
{"url": "https://duma.bg/ponosim-zhrebiy-za-evroboytsite-n194241", "text": "Българските отбори имаха късмет при жребия за II квалификационен кръг на Лига Европа. За него по право като носител на Купата на България се класира Локо Пд, а ЦСКА-Сф и Левски трябва да минат и през ситото на първия кръг. В него \"червените\" ще спорят с черногорския Титоград и ако го елиминират, очакват хърватския Осиек, отреди тегленият жребий в Нион. В първия мач столичани ще са домакини на 25 юли, а реваншът е седмица по-късно в Хърватия. В този кръг ЦСКА-Сф бе сред непоставените, а другите възможни съперници бяха Рома/Торино, Рейнджърс Глазгоу, Хайдук Сплит и Люцерн. Осиек е бронзов медалист от първенството на Хърватия. Помощник-треньорът на \"червените\" и ръководещ спортните процеси на \"Армията\" Люпко Петрович има над 300 мача като футболист за този отбор. Именно в Осиек започва и треньорската му кариера с три сезона (1984-87 г.), преди да постигне успехите си с Цървена звезда (европейски шампион), Еспаньол, Пенярол, Олимпиакос, ПАОК и т.н. Левски ще срещне победителя от двойката АЕК Ларнака (Кип) или Петрокуб Хонещи (Молд) във II кръг, ако  преди това отстрани Ружомберок. Селекцията на Петър Хубчев също беше сред непоставените и имаше вероятност да се падне още с Щурм Грац, Утрехт и Яблонец. В същото време УЕФА нареди Левски първо да гостува в Словакия, за да не играе с ЦСКА-Сф по едно и също време в столицата. Така първият мач ще бъде в Ружомберок на 11 юли, а реваншът на 18-и на \"Герена\". Локо Пд очаква по-добрия от Радник Биелина (БиХ) или Спартак Търнава (Слвк). \"Смърфовете\" със сигурност са доволни, тъй като се разминаха със сериозни отбори. Сред евентуалните им съперници бяха АЗ Алкмаар, Страсбург и Стяуа. Локо е домакин в първата среща на 25 юли, а реваншът е седмица по-късно.", "date": "2019.06.20", "title": "Поносим жребий за евробойците"}
{"url": "https://duma.bg/pandite-v-moskovskiya-zoopark-shte-slushat-putin-i-si-tszinpin-n194242", "text": "Новите обитатели на Московския зоопарк - пандите Руи и Диндин, ще слушат гласа на руския президент Владимир Путин, китайския лидер Си Цзинпин, както и шума на много хора. Звуците ще стигат до животните през тонколони в рамките на процедурата за адаптация, съобщи сайтът Vesti.ru. Това е необходимо, за да не изпитват стрес, когато приемат посетители. Руи и Диндин пристигнаха в зоологическата градина за честването на 70-годишнината от установяването на дипломатически отношения между Русия и Китай. Пандите може да прекарат в Москва 15 години в рамките на дългосрочен договор, като преговорите за прехвърлянето им са продължили три години. За всяко от животните Русия ще трябва да плаща по 1 млн. долара годишно. За първи път панда е подарена на Москва от Мао Цзедун през 1957 г. по повод четири десетилетия от Октомврийската революция в знак на благодарност за факта, че СССР първи признават новия Китай. Мъжкият Пин-Пин умира през 1961 г. на 6-годишна възраст.", "date": "2019.06.20", "title": "Пандите в Московския зоопарк ще слушат Путин и Си Цзинпин"}
{"url": "https://duma.bg/bozhinov-tarsi-shest-zaplati-ot-gerena-n194237", "text": "Валери Божинов иска шест заплати, за да разтрогне с Левски. Нападателят има договор за още година и е пожелал да вземе половината си възнаграждения. Той получаваше по 15 000 евро на месец на \"Герена\". Шефът на Левски Павел Колев обаче му е заявил, че може да му преведат две или три заплати. Така спорът между двете страни продължава.", "date": "2019.06.20", "title": "Божинов търси шест заплати от \"Герена\""}
