{"url": "http://duma.bg/node/150022", "text": "С гневен статус в социалните мрежи кметът на Луковит Иван Грънчаров обяви, че се срамува от управляващите. На последните избори той спечели втори мандат начело на общината от ГЕРБ. \"СРАМ! СРАМ! СРАМ! Срам ме е от ВАС, дами и господа управляващи! Поводът е вчерашното решение на Министерския съвет за разпределение на целеви средства в размер малко над 26 млн.лв. в помощ на общини. Уважаеми, знаете ли, че тези общини предимно от смесените региони на страната бяха вече многократно подпомагани през последните 20 години включително и от вас в предишни мандати? Лозунгът, че видиш ли премиерът и правителството не делят хората на наши и ваши, се изтърка. Има история и статистика\", възмути се Грънчаров. \nКметът призовава управляващите да се засрамят и изтъква, че откакто ГЕРБ са на власт, в нито едно село от Луковитска община не е направена дори една улица. \"На следващи избори ще ви поканя да се срещнете с хората, но ви уверявам, че няма да бъдете пощадени. Носете си каски\", заканва се кметът. Той се оплаква, че хората вече няма как да се придвижват по улиците и предполага, че през XIX в. е било по-проходимо. \n\"За вас управляващи явно е важно да има стадион в село Вълнари за 250 000 лв. или пък парка и площада на Каспичан за 250 000 лв. или пък площада в Мадан за 1 млн. лв. или пък площада в Рудозем за 690 000 лв., или пък площада в Баните за половин милион, или пък многофункционалната спортна площадка в село Старцево за 375 000 лв.\", продължава да се ядосва Грънчаров. От публикацията му става ясно, че подготвя докладна до министъра на спорта със снимки от последствията върху Спортната зала, пострадала от последната буря в района. \"Спортна зала, в която наистина се спортува, а не се изписва на хартия спортуването. За разлика от Старцево или Вълнари ние имаме и волейбол, и тенис на маса, и лека атлетика, и футбол на национално ниво. Там спортуват децата на Луковит, които са бъдещи и настоящи гласоподаватели, господа управляващи! Ако има поне малко съвест останала - помогнете, ако не... време е някой да си ходи вкъщи и хората ще решат кой да бъде\", завършва гневният пост на гербаджийския кмет. \nГрънчаров избухна, ден след като правителството отпусна 2 млн. лв. за борбата с безработицата в 14 общини от областите Враца, Видин и Монтана. Средствата трябва да отидат за борба с безработицата. Същия ден кабинетът одобри допълнителни разходи по \"бюджетите на редица общини\" за 35,1 млн. лв., които трябва да отидат  за ремонт на общинска улична мрежа и \"инфраструктурни проекти в подкрепа на общинската социална и жилищна среда\".   \n", "date": "2017.07.28", "title": "Кметът на Луковит се отрече от ГЕРБ "}
{"url": "http://duma.bg/node/150010", "text": "68-годишен бургазлия се обеси във входа на блока, в който живее в ж.к.\"Славейков\". Тялото на Валентин Иванов било намерено от съседи, които се стреснали от видяното. Възрастният човек сам подготвил примката за бесилото и го поставил на площадката на 8 етаж и подпокривното пространство на блока. Бургазлията живеел сам в блока, негов съсед бил брат му, но поради лични причини не се разбирали и дори не си говорели.   \n", "date": "2017.07.28", "title": " Възрастен човек се обеси в блока си"}
{"url": "http://duma.bg/node/150011", "text": "ДАНС е отнела достъпа до класифицирана информация на заместник-председателя на Националното бюро за контрол на СРС Георги Гатев. Това е станало вчера сутринта, няколко дни след като прокуратурата съобщи, че член на бюрото се е срещал с подсъдими и обвиняеми магистрати и ги е съветвал как да подадат молба в бюрото за контрол на СРС.  \nСпоред закона Гатев може да обжалва решението на ДАНС и пред ДКСИ. В случай, че остане с отнет допуск до класифицирана информация, той може да обжалва решението пред Върховния административен съд. Председателят на бюрото Бойко Рашков отказа коментар по темата.   \n", "date": "2017.07.28", "title": " Георги Гатев остана без достъп до тайна информация"}
{"url": "http://duma.bg/node/150012", "text": "След като бяха отстранени авариите на топлопровода на площада пред храм \"Света София\", районът ще бъде ремонтиран и възстановен, информираха от Столичната община. Очаква се ремонтът да продължи до средата на септември. \nВ хода на ремонтните дейности ще се укрепи основата върху компрометирания участък над авариралия топлопровод. Предвижда се и полагането на нова настилка върху целия площад. Ще се извърши ремонт и на стълбите пред храма. Обновяването на площада ще се извърши на два етапа, за да не бъде спиран достъпът до храма \"Света София\". \n    \n", "date": "2017.07.28", "title": "Обновяват площада пред храм \"Света София\""}
{"url": "http://duma.bg/node/150013", "text": "Прокурори и следователи могат да получават възнаграждения за научна и преподавателска дейност, докато заемат съответните длъжности, решиха депутатите. Те приеха на второ четене промени в Закона за съдебната власт. Разследващите юристи могат да получават възнаграждения за авторски права, участие в международни програми и проекти, както и за възложени от НС или ВСС проекти. \n Остана възможността за външно финансиране на съсловните организации на съдии, прокурори и следователи. Първоначално измененията предвиждаха източниците на финансиране да бъдат само членски внос, имуществени вноски и дарения от техните членове, но ГЕРБ оттеглиха собствената си поправка и се впуснаха да хвалят фондация \"Америка за България\". \nДепутатите от БСП попитаха какво е наложило промяната на първоначалната позиция и декларираха, че не са гласували \"за\" нито един текст от промените. ГЕРБ твърдят, че по законопроекта е имало максимално широк дебат. Да, колеги, вие не гласувахте за прозрачността и за това да има яснота за статута на служебните магистрати, оправда се шефът на правната комисия Данаил Кирилов.  \nПри изтичане или предсрочно прекратяване на мандата членовете на ВСС вече имат 14-дневен срок, за да подадат молба да бъдат възстановени на длъжността съдия, прокурор или следовател, заемана преди избора, или на равна по степен длъжност в органите на съдебната власт. Запазва се правото в едномесечен срок след възстановяването на длъжността, членовете на ВСС с изтекъл или предсрочно прекратен мандат да получават оценка за дейността си. Оценката става част от атестацията като магистрат за периода преди встъпването като член на Висшия съдебен съвет. \nОсвен това, към ВСС се създава Съвет по партньорство, който се състои от трима членове. Организацията и дейността ще се определя с наредба на пленума на ВСС.   \n", "date": "2017.07.28", "title": "Магистратите с хонорари, остана външното финансиране за съсловни организации"}
{"url": "http://duma.bg/node/150014", "text": "Нови две предложения за дострояване на сгради и построяване на съвсем нови посягат върху културното наследство на столицата през последните дни. Днес Общинският експертен съвет по устройство на територията (ОЕСУТ) трябва да реши дали да позволи на МВнР да осъществи проекта си за строеж в терен, в който се намира архитектурен паметник на културата. Това е бившето посолство на Иран на бул. \"Васил Левски\" 77 в центъра на София. \nДържавната \"Агенция за дипломатически имоти в страната\" (АДИС), която е собственик на имота, иска да построи върху празната част от парцела нова 8-етажна административна сграда, колкото е висока и съседната Спортна палата. Инвестиционното намерение е обявено като \"обособяване на представителство-международен бизнес център\". Предвидено е изграждане и на 2 подземни нива с 45 паркоместа. Парцелът на АДИС е с площ от 1,2 дка, от които половината е застроена. Върху него има две постройки - масивна сграда на ъгъла с ул. \"Иван Вазов\" и второстепенна постройка на един етаж в дъното на имота. От 2016 г. досега главният архитект е връщал подобни проекти за надстрояване няколко пъти. Този път обаче АДИС има позволението на Националния институт за недвижимо културно наследство. \nЗа друг опит за посегателство върху културното наследство на София става ясно от сайта на район \"Средец\". Там е постъпило уведомление с искане за надстрояване на \"Гранд хотел България\" с един етаж и с още четири етажа друга вътрешна сграда. Собственикът на хотела иска да построи и нова пететажна сграда във вътрешния двор на хотела. Сградата на хотела е част от общ архитектурен комплекс и е защитена. Тя е паметник на културата с национално значение, но опитът за посегателство върху нея не е първи. От район \"Средец\" очакват до 7 август да се подават становища и възражения срещу проекта. \nКметът Йорданка Фандъкова обяви във фейсбук, че личната й позиция е сградата на хотела да бъде запазена в автентичния вид. \nИнтервенциите в старата градска част трябва да бъдат обмислени и рестриктивни, за да се запази и визията на града, заяви за ДУМА общинската съветничка от БСП Милка Христова. Тя изрази надежда разрешения за всякакви големи промени да не се дават преди подготвяните законови промени. Преди всичко не бива да се вземат окончателни решения преди широко обществено обсъждане, категорична бе Милка Христова. \n    \n", "date": "2017.07.28", "title": "Министерство и частник посягат на защитени сгради в София "}
{"url": "http://duma.bg/node/150015", "text": "Турция сменя посланика си в България. Сюлейман Гьокче ще бъде пратен в Гватемала, a неговото място у нас ще заеме дипломатът от кариерата Хасан Улусой. Той е сред тридесетте нови посланици, които Турция изпраща по света. Улусой е бил начело на посолството на Анкара в Нигерия от 2012 до 2015 г., след което е работил в турското външно министерство. Защитил е докторантура по международна политика. Говори свободно английски и френски, учил е германски и норвежки език. \n Вицепремиерът и външен министър Екатерина Захариева коментира, че София не е искала отзоваването на Гьокче. \"Предполагам, че мандатът му изтича. Няма как ние да се бъркаме, както и на нас няма да ние приятно да ни се бъркат - изпратете този или изпратете онзи за посланик. Посланикът се избира от държавата, която го изпраща,\" каза Захариева. \n Гьокче бе назначен за посланик в България през август 2013 г. Близостта на турския посланик с лидера на ДОСТ Лютви Местан и участието му в предизборни клипове на партията предизвика скандал. Гьокче излезе и от дипломатическия тон и няколко пъти бе обвиняван в намеса във вътрешните работи на България. По време на последната визита на премиера Бойко Борисов в Турция миналия месец посланикът не бе включен от турската страна в делегацията за разговорите, каквато е обичайната практика.   \n", "date": "2017.07.28", "title": "Турция сменя посланик Гьокче и го изпраща в Гватемала"}
{"url": "http://duma.bg/node/150016", "text": "Електоралната разлика между ГЕРБ и БСП е под 3%, показват данните от национално представително изследване на агенция \"Медиана\", проведено от 12 до 18 юли. Анкетите са правени преди скандала със суджука и вече бившия гербаджийски депутат Живко Мартинов. \nГЕРБ привлича четвърт от пълнолетните граждани. Не се наблюдава разочарование и намаляваща подкрепа сред тях, но това са и основно оптимистите както за перспективите пред страната, така и по отношение на личното им материално благосъстояние. БСП очевидно е преодоляла кризата на доверие, характерна за 2015-2016 г. и се намира на около 3% след основния си политически опонент, отчитат от \"Медиана\". \n\"Обединените патриоти\" запазват своите симпатизанти в обема отпреди предсрочните избори. \"Воля\" обаче е понесла тежки удари върху имиджа си заради повдигнатите обвинения към Веселин Марешки и други членове на формацията. Партията все още е на границата на 4% подкрепа. ДОСТ практически е изчезнала от политическата карта на страната. ДПС продължава да бъде основната партия на българските турци. Въпреки фактическия политически разпад на \"Реформаторския блок\", около 3,5% от избирателите заявяват, че на избори биха гласували за формациите в него. \nДанните показват, че доминира песимизъм за страната, като едва 18% разчитат на подобрение. Песимистите, очакващи влошаване, са близо два пъти повече - 34%. Близо 40 процента живеят с усещане за влошаване на материалния стандарт на домакинството си. 18 на сто отчитат положително развитие в благосъстоянието на семейството си.   \n", "date": "2017.07.28", "title": "\"Мадиана\" дава разлика между ГЕРБ и БСП под 3%"}
{"url": "http://duma.bg/node/150017", "text": "Традиционният събор на левицата под връх Бузлуджа на 28 и 29 юли ще посрещне и гости от съседни държави. Очаква се за проявата у нас да пристигнат официални делегации и фолклорни ансамбли от Румъния, Македония и Гърция. \nКакто ДУМА вече писа, тържествата започват още днес. В местността Историческа поляна млади художници ще рисуват Дом-паметника \"Бузлуджа\" като част от инициативата \"Бузлуджа е на България\". Ще има баскетболен, футбулен и тенис турнири. В петък в къщата-музей \"Гео Милев\" ще бъде връчена наградата на НС на БСП за политическа журналистика и публицистика \"Георги Кирков-Майстора\", а в 14,30 ч. лидерът на БСП Корнелия Нинова и депутати на \"БСП за България\" ще се срещнат с представители на общинската организация на БСП в Стара Загора. По време на срещата в регионалната библиотека \"Захари Княжески\" ще бъде прожектиран филмът \"Векът на Виктор Шемтов\" с автор Тома Томов. \nВ 16 ч. от казанлъшкия хотел \"Шампион\" тръгва колоездачно състезание за Купа \"Бузлуджа 2017 г.\". Победителите ще бъдат наградени на връх Шипка, където традиционно ще бъдат поднесени венци и цветя на Паметника на свободата. \nНационалният събор \"Бузлуджа 2017\" започва в 10,30 ч. на Историческа поляна. В 11 ч. ще бъдат поднесени венци и цветя на барелефа \"Основоположници на социалистическото движение\", на паметника на Хаджи Димитър и на паметника на партизаните от Габровско-Севлиевския отряд. Началото на Националния политически митинг е в 11,30 ч., а на художествената програма - в 12,15 ч. В 15 ч. ще бъдат връчени наградите на победителите в тенис и футболните турнири в хотел \"Шампион\" в Казанлък. Победителите в баскетболния турнир пък се получат наградите си в 16 ч. в Стара Загора в парк \"Артилерийски\". \nНационалният събор ще бъде предаван директно по Канал 3 в събота. \n    \n", "date": "2017.07.28", "title": " Балканска подкрепа за \"Бузлуджа 2017\""}
{"url": "http://duma.bg/node/150018", "text": "Бойко Борисов да вземе да си поиска вот на доверие от коалиционните партньори, след като го бламираха за Комисията за финансов надзор, призова вчера лидерът на БСП Корнелия Нинова. По думите й това е първото сериозно пропукване между ГЕРБ и \"Обединени патриоти\" и е симптоматика за напрежение в правителството. \"Като добавим и вътрешнопартийните разправии в ГЕРБ по отношение на НДК, битката на лобитата, взаимните обвинения, \"суджук гейт\" и т.н., очевидно, че не само в управляващото мнозинство, но и във водещата партия има вътрешни проблеми, които водят до нестабилност\", поясни тя. \"Когато направиха правителството, те очертаха общата си политика, но казаха, че по различни политики ще останат на различни мнения, например новите изборни правила. Случаят с КФН не е от тези, за които са заявявали, че ще останат на различни мнения\", смята Нинова. Коментарите си тя направи в отговор на въпрос кога БСП ще поиска вот на недоверие към кабинета. \"Вот на недоверие все още не сме обсъждали нито в политическите органи на БСП, нито в ПГ. Можем да го поставяме в бъдеще, но към днешна дата нямаме такова решение\", лаконична бе Нинова. \n\"Българи, които сте ни подкрепили, за да сме в този парламент, каквото ви обещахме го изпълняваме. Ще продължим по същия начин и през септември, и нататък\", увери избирателите в отчета за свършеното от ПГ на \"БСП За България\" Нинова. Цялата парламентарна група присъства на отчета на дейността й. За социалистите колкото е важно да бъдат избрани и да влязат в НС, два пъти по-важно е да свършат работата, за която са избрани, и да се отчетат за нея, изтъкна лидерът на левицата. Тя добави, че често в политиката преди избори се обещава всичко, а после партиите забравят да обяснят какво са свършили. За \"БСП за България\" парламентарната сесия беше наситена, много активна и динамична и то благодарение на нашите депутати, заяви Нинова. Най-важното беше да очертаем алтернативата на управлението на ГЕРБ и \"Обединени патриоти\", подчерта лидерът на БСП. \n Нинова отчете, че БСП е внесла законопроекти, които не отстъпват от предизборната й програма и от политическата и идеологическа платформа на партията. Те се отнасят до социалната политика, образованието, борбата срещу монополите и битовата престъпност и корупцията, подпомагане на българската икономика и производство.  \nДепутатите са внесли 17 законопроекта за 41 заседания. \"В парламентарния контрол имаме 335 въпроси и питания и 5 разисквания. По наше предложение бяха сформирани 3 временни комисии, свързани с проблемите за НДК, за чистотата на водата в Хасково и за неизплатените заплати. Депутатите от БСП направиха над 700 изказвания\", обяви Нинова. Тя направи сравнение с активността на управляващата коалиция \"ГЕРБ - \"Обединени патриоти\". Министерският съвет е внесъл 9 законопроекта. ГЕРБ са задали 97 въпроси и питания, патриотите - 39, а БСП - 335, изтъкна Нинова.  снимка Емилия КОСТАДИНОВА    \n", "date": "2017.07.28", "title": "Нинова призова Борисов да си поиска вот на доверие от партньорите"}
{"url": "http://duma.bg/node/150020", "text": "Парламентът подкрепи единодушно с 206 гласа вчера обща декларация за договора за добросъседство с Македония, който ден по-рано бе одобрен от правителствата на двете държави. \nВ началото на дебатите в НС присъстваше само вицепремиерът и външен министър Екатерина Захариева. Лидерът на БСП Корнелия Нинова заплаши да оттегли подписа си, ако премиерът не дойде в НС за приемането й. \"Борисов поиска, потърси и благодарение на взаимни компромиси намери нашето национално съгласие и подкрепа за договора. Но с поведението си е на път да взриви това съгласие. Не може премиерът за пореден път, в такъв исторически момент, да демонстрира неуважение към парламентарната република, към нас, които сме се обединили, за да го изпратим в Скопие да подпише договора\", заяви Нинова. Минути по-късно Борисов пристигна в парламента. \nЗа обща декларация на НС ГЕРБ и БСП се разбраха в четвъртък. В документа се казва, че договорът между София и Скопие е основа за стабилни и принципни отношения между двете страни. Депутатите изразяват воля да ратифицират договора в най-къси срокове и задължават правителството да се отчита ежегодно пред парламента за изпълнението му. Пълният текст на договора беше публикуван на сайта на МС три часа след като това сториха македонците. Преди това кабинетът одобри документа, без дори да се е запознал с подробности около него, стана ясно от стенограмата на заседанието. \n\"Убеден съм, че всеки от вас разбира, че е по-добре да имаме стабилна Р. Македония, която да има перспектива. Хората там да имат перспектива и за НАТО, и за ЕС. Подписването на договора е рамка, основа, която трябва да бъде изпълнена със съдържание\", обърна се към депутатите Борисов. \nПодписването на договора е уникален шанс, заяви социалистът Кристиан Вигенин от БСП. Нека декларацията не бъде възприемана за даване на мандати от НС за подписването на договора, тъй като вие такъв мандат не сте поискали от нас. Приемете го като политическа заявка от парламента, че застава зад действията, които ще предприемете\", подчерта той.  \nДПС винаги е смятало, че държавите от Западните Балкани трябва да бъдат членове на ЕС и НАТО, особено Македония, заяви Йордан Цонев. По думите му България може да играе ролята на медиатор, катализатор на тези процеси. Красимир Богданов от \"Обединени патриоти\" допълни, че договорът ще открие пътища за много нови възможности между двете държави.   \n", "date": "2017.07.28", "title": "НС подкрепи единодушно договора с Македония"}
{"url": "http://duma.bg/node/150021", "text": "Наесен вот на недоверие и оставка, прогнозира депутатът от \"БСП за България\" при дебатите, посветени на доклада на временната парламентарна комисия, която се занимава с управлението на НДК по времето на директора Мирослав Боршош. Два дни преди ваканцията си депутатите удължиха работното си време, за да обсъдят доклада, който още на комисията левицата и ДПС обявиха, че не подкрепят. \"Как така едно и също правителство с коренно различни мотиви подритва НДК само заради една персона. Шефът на държавна фирма определя заседания и се самоконтролира, докато в нечии джобове отиват милиони левове. На 9 септември 2016 г. е ден за освобождението на Боршош от всякакъв контрол от Съвета на директорите\", заяви Гечев.  \nРано сутринта депутатите спориха дълго заради предложението на \"БСП за България\" да се премести точката от дневния ред по-напред, която първоначално бе заложена на 10 място за обсъждане. Идеята на левицата за по-предно разглеждане на темата бе приета след четири поредни гласувания. Жельо Бойчев от БСП предложи работата на временната комисия да бъде продължена, но мнозинството не го подкрепи. \"Един от аргументите ни за удължаване на срока на работата на комисията за НДК е, че от ГЕРБ отказаха да поканят премиера Борисов на заседанията й\", уточни зам.-председателят на ПГ на \"БСП за България\". В комисията за НДК станахме свидетели на най-уродливите и противоестествени прояви на алчност, корупция, безхаберие и наглост, каза Атанас Костадинов от БСП. \nШефката на комисията Диана Йорданова от ГЕРБ потресе дори съпартийците си, изчитайки монотонно за около час над 30-страничния доклад. \nСлед неколкочасови дебати мнозинството отхвърли предложението на БСП да се удължи срокът на комисията за нередностите в НДК. Предложението бе отхвърлено с 92 гласа \"за\", 103 \"против\" и 1 \"въздържал се\". Депутатите искаха тя да продължи дейността си, защото така и не е изяснено оказван ли е натиск и от кого върху бившия изпълнителен директор на НДК Мирослав Боршош. Не са били представени и заключенията от проверките на Главния инспекторат на МС, както и от съдебно-счетоводната експертиза на разходваните средства.  \nДУМА припомня, че преди два дни стана ясно, че в прокуратурата е подаден сигнал на граждани, в който се твърди, че вицепремиерът Томислав Дончев също е отговорен за неправомерно използваните милиони за българското европредседателство от бившия изпълнителен директор на НДК Мирослав Боршош. В документа се твърди, че Дончев не упражнил контрол върху разходването на целевите 17 млн.лв. за ремонт на НДК.     \n", "date": "2017.07.28", "title": "Румен Гечев прогнозира вот на недоверие наесен и оставка заради НДК"}
{"url": "http://duma.bg/node/150009", "text": "През септември започва ремонтът на Зимния дворец на спорта в София. Предвижда се въвеждане на енергоефективни мерки чрез договор с гарантиран резултат (ЕСКО ДОГОВОР) и строително-монтажни дейности по основната и тренировъчна зала на двореца. Прогнозната стойност е 4 млн. лв. без ДДС. До дни \"Академика 2011\" ЕАД, под чиято шапка е Зимният дворец, ще обяви поръчка за избор на изпълнител на ремонтните дейности. \nВ момента климатичната и отоплителната инсталация в Зимния дворец на спорта функционира неефективно и с огромни загуби на енергия. Покривната част не е топлоизолирана и има течове, разходите за нормално функциониране на спортния комплекс са огромни. \nСистемата за климатизация също ще бъде модернизирана, ще бъдат обновени и съблекалните, фоайето и коридорите към основната и малката зала на Зимния дворец.   \n", "date": "2017.07.28", "title": "Започва ремонт на Зимния дворец на спорта"}
{"url": "http://duma.bg/node/149954", "text": "Екипът на Тази сутрин\" по БТВ реши да изненада зрителите си с лятно турне. Последната седмица на юли гостите в предаването ще бъдат поставени пред предизвикателство - те ще трябва да разговарят с водещите на платформа, която се извисява на 30 метра над морето.  Пловдив, Царево, Созопол, Бургас и Несебър са спирките на първото лятно турне на водещия Антон Хекимян и екипа на \"Тази сутрин\". \n\"Ефирът сам по себе си носи великолепна тръпка, но ние винаги търсим нови висоти в изпълнение на призванието си да дадем на българския зрител най-доброто телевизионно съдържание. Този път в буквалния смисъл ще издигнем предаването едно ниво над всички и към тръпката от живото предаване, добавяме и тази от полета в небето\", коментира Валя Гиздарска, главен редактор Актуални предавания в \"БТВ Медия Груп\".  \nФейсбук страницата на предаването ще показва   ексклузивни кадри и любопитни моменти от пътуването на екипа. Сутрешният блок очаква и зрителски сигнали на платформата за потребителско съдържание \"Аз, репортерът\", припомнят от екипа.     \n", "date": "2017.07.28", "title": " \"Тази събота и неделя\" ще излъчва от 30 м над земята"}
{"url": "http://duma.bg/node/149955", "text": "С обща позиция \"Музикаутор\", Асоциацията на българските радио- и телевизионни оператори и дружеството за колективно управление на сродни права в музиката \"Профон\" се оплакаха, че 26% от кабелните оператори у нас са в сивия сектор. Основания за тезата им са данните от доклада за 2016 г. на Комисията за регулиране на съобщенията, приет миналата седмица. Според регулатора едва 60,8 % от българските домакинства са абонати на кабелни, сателитни и IPTV оператори. Трите организации обаче посочват изследвания на \"ГАРБ Аудиенс Межърмент България\" АД и \"Нилсен Адмосфер България\" ЕАД за м.г., според които процентът е 87%. \nРазликата от повече от 26% сочи, че за поредна година кабелни оператори не са подали верни данни за броя на своите абонати и съответно за реализираните от тях приходи или са преминали изцяло в сивия сектор. Като резултат нито публичният регистър на КРС, който отразява декларираните данни от операторите за броя на абонатите на платформените оператори по чл. 33, ал. 2, т. 6 от ЗЕС, нито годишният доклад на КРС съответстват на реалното положение на пазара\", смятат организациите. \nАБРО, \"Профон\" и \"Музикаутор\" припомнят, че абонатите заплащат на кабелните оператори за телевизионните програми, които получават, а с част от тези приходи операторите се разплащат с правоносителите - телевизионни организации, продуценти, автори и изпълнители на музика. \"Тези приходи следва да отчитат и пред органите на НАП. Повече от 26% от тези приходи остават скрити и ощетяват правоносителите, държавата и обществото\", пише в позицията. Допълва се, че заради скритите абонати някои оператори се борят с нелоялна конкуренция и липса на прозрачност. \nВ документа се посочва и препоръка на АБРО за анализ на действащото законодателство с цел подобряване на правната рамка и засилване на правомощията на КРС, СЕМ, НАП, МК, включително правомощията за мониторинг и контрол.   \n", "date": "2017.07.28", "title": "Над 26% от кабелните оператори са в сивия сектор"}
{"url": "http://duma.bg/node/149956", "text": "Сдружението за колективно управление на авторски права \"Музикаутор\" изпрати писмо до министъра на културата Боил Банов, в което предлага Световната организация за интелектуална собственост да бъде привлечена, за да съдейства при изготвянето на Национална стратегия за развитие на културата, културните и творчески индустрии, културното наследство и културния туризъм. От организацията приветстват съставянето на национална стратегия за културата, защото според тях това е стъпка в посока защита и стимулиране на интелектуалната собственост в България. \nОт \"Музикаутор\" допълват, че за да има качествена реформа с дългосрочен ефект, е необходимо използването на целия възможен експертен ресурс. Поради това намесата на Световната организация за интелектуална собственост трябва да бъде включена в изготвянето на стратегията, като го подпомогне със своята експертиза и информация относно международните стандарти и традиции в управлението и защитата на интелектуалната собственост. \n    \n", "date": "2017.07.28", "title": " \"Музикаутор\" предлага културната стратегия да се съгласува със СОИС"}
{"url": "http://duma.bg/node/149957", "text": "Само мъже подадоха документи за участие в конкурса за нов генерален директор на БНТ. Кандидати за шефския пост са Стоил Рошкев, Теодор Ангелов, Сашо Йовков, Валерий Тодоров, Тома Иванов, Радослав Главчев, Иван Гарелов, Константин Каменаров и Емил Кошлуков. На последното си редовно заседание Съветът за електронни медии прегледа документите им и сметна, че формално всички отговарят на изискванията. \nЗа да минат първата фаза от конкурса, кандидатите трябваше да имат опит в електронни медии, както и най-малко петгодишен трудов стаж в телевизия. Необходима бе и декларация за тригодишен опит на мениджърска позиция. Деветимата претенденти подадоха в СЕМ и концепции за развитие на обществената телевизия. \nПо същество подадените документи ще бъдат разгледани от СЕМ до 17 август. Тогава регулаторът ще обяви кой от деветимата ще бъде допуснат до изслушване в регулатора. 21 и 22 август са датите, които са предвидени за събеседване. СЕМ ще гласува за своя фаворит на следващия ден. Победител ще е спечелилият гласовете на трима от петимата членове на регулатора. \nДо избор на нов генерален директор се стигна след края на втория мандат на настоящия шеф на телевизията Вяра Анкова. По закон тя няма право да оглави медията за трети път. Мандатът й обаче бе удължен, а процедурата за избор на нов шеф бе отлагана няколко пъти. \nЗнакова фигура на БНТ, опитен журналист и дългогодишен водещ на \"Панорама\" Иван Гарелов също има апетити да оглави телевизията. Той вече оглави и публично концепцията си, която носи заглавието \"БНТ - РЕСТАРТ\". Според стратегията му централната емисия \"По света и у нас\" ще се препрограмира в 19 ч. Дневните новини се профилират - напр., кратки национални и международни в 9 ч., социални и регионални в 12 ч. \nДруг мераклия за поста е Константин Каменаров. Той е продуцент и бивш оперативен директор на БНТ, пробва се неуспешно и в предишния конкурс за шеф на телевизията, но не успя да пребори Анкова. Емил Кошлуков е политик и журналист, за кратко беше изпълнителен директор на TВ7, която фалира след срива на КТБ. \nЖелание да оглави БНТ е заявил и бившият шеф на БНР Валерий Тодоров. Зад гърба си той има два управленски мандата в националното радио. Тодоров също не за пръв път се явява в конкурс за директор на обществената телевизия. \nСашо Йовков от години е в спортната дирекция на националната телевизия. В момента е редактор Продуцентски център \"Спорт\" в БНТ. Бившият главен счетоводител, финансов, изпълнителен и за кратко и.д. генерален директор на БНТ Тома Иванов също кандидатства. Той има и опит в СЕМ, където е бил член и изпълнителен секретар в периода 2001-2006 г. Журналистът Стоил Рошкев от парламентарния новинарски екип на БНТ също е подал документи. Той е най-младият сред кандидатите до момента - роден е през 1976 г. Рошкев бе конкурент на Анкова и когато тя се кандидатира за втори мандат. Водещият от телевизия СКАТ Теодор Ангелов също се пробва в конкурса. За пореден път в надпреварата се впуска и Радослав Главчев, който е известен с нестандартните си управленски идеи.   \n", "date": "2017.07.28", "title": "Само мъже са мераклиите за шеф на БНТ "}
{"url": "http://duma.bg/node/149958", "text": "- Всеки ден има или разстрелян или пребит или и едното и другото! Мутренска държава!Правителство има ли? Щото по нищо не личи. За касапницата по пътищата да не говорим. За какъв ми е правителство, което си затваря очите за безчинствата на ромите и мутрите, което пет пари не дава за войната по пътищата,а се занимават със \"Суджукгейт\". Кога ще станем нормална държава? Никога! Това ли ви е нормалната държава? Утре кой ще бъде убит, пребит или изнасилен?  \n- Боже , Боже , тия гербери ни върнаха в най-мрачните времена на прехода , всеки ден побоища и убийства !Хей Бойко Борисов , не се крий , а върви да хващаш аверите си от контингента! \n- Сега е момента да се разбере дали ще сработят охранителните камери в Борисовата градина, с които Фандъкова и Полицията се хвалиха, че е опасана??? \n- Така, побой над лекари, нотариус, журналист, рекет и фалиране на фирма на бизнесмен, сега разстрел, това се случва в държавата, на която премиер е бивша мутра!!Отново мутрите са тук, начело със Суджук паша Дебели, това ни докара 8 годишното управление на банкянският Мутрафон!Пак си го изберете, дебилни олигофени!!  \n- Не знам защо толкова се политизират тук тези престъпления! Ако беше Корнелия или когото и да било на власт нямаше да се трепят сега, нали? Не вярвам! То не бяха мутренски изстъпления и при Филип Димитров и при Беров и при Сакскобурготски и т.н. Ако искате и главните прокурори да цитирам през тези години, но все е тая!!! принципно става дума за калпаво законодателство в наказателното преследване и правораздаване, а в гражданското също, а най-вече смърди на корупция. \n- Прави са хората - всичко идва от неработеща съдебна система и безнаказаност. И управниците не са стока - алчни, прости и корумпирани. Обаче действително опитаха две неща - да ограничат външното финансиране на съдебната система и сега някакви козметични реформи. И вече се почнаха протести срещу тези опити за реформи начело с Да България и другата мръсна и продажна паплач от психодесни! Ето ви кой клати държавата! Иде и ги арестувайте всикчите начело с пръмова и останалите национални предатели!! \n- Я вижте за няколко дена колко скандала политически има? Всчките са за корупция и политически лобизъм! За т'ва са го набили, за да ни замажат очите!  \n- Аз съм категорично против саморазправата. Но когато липсва държава, която да внася ред и справедливост - безнаказана циганска престъпност; безнаказаност на престъпленията на политици, магистрати, прокурори, нотариуси, полицай, лекари и т.н., тогава ще почне да действа закона на джунглата. \nАко беше набит обикновен българин, дали щеше да се обърне същото внимание?  \n- Ако това са били обикновени хулигани е много лошо, защото всеки минувач посред бял ден, без да подозира нищо, би могъл да влезе в обсега на подобна групичка и да стане жертва на обикновени първосигнални безделници. Питам какво прави полицията, освен че протестира за по-високи заплати? След като постоянно разкриват съучастници на престъпни групи, нека се направи пълна селекция, да останат качествените хора, които работят заради работата, а не заради заплатите. Като са по-малко, ще получават повече, а и ние - гражданите, ще бъдем спокойни, защото ще се чувстваме защитени. \n- в страната където кумирът на младите е \"Яката дупара\" и рядко някой е чувал за Емил Димитров; където всеки помпа във фитнес или кикбокс, и рядко някой влиза в библиотеката; където НДК е място за делавери до най-високо ниво, а не дом на културата. Е какво очаквате в такава страна, тук си е същински Афганистан, само дето не носим всички оръжие....   \n", "date": "2017.07.28", "title": "Наз@ем от мреж@та"}
{"url": "http://duma.bg/node/150003", "text": "Националната пациентска организация изключи един от своите членове - сдружението \"Диабет, предиабет и метаболитен синдром\", след изнесената от него информация за неетични практики в инвитро клиники. Според НПО публичното огласената информация от сдружението е недоказана. \nВ средата на юли от сдружението изнесоха данни, че клиники извършват инвитро процедури на пациентки с хронични заболявания, знаейки, че диагнозата им е несъвместима със зачеването, и не издават необходимите документи, което впоследствие пречи при продължаване на опитите извън страната. Организацията изнесе \"бял\" и \"черен\" списък на лекари и клиники, базиран на нейно проучване. \nОт НПО обаче твърдят, че до момента никой в организацията не е виждал и не се е запознал с проучването - неговия обхват, въпросите, периодът, в който е извършено, и резултатите. \nКазусът бил разгледан от Етичната комисия към НПО. Въз основа на становището на Етичната комисия Управителният съвет на НПО взел решение за изключване на \"Диабет, предиабет и метаболитен синдром\". \n    \n", "date": "2017.07.28", "title": "Националната пациентска организация изключи свой член за уронване на авторитета й"}
{"url": "http://duma.bg/node/150004", "text": "МЗ регистрира вчера в системата за случаен избор към Агенцията за обществени поръчки  обществена поръчка с предмет \"Осъществяване на свързаност и осигуряване на услугата по работоспособност на системите на Спешната медицинска помощ, в съответствие с действащия медицински стандарт \"Спешна медицина\". \nПрогнозната стойност на поръчката е 4,320 млн. лв. без ДДС за срок от 3 години, считано от датата на подписване на договора. За сравнение, прогнозната стойност на предходната ОП със същия предмет е била в размер на 5,4 млн. лв. без ДДС за 3-годишен срок. \nСлед изтичане на законоустановения срок от 3 работни дни и в случай, че обществената поръчка не бъде избрана за обект на предварителен контрол, същата ще бъде публикувана на електронната страница на МЗ в раздел \"Профил на купувача\", както и в Регистъра на обществените поръчки към АОП, уточняват от ведомството на Николай Петров. \n    \n", "date": "2017.07.28", "title": " МЗ ще даде над 4 млн. лв. за свързаност в системите на Спешната помощ"}
{"url": "http://duma.bg/node/150005", "text": "Министерството на образованието удължава ваканциите на учениците, предвижда проект за график за учебната 2017-2018 г. По-дълга есенна, по-дълга коледна и по-дълга пролетна ваканция ще ползват всички ученици от I до ХI клас. Така те ще бъдат задържани по-дълго в училище и ще приключат учебните си занятия с една седмица по-късно, заявяват от МОН. Промяната не увеличава броя на учебните дни и часове, а е резултат от по-дългите почивки през годината. \nВ същото време дванадесетокласниците ще имат по-кратки почивки заради създадената обществена нагласа за провеждане на държавните зрелостни изпити преди 24 май. Само междусрочната ваканция за ХІІ клас ще е по-дълга с един ден. \nНационалното външно оценяване в VII клас и държавните зрелостни изпити на дванадесетокласниците да се провеждат на различни дати, предвижда още МОН. Провеждането на двата изпита в различни дни ще е облекчение и за учителите, които трябва да се справят с по-сложната организация за матурите, които се провеждат на модули. Досега двете оценявания ставаха в един ден. \nПредложените дати за изпитите от националните външни оценявания са максимално късни, за да се усвои повече учебен материал, както настояват и родители, и учители. В същото време е предвиден разумен срок за проверка и оценяване на изпитните работи и за спокойно приключване на училищните дейности, твърдят от МОН.  28.10.2017 г. - 1.11.2017 г. - есенна \n23.12.2017 г. - 7.01.2018 г. - коледна за І-ХІ кл. \n23.12.2017 г. - 2.01.2018 г. - коледна за ХІІ кл. \n8.02.2018 г. - 11.02.2018 г. - междусрочна за I-ХI клас \n3.02.2018 г. - 7.02.2018 г. - междусрочна за ХІІ кл. \n31.03.2018 г. - 9.04.2018 г. пролетна за І-ХІ кл. \n6.04.2018 г. - 9.04.2018 г. пролетна за ХІІ клас \n    \n", "date": "2017.07.28", "title": " По-дълги ваканции за учениците, удължават учебната година"}
{"url": "http://duma.bg/node/150006", "text": "\"Да наричаш народа си мързеливци и търтеи е обидно. Да твърдиш, че синдикатите са вредни, е вече опасно. Опасно е да говориш с езика на Хитлер\", заяви президентът на КТ \"Подкрепа\" Димитър Манолов, който коментира писмото на двата синдиката до международни работодателски организации и ЕК.  \n\"Работодателите говорят полуистини, каквато е практиката на манипулацията. Те се простреляха в крака ритуално, след като заведоха дело в Комисията по дискриминация\", категоричен е синдикалистът. Според Манолов работодателите искат механизъм, по който да не плащат. Искат да вдигнат шум и да спрат увеличението на минималната заплата за следващата година, смята Манолов.  \nМеждувременно АИКБ излезе с позиция, в която отрича представители на работодателски организации да са наричали работниците \"търтеи, мързеливци и престъпници\", а синдикатите \"вредни\" и \"пречещи на развитието на страната и икономиката\". Според работодателите синдикатите предпочитали \"досегашното непрозрачно (по оценката на Европейската комисия) определяне на минималната заплата\". АИКБ настоя да получи извинения за \"клеветите и доносите\". Организацията призовава да бъдат продължени преговорите за преосмисляне на политиката по доходите. В писмо до шефовете на КТ \"Подкрепа\" и КНСБ обаче АИКБ заявява, че \"корупционната среда, която продължава да избуява например в сферата на инвалидните пенсии, наистина отглежда търтеи, които срещу определени рушвети получават възможността да получават пари на гърба на социално осигурителната система\". Това обаче не било обидна нападка към \"честните и трудолюбиви български работници, които носят на гърба си цяла прослойка от хитреци с фалшиви инвалидни пенсии\".   \n", "date": "2017.07.28", "title": "Работодателите се самопростреляха, говорят като Хитлер"}
{"url": "http://duma.bg/node/150007", "text": "Напусналите България след 1989 г. българи по различни статистики са между 2,7 и 3,5 млн. души, което е катастрофално. Тези хора са създали свои семейства и техните деца продължават да живеят извън България. Това каза председателят на Държавната агенция за българите в чужбина Петър Харалампиев по време на кръгла маса на тема \"За ускорен репродуктивен демографски ръст\". По различни статистики в страните от ЕС има 30 хил. български студенти. Стотици хиляди са трудовите мигранти. \nСоциалният зам.-министър Султанка Петрова обяви, че всяка година между 20-30 млади професионално подготвени хора се връщат в България. По думите й възраждането на България трябва да бъде цел на всеки и е необходимо да бъдат разгледани и българската идентичност, и устоите на семейството. \nБившият вицепрезидент и зам.-председател на БСК Маргарита Попова смята, че България се нуждае от стратегия за повишаване на доходите, която да се изработи от синдикатите, работодателските организации и държавата. По думите й стратегията е мероприятие с дългосрочна визия и е част от големия план за икономическото възмогване на страната. Попова подчерта, че въпросът за заплащането на добавка за стаж и за придобита професионална квалификация остава отворен и ще се дискутира в Националния съвет за тристранно сътрудничество. Тя смята, че е необходимо да се обмисли \"дали не трябва да преначертаем икономическата карта на страната\". По думите й класът е мъничък детайл от въпроса за доходите и от големия въпрос за икономическата и социалната политика в държавата.   \n", "date": "2017.07.28", "title": " До 3,5 млн. българи напуснали страната след 1989 г."}
{"url": "http://duma.bg/node/150008", "text": "Българската национална телевизия е член на Конфедерацията на работодателите и индустриалците в България, става ясно от сайта на КРИБ. В листата на членовете на работодателската организация е и държавният Великотърновски университет \"Свети Кирил и Методий\". \nЛюбопитното е, че организацията на частниците е приютила в себе си и редица държавни предприятия - Вазовските машиностроителни заводи, Държавното предприятие \"Пристанищна инфраструктура\", Държавната консолидационна компания, Холдинг БДЖ АД, НК \"Железопътна инфраструктура\" и \"Национална Компания Индустриални Зони\" ЕАД. Парадоксално в КРИБ членува и държавната УМБАЛСМ \"Пирогов\". \nВ устава на КРИБ е записано, че право на участие в конфедерацията имат физически или юридически лица, които имат качеството на търговец според националното си законодателство и осъществяват търговска дейност на територията на България. Членство могат да получат и организации с нестопанска цел, чиито цели \"съответстват на целите на Конфедерацията\". В устава е разписано, че в КРИБ попадат и почетни членове - видни обществени фигури от България и други страни със съществен принос за постигане целите на организацията. \nЧленуването на обществената телевизия, която се финансира от държавния бюджет, в КРИБ щеше да продължи да остане почти незабелязано, ако не беше писмото на председателя на организацията Кирил Домусчиев до шефката на медията Вяра Анкова във връзка с нападението над журналиста Иво Никодимов. \"Като защитници на свободното пазарно стопанство, което не може да съществува без свобода на словото, ние от КРИБ сме солидарни с обществената телевизия БНТ, член на КРИБ, както и с всички, които отстояват ценностите на гражданското общество\", написа прочувствено бизнесменът. \nЧленството на БНТ в организация на частния бизнес у нас повдига въпроси как националната телевизия защитава обществения интерес. Позициите на КРИБ срещу синдикатите, против минималната заплата, против класа за прослужено време поставят държавната телевизия най-малкото в нелепа ситуация при отразяването им, категорични са медийни експерти. Освен това БНТ е с особен статут и се спонсорира от държавата. \nПрипомняме, че председател на КРИБ е бизнесменът Кирил Домусчиев. Заместниците му са представители на някои от най-големите компании на българския пазар като \"Сименс\", \"Софарма\", \"Геотрейдинг\", \"Минстрой Холдинг\" и \"Абритес ООД\". \nЛюбопитен е и фактът, че БАН и редица държавни университети са се сдружили в Българската стопанска камара.   \n", "date": "2017.07.28", "title": " БНТ членува в КРИБ"}
