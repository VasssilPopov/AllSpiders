{"url": "https://duma.bg/s-milioni-poskapva-trabata-za-pernik-n208199", "text": "Водопроводната тръба, с която ще се доставя вода от язовир \"Бели Искър\" до Перник, поскъпна с милиони. На 18 януари икономическият министър Емил Караниколов обяви, че цената й е 25 млн. лв. Десет дни по-късно премиерът Бойко Борисов съобщи, че връзката няма да струва повече от 26 милиона. На 1 февруари Караниколов тържествено заяви, че проектът ще струва 27 милиона и 39 хиляди лева. По него ще се работи 40 дни, а освен тръбата, ще има три крана за довеждащия водопровод, дълъг 13,5 км, както и система за мониторинг на язовир \"Студена\".  6 язовира от 52 са с обем под 50%, обявиха от МОСВ. От справката обаче личи, че всъщност са пълни максимум или малко над 1/3. Има ВиК оператори, които отчитат 95% загуби по мрежата, признаха от министерството.", "date": "2020.02.03", "title": "С милиони поскъпва тръбата за Перник"}
{"url": "https://duma.bg/sherifat-n208200", "text": "\"Олигарси на прехода\", \"ограбиха държавата\", \"справедливост\", \"тези, които тормозят села и възрастни хора\"... Пиарът на Прокурора несъмнено улавя болната тема за очаквана справедливост. За броени дни медиите бяха засипани с ключови думи и зрелищни акции. Главният прокурор е на улицата по каскет и черно яке - \"добрият шериф\", който е близо до хората и обещава присъди. Този филм сме го гледали. Вече изпитан пиар - помним главния секретар на МВР с черния шлифер, който не излизаше от телевизора, ловеше бандюгите, целуваше бабите. И как превърна МВР в киностудио и задръсти ефира с клипчета, на които полицаи с маски сваляха по очи политици по бели гащи. Нищо, че юристи и правозащитници се чудеха на абсурда. Народът викаше \"аферим\". Гешев подхвана мантрата, че законите важат за всички. Арестува министър, очерни президент, закопча олигарх, профилактира ромски банди. Заплашва като ченге, отсъжда като съдия. Безцеремонно вае образ на прокуратурата като недосегаема, всемогъща, зрелищна. Експертите отново са в шок, народът взе пуканките и чака поредните кадри.  Гешев е радост. Дали този пиар цели да изчегърта срама от избора му от ВСС, или е зловеща смесица от его, цинизъм и безконтролна власт? Десет години имаме мутра на върха на политиката. Седем години ще имаме ченге на върха на прокуратурата. И това вече не е филм, а реална диктатура.", "date": "2020.02.03", "title": "Шерифът"}
{"url": "https://duma.bg/naselenieto-shte-zagubi-pri-obeztsenyavane-na-leva-v-chakalnyata-n208192", "text": "\"Когато става дума за пари, паниката никога няма да е излишна. Решението е едно, но то може да бъде променено, ако в хода на преговорите страната ни бъде притисната. В чакалнята на еврозоната - по смисъла на документите, които се цитират във въпросната поправка на закона, българският лев може да се отклонява до 15% от т.нар. \"централен курс\". Всяка една страна по споразумението има право да поиска промяна на този централизиран курс. По време на престоя в чакалнята може да бъде поискана промяна. Така хем вълкът ще е сит, хем агнето цяло\". Това обясни пред БНР доц. Григор Сарийски от Института за икономически изследвания при БАН, един от авторите на годишните икономически доклади на академията. Коментарът му е по повод приетия в спешен порядък законопроект, който да успокои страховете, че фиксираният курс на еврото към лева няма да бъде променян, когато влезем в чакалнята на еврозоната или в самата еврозона. Според доц. Сарийски при евентуална промяна на курса почти няма да има плюсове, включително няма да има и кой знае какъв позитивен ефект за износа, каквито мнения бяха изразени. \"Основният губещ ще бъде населението. Евентуална обезценка на курса на лева означава само едно - внос на инфлацията, тоест, вносните стоки ще поскъпнат. И ако не се променят заплатите със същия темп, с който се променят цените на стоките, покупателната стойност ще намалее. Основните печеливши ще са хората от елита, защото това означава по-голямо задълбочаване на интеграцията, повече пари, кариерно израстване, сваляне от отговорност. Влизането в еврозоната означава - за всяка неприятност, която ще сполети българската икономика, ще можем да се оправдаваме с това, че сме в еврозоната и нямаме право на независима монетарна политика\", казва Сарийски. По неговите думи еврозоната е място, на което се взимат авторитарни решения, които далеч не са изгодни за всички страни. Но негативите се споделят както между онези, които получават облагите, така и онези, които не получават никакви облаги, коментира той. Според доц. Сарийски цената на членството на България в еврозоната е на тъмно. \"Еврозоната е като подвижни пясъци, не знаем каква ще е ситуацията утре. На фона на задаващата се криза и на фона на това, че еврозоната е незавършена конструкция с липсваща основа, рисковете за препострояване на всяка икономика са много повече от позитивите\", заяви той. ", "date": "2020.02.03", "title": "  Населението ще загуби при обезценяване на лева в чакалнята"}
{"url": "https://duma.bg/darzhavata-spasyava-tets-maritsa-iztok-2-n208190", "text": "Парламентът задължи правителството да спаси финансово затъващата държавна ТЕЦ \"Марица изток 2\", както и да предотврати на всяка цена бързото затваряне на българските въглищни електроцентрали, което вероятно ще последва след приемането на т.нар. Европейски зелен пакт. Решението беше гласуване с пълно единодушие от депутатите. Европейският зелен пакт е инициатива на Европейската комисия на Урсула фон дер Лайен, която предвижда превръщането на Европа в първия неутрален по отношение на климата континент. Пактът ще обхване всички сектори на икономиките на страните-членки на ЕС и силно ще удари по замърсяващите индустрии като производството на ток от въглища. Проектът на решението беше представен от БСП и подкрепен с някои редакции от ГЕРБ. С него се задължава правителството чрез енергийния министър Теменужка Петкова да предприеме до 29 февруари т.г.  \"всички необходими мерки за нормалното функциониране на ТЕЦ Марица изток 2\" ЕАД, в т.ч. и чрез увеличаване на капитала на дружеството от страна на \"Български енергиен Холдинг\" ЕАД с цел гарантиране на енергийната сигурност на страната, като елемент от националната сигурностУ. Това трябва да стане независимо от становището на Европейската комисия по този въпрос. Кабинетът не трябва да не допуска в дългосрочен план спирането или дори ограничаването на въглищните ТЕЦ-ове, влизащи в групата на БЕХ. Възлага му се и да направи нужното за присъединяването на България към платформата \"Въглищни региони в преход\". Това е инициатива на ЕК, която цели да помогне на въгледобивните райони в Евросъюза да преодолеят зависимостта си от изкопаеми горива. Депутатът от БСП Таско Ерменков, който представи проекта на решението, посочи, че ТЕЦ \"Марица изток 2\" е изправена пред фалит вече втора година и разчита за оцеляването си на финансовата помощ на своя собственик БЕХ. Ако не се намеси държавата, със сигурност можем да твърдим, че тази година ще бъде последната на държавната ТЕЦ, каза Ерменков. ", "date": "2020.02.03", "title": " Държавата спасява ТЕЦ \"Марица изток 2\""}
{"url": "https://duma.bg/rezervat-se-stopi-s-17-mlrd-lv-za-mesets-n208189", "text": "Фискалният резерв се е стопил с над 1,7 милиарда лева само за месец. Това сочат данните на финансовото министерството за декември, в края на който резервът е в размер на 8,8 млрд. лева, като през през ноември е бил над 10,5 млрд. лева.  2019 година завършва с дефицит от 1,1 млрд. лева на касова основа, въпреки че има преизпълнение на събираемостта в хазната. Направените разходи обаче са 95% от планираните за миналата година, твърдят от министерството. Там очакват излишък от малко над 841 млн. лв. през януари. ", "date": "2020.02.03", "title": "Резервът се стопи с 1,7 млрд. лв. за месец"}
{"url": "https://duma.bg/chervenata-kashta-shte-stane-muzey-na-skulptora-andrey-nikolov-n208194", "text": "Домът на великия скулптор Андрей Николов \"Червената къща\" най-после е върнат на държавата и трябва да стане музей, каквато е дарителската му воля. Николов е един от най-именитите ни художници, когото с право наричаме патриарх на българската скулптура. Благодарение на него родното пластично изкуство получава европейско признание. Сред най-известните творби на Николов са лъвът пред Паметника на Незнайния воин в София, \"Торс\", \"Дух и материя\", \"Майчина целувка\", \"Майчина гръд\", портретните бюстове на Иван Мърквичка, Александър Балабанов, Стоян Михайловски, Кирил Христов и др. Като професор в Художествената академия в София от 1931 до 1940 г. Николов успява да създаде своя школа, в която възпитава последователи на изящния си стил. От 2001 г. в продължение на десет години \"Червената къща\", която се намира на ул.\"Л. Каравелов\" 15 в София бе дадена безвъзмездно на фондация \"Гъливер клиринг хаус\" срещу ремонт. Последвалите промени в законодателството забраняват сключването на безвъзмедни договори за отдаване на имоти публична държавна собственост, срещу ремонтно-възстановителни работи и стопанисване. Отдаването под наем на такива имоти може да стане само и единствено след публичен търг. \"Червената къща\" в София е имот публична държавна собственост, с предоставени права на управление на Министерството на културата.", "date": "2020.02.03", "title": "\"Червената къща\" ще стане музей на скулптора Андрей Николов"}
{"url": "https://duma.bg/vsichki-potvardiha-interesa-si-kam-aets-belene-n208191", "text": "Всички пет компании, които бяха поканени да потвърдят намерението си да подадат обвързващи оферти за участие в дострояването на АЕЦ \"Белене\", са сторили това, съобщиха от Министерството на енергетиката в петък, когато изтече крайният срок на втория етап от процедурата. Така достъп до информационния меморандум за ядрения проект, който ще даде всички данни, на чиято база да се вземе решение дали да се внесе обвързваща оферта, получиха и петте компании от късата листа за АЕЦ \"Белене\". Това са руската компания \"Росатом\" чрез дъщерната й компания \"Атоменергопром\", Китайската държавна ядрена корпорация (CNNC), Корейската хидро и атомна корпорация, както и френската \"Фраматом\" и американската \"Дженерал Електрик\". От първите три корпорации се очаква да предложат дялово участие в проекта, а от \"Дженерал Електрик\" и \"Фраматом\" да внесат оферта за доставка на свое оборудване за централата, придружено с осигурено финансиране за него, което след това да се връща от бъдещите акционери в ядрената централа. Срокът за подаването на обвързващите оферти е 31 май, допълниха от енергийното министерство. Възможно е обаче Корейската хидро и атомна корпорация да се откаже от надпреварата, тъй като тя е поискала отговори на уточняващи въпроси с цел взимане на окончателно решение дали да внесе обвързваща оферта. Какви са въпросите към момента не е ясно, но компанията реално няма опит с руските реактори ВВЕР-1000, каквито ще са инсталирането в АЕЦ \"Белене\", а това е изрично условие за участие в процедурата.От \"Росатом\" обявиха, че са потвърдили интереса си към процедурата за стратегически инвеститор в АЕЦ \"Белене\" и компанията \"работи с български изпълнители в рамката на процедурата в установения срок, предаде ТАСС в петък. Макар премиерът Бойко Борисов да заяви преди месеци, че се водят преговори за международен консорциум на заявилите интерес, такъв засега не се очертава. Реално обаче сдружаване между кандидатите е възможно във всеки момент на процедурата, която е отворена и гъвкава за промени. По повод долицензирането на строежа на АЕЦ \"Белене\" през Агенцията за ядрено регулиране (АЯР), за който се говори от миналия април, но се оказа, че \"Националната електрическа компания\" (НЕК) не е внесла все още необходимите документи, енергийният министър каза, че този процес може да продължи.", "date": "2020.02.03", "title": "Всички потвърдиха интереса си към АЕЦ \"Белене\" "}
{"url": "https://duma.bg/imalo-oshte-tehnicheski-greshki-v-noviya-nrd-n208195", "text": "От писмо на Управителния съвет на Българския лекарски съюз до Районните колегии научаваме, че в новия НРД са се \"промъкнали\" текстове, които не били договаряни. Става дума за промени в Клинична процедура 3, която била разделена на две, така че на университетските болници да се плаща два пъти повече, отколкото на другите болници за едно и също нещо - престой на болни в реанимационните отделения, съобщават от Центъра за защита на правата в здравеопазването. Оттам поясняват, че въпросът е повдигнат от Смолянската колегия, в която членува и председателят на ПГ на ГЕРБ д-р Даниела Дариткова. От БЛС обаче твърдят, че \"по време на преговорите по НРД 2020-2022, БЛС не е договарял никакви промени в алгоритмите на старите клинични процедури\". От ЦЗПЗ поясняват, че в писмото пише, че \"по отношение на клинична процедура 3.1. БЛС също не е договарял записаните в НРД 2020-2022 условия\". Излиза, че БЛС е договорил едно, а в \"Държавен вестник\" е излязло друго, коментират от ЦЗПЗ.", "date": "2020.02.03", "title": " Имало още \"технически\" грешки в новия НРД"}
{"url": "https://duma.bg/nedopustimo-e-da-se-poslushva-prezidenttat-tvardi-kaloyan-metodiev-n208196", "text": "Недопустимо е да се послушват разговорите на държавния глава, а още по-малко да се размятат в публичното пространство, категоричен бе началникът на кабинета на Румен Радев Калоян Методиев в тв интервю. \"Нито една държава не трябва да си го позволява, когато има претенции за държавност, за законност, за спазване на институционална култура, която да гарантира доверие на гражданите в държавата. Ние разбиваме и последното остатъчно доверие, което има това общество в институциите. А свърши ли доверието на едно общество към държавата, това означава само едно - криза, революция, улица\", посочи той. Методиев подчерта, че трябва да има комуникация не само между президентството и прокуратурата, а и между \"Дондуков\" 2, правителството и НС, защото всички работят в интерес на българското общество. Той смята, че сме в тежка ситуация вследствие на резултатите от управлението. Методиев определи подслушването на Радев, питането до КС и оповестяването на СРС като атака към президентската институция. Според него това няма да нанесе имиджови щети на президента, тъй като в очите на обществото държавният глава е човек, който е атакуван заради принципни позиции, а не заради нещо съществено и форсмажорно. Мисля, че прокуратурата действа неправомерно с публикуването на подслушваните разговори, и това е груба грешка от страна на главния прокурор, коментира в радио участие зам.-председателят на ПГ \"БСП за България\" Крум Зарков. Според него атаката срещу президента е атака срещу държавността. \"Той има ограничени правомощия, неговата сила идва от авторитета на позицията, която заема. Когато целенасочено се руши авторитетът на тази институция, то се руши и авторитетът на държавността\", обясни Зарков. \"България няма нужда от отмъстител, а от блюстител на закона. Иска ми се да имаме главен прокурор, който се придържа към Наказателния и към Наказателно-процесуалния кодекс\", надява се социалистът.", "date": "2020.02.03", "title": "Недопустимо е да се послушва президенттът, твърди Калоян Методиев"}
{"url": "https://duma.bg/zdravka-kalaydzhieva-posyagat-varhu-darzhavnostta-n208198", "text": "Бившият съдия в Европейския съд по правата на човека Здравка Калайджиева е поредният специалист, който съзира в поведението на прокуратурата заплаха към държавността. В радио участие тя се възмути от последните действия на държавното обвинение. \"В момента обсъждаме някакво риалити шоу в областта на наказателното правосъдие, а не бихме искали да виждаме Темида като участник в такова риалити шоу или като слугиня било на г-н Гешев, било на г-н Радев, Борисов, Пеевски, Божков или Младен Михалев. Надявам се, че хората могат да разчитат на правосъдието за неговото безпристрастие, а не да очакваме г-н Цветанов да изравя трупове с багери, както ни уверяваше премиерът. Става дума за закон\", призова тя. Калайджиева посъветва юристите, които подкрепиха Иван Гешев при избора му за главен прокурор, да преосмислят позицията си. Надявам се тази преценка да се преосмисли както от ВСС по отношение на професионалната етика, така и от Народното събрание дали действията му подронват съдебната власт, каза тя и добави, че се е стигнало до \"неконтролируем апогей на правомощията на прокуратурата\". Съдията отбеляза, че прокурорите имат статут на несменяемост и безконтролност, и посочи, че резултатът е в множество дела срещу държавата и присъждане на обезщетения, които плащат данъкоплатците. Според Калайджиева е време за промяна в конституцията, така че функциите на прокуратурата и съда да бъдат ясно очертани в основния закон. \"Не може прокуратурата да разпорежда на държавни органи какво да правят. Тя може да повдигне въпроса пред съд, но не и да разпорежда. Прокуратурата не може да раздава правосъдие, тя не е съд\", напомни тя. \"Няма лошо в активността на главния прокурор. Очевидно е, че Иван Гешев иска да покаже, че ще бъде непреклонен към всякакви данни за престъпление. Реакциите са противоречиви, защото много хора се радват, че се повдигат такива обвинения, но от друга страна стои въпросът за стила, с който се прави това\", коментира и зам.-председателят на ПГ \"БСП за България\" Крум Зарков. Гешев продължи и вчера с медийно отразяваните акции срещу престъпността, този път във Варненско. Главният прокурор продължи да се оплаква, че срещу него имало \"хибридна атака\", която идвала от журналисти по поръчка на олигарси. Васил Божков ще си плати, за да не бъде върнат в България, смята бившият секретар на МВР проф. Николай Радулов. Гешев потвърди, че бизнесменът е задържан в Обединените арабски емирства. Няма информация обаче дали и кога той ще бъде екстрадиран в България. Експерти твърдят, че инвестиция в собственост за поне 1 милион дирхама (275 хил. щатски долара) дава възможност за получаване на резидентска виза в ОАЕ, тоест разрешение за пребиваване, което може да бъде разширено и за членовете на семейството. С Дубай България няма споразумение за реадмисия, а практиката показва, че емирствата често отказват екстрадиция по различни причини дори на малкото страни, с които имат подписани такива споразумения.", "date": "2020.02.03", "title": " Здравка Калайджиева:  Посягат върху държавността"}
{"url": "https://duma.bg/bsp-predlaga-oshte-53-mln-leva-v-byudzheta-na-sofiya-n208197", "text": "Общинските съветници от БСП в София внасят предложения за промени в бюджета на общината за 2020 г., които да осигурят по-добро образование и здравеопазване, вътрешнокварталната улична мрежа, социалната инфраструктура и повишена сигурност. Те настояват парите за тези сфери да бъдат увеличени с 53 млн. лева, като дават и конкретни разчети откъде да бъдат взети допълнителните средства. Според социалистите администрацията има възможности за увеличаване на приходите в бюджета чрез подобряване на събираемостта на местни данъци и такси. БСП е на мнение, че от данъка върху недвижимите имоти например приходите могат да се завишат с 5 млн. лева предвид подема на строителството на нови сгради. Съветниците виждат подценяване и на очакваните приходи от данъка върху колите и предлагат повишаване на сумата с 8 млн. лева. Още 10 млн. лева пък може да се очакват и от данъка за придобиване на имущество, пише в предложенията на левицата. В тях се предвижда останалите приходи да дойдат от общински такси, глоби, наказателни лихви, наеми на общински имоти и земи, дивиденти от търговските дружества. Общинските съветници от БСП са категорични, че тези средства трябва да бъдат предоставени на 24-мата районни кмета, като разпределението им се извърши по техни предложения. Сред останалите предложения на левицата е за нови сгради на детски градини да бъдат разпределени 15 млн. лева, за ремонти на физкултурни салони и на училищни дворове - 3 млн. лева. За пореден път от БСП настояват поддържането на уличната мрежа да стане действителен приоритет и затова предлагат още 27 млн. лева за ремонт на вътрешнокварталните улици. Сред останалите идеи на левицата са допълнително 7 млн. лева за спорт и нови спортни зали в \"Младост\" и \"Люлин\". С предложенията си ние изпълняваме предизборната си платформа, в която застъпихме позицията районните кметове да определят конкретни обекти, за които имат нужда от средства. Това е по-справедливо, отколкото администрацията да казва какви проекти да се реализират, заяви пред ДУМА Милка Христова, общински съветник от групата на БСП. Тя припомни, че кметът Йорданка Фандъкова заявява като приоритет влизането в районите, но всъщност нищо от обещанията й не се е изпълнило. На кметовете в крайна сметка ще бъдат дадени само 10 млн. лева, които идват от повишените данъци, коментира Христова. ", "date": "2020.02.03", "title": "БСП предлага още 53 млн. лева в бюджета на София"}
{"url": "https://duma.bg/chadari-n208176", "text": "Странна, но в същото време очаквана, верига се оформя при всекидневните скандали около хазарта. Арестуваният настоящ шеф на Държавната комисия по хазарта Александър Георгиев, направил \"пълни самопризнания, че е покровителствал бизнеса на Васил Божков\". Явно този чадър е бил опънат от доста отдавна. Иначе няма как да бъде проспано ощетяването на държавния бюджет със стотици милиони левове чрез игрите на щастието. Няма как обаче Александър Георгиев да пази с чадър Васил Божков, ако над самия него няма друг чадър, опънат от министъра на финансите например, на чието подчинение е въпросната комисия.  Той засега се измъква невредим от скандала, но се забеляза лека изнервеност в действията на Владислав Горанов. Може би, за да бъдат заметени следи и прекъснати връзки, Министерството на финансите се забърза да прави структурни промени. Голямата скорост на пожара обаче ги осуети. Според идеите на Горанов занапред хазартът трябваше да се управлява не от комисия, а от държавна агенция. Мотивът - така щяла да се \"персонализира отговорността с оглед на законосъобразното вземане на решения\". Този \"аргумент\" обаче поставя друг въпрос. Защо преди три години при приемането на нов устройствен правилник на Министерството на финансите, от него изчезна текстът, че министърът на финансите \"следи за спазването на законите по организацията и провеждането на хазартни игри\". Отговорът е елементарен, защото над Горанов също има чадър. А на въпроса кой го е разпънал отговорът е още по-елементарен - Той. Горанов е любимецът. Отношението към финансовия министър е повече от бащинско. Белите на децата лесно се прощават. Чадърът Му помогна на Влади да излезе сух и от много други скандали - с апартамента на кума му, където повелителят на хазната живееше безплатно, и от НАП лийкс, при който изтекоха незаконно личните данни на пет милиона почтени български данъкоплатци. Без чадър Влади трябваше отдавна да е напуснал сградата на ул. \"Раковски\" 102.", "date": "2020.02.03", "title": " Чадъри "}
{"url": "https://duma.bg/armiyata-na-haftar-likvidira-71-siriyski-naemnitsi-n208180", "text": "Над 70 сирийски наемници, прехвърлени в Либия, бяха убити при сраженията с части на Либийската национална армия (ЛНА), командвана от фелдмаршал Халифа Хафтар, съобщи новинарският портал Ewan Libya. Те бяха прехвърлени с помощта на Турция, за да се бият на страната на Правителството на националното съгласие (ПНС) на премиера Фаиз Сарадж. Точният брой на убитите е 71 души, ранени са 45-55 души, за тях се грижат турски и украински лекари. Наемниците са ликвидирани в отговор на извършени от тях нарушения на примирието. В момента в Либия се намират 2990 наемници, а други 1800 преминават подготовка в лагери в Турция.   Междувременно ЛНА и Хафтар обявиха, че ще участват в работата на военния комитет 5+5 в Женева. Комитетът бе създаден след международната конференция за Либия в Берлин на 19 януари, целяща да се сложи край на конфликта в Либия.", "date": "2020.02.03", "title": " Армията на Хафтар ликвидира  71 сирийски наемници"}
{"url": "https://duma.bg/sasht-zasilvat-voennoto-si-prisastvie-v-siriyskite-nahodishta-n208179", "text": "Дислоцираните в Сирия американски военни засилват присъствието край находищата на петрол, съобщи Анадолската агенция. Най-голямата американска база \"Тал Байдар\" е разположена край находището Омар и към нея е прехвърлена техника. Втората по големина база е в северозападната провинция Ал Хасеке. Сега се разширява територията на базата \"Тал Байдар\". Работата по разширяване на базите се подпомага от кюрдските сили в региона. Агенцията напомня, че миналия месец американските сили, дислоцирани в контролираните от кюрдите райони, са спрели четири опита на руските военни да превземат находището Джул Аги в северозападната част на провинция Ал Хасеке. По данни на агенцията американски войски са дислоцирани в провинциите Ал Хасеке, Рака и Деир ал Зор. В тази връзка в. \"Уолстирйт джърнър\" коментира, че макар президентът Башар Асад да е победил в разрушителната война, той се изправя пред нов враг: възстановяването на разрушената икономика. ", "date": "2020.02.03", "title": "САЩ засилват военното си  присъствие в сирийските находища"}
{"url": "https://duma.bg/parva-koronavirusna-smart-izvan-kitay-n208181", "text": "Регистриран е първият смъртен случай в чужбина на пламналата в Китай нова зараза с коронавируса 019-nCoV. Във Филипините почина 44-годишен мъж от Ухан.  По последните данни общият брой на заразените в Китай достигна 14 370 души, 304 починаха, 328 бяха изписани от болници. Броят на заразените извън Китай надхвърли 100 души. В най-засегната китайска провинция Хубей през последното денонощие има 45 нови смъртни случая, а броят на новите случаи на зараза са 1921. Все повече страни затварят границите си за пристигащи от Китай. САЩ и Австралия заявиха, че ще откажат влизането на всички чуждестранни граждани, които наскоро са били в Китай. Преди тях това сториха Русия, Япония, Пакистан и Италия.  Твърдението на група китайски учени, че отвара, приготвена с билката \"орлови нокти\" в комбинация с други цъфтящи растения, може да помогне в борбата със зараза, предизвика вълна от обезумели купувачи по аптеките в страната, предаде АФП. Твърдението се оказа невярно, но билките изчезнаха от хиляди аптеки.  ", "date": "2020.02.03", "title": "Първа коронавирусна   смърт извън Китай"}
{"url": "https://duma.bg/kratki-novini-n208178", "text": "Град Таранто, регион Апулия, бе включен към списъка на италианските градове, които се нуждаят от нови жители - властите му предлагат къщи за по едно евро. Преди в живописния иначе град са живеели 40 000 души, сега обаче те са едва 3000. Някогашните жители на града са го напуснали заради аварийното състояние на жилищните сгради. Кметството смята да привлече като начало 25 000 жители, засега то предлага три сгради. Купувачът трябва сам да възстанови сградата и да остане да живее в града с неговия мек средиземноморски климат, старинна архитектура и живописна природа. Препродажбата е забранена.  Нашествие на пустинни скакалци принуди пакистанските власти да обявят извънредно положение, предаде \"Дойче веле\". Скакалците са нахлули от Иран още през юни и вече са започнали да унищожават различни насаждения, включително реколтите от памук, пшеница и царевица. Пакистанските власти се оплакаха, че това е най-голямото нашествие на скакалци от две десетилетия. Най-засегната е източната част на страната. Иракският президент Бахрам Салих назначи бившия министър на комуникациите Мохамед Алави да премиер на страната, съобщи Би Би Си. Предишният Адел Махди подаде оставка през ноември на фона на масови антиправителствени демонстрации. Стотици протестиращи бяха убити. Алави обеща да привлече под отговорност извършителите на убийствата на протестиращи и да се бори с корупцията. Пиян шофьор се вряза в група деца и уби четири от тях в Сидни. Загиналите са две сестри, техния брат и братовчедка, а други три деца са сериозно ранени. Децата били на пешеходна пътека, когато ги връхлетял мощният джип. 29-годишният шофьор ще отговаря пред съда по 20 обвинения.", "date": "2020.02.03", "title": "Кратки новини"}
{"url": "https://duma.bg/arabskata-liga-othvarli-plana-na-tramp-n208183", "text": "Арабската лига отхвърли мирния план за Близкия изток на президента на САЩ Доналд Тръмп. На среща в египетската столица Кайро организацията заяви, че планът няма да доведе до справедливо споразумение и за двете страни. В комюнике Арабската лига заяви, че няма да сътрудничи на САЩ за изпълнение на плана, тъй като \"не отговаря на минималните права и стремежи на палестинския народ\".  Срещата в централата на Арабската лига се състоя по искане на палестинците. Палестинският президент Махмуд Абас заяви, че остава ангажиран с прекратяването на израелската окупация и създаването на палестинска държава със столица в източен Йерусалим. \"В личната ми история няма да пише, че съм продал Йерусалим\", каза той. Русия наруши мълчанието и взе ясна позиция по плана. \"Ясно се вижда с невъоръжено око, че този план съдържа положения, които не отговарят напълно на съответните резолюции на Съвета за сигурност на ООН. Видяхме реакцията на палестинците, видяхме реакцията на редица арабски държави, които отхвърлят този план в знак на солидарност с палестинците\", обяви президентският говорител Дмитрий Песков по телевизия \"Россия 1\". Това е първият отговор на Кремъл на предложението на Тръмп.", "date": "2020.02.03", "title": "Арабската лига отхвърли   плана на Тръмп"}
{"url": "https://duma.bg/21-zhalti-zhiletki-arestuvani-v-monpelie-n208182", "text": "На протест на \"жълтите жилетки\" в Монпелие бяха задържани 21 души, съобщиха медиите. В акцията срещу пенсионната реформа на правителството участваха и жители на Тулуза, Лион и Париж. Заради безредици по време на демонстрацията, при които пострадаха четирима полицейски служители, силите на реда употребиха сълзотворен газ и водни оръдия. В столицата Париж също имаше протест срещу пенсионната реформа, в който участваха хиляди граждани. Демонстрантите носеха транспарант с надпис \"Макрон, оттегли проекта си, повиши пенсиите ни\". Много от участниците на акцията, организирана от няколко синдиката, също бяха облечени в жълти жилетки. Заради пенсионната реформа в страната беше предприета и най-продължителната за Франция стачка на железничарите, която продължава и сега. Очаква се на 6 февруари към нея да се присъединят учители и служители в болниците.", "date": "2020.02.03", "title": "21 \"жълти жилетки\"  арестувани в Монпелие"}
{"url": "https://duma.bg/es-se-provali-s-kosovo-n208184", "text": "Върховният представител на ЕС за външната политика Жозеп Борел призна, че ЕС \"не си е свършил добре работата за косовското регулиране\", съобщи осведомен източник пред сръбското издание \"Блиц\". Според източника, който е запознат с хода на преговорите между Борел и сръбският президент Александър Вучич, проведени на 31 януари - 1 февруари, \"Борел заяви, че досега ЕС очевидно не си е свършил добре работата, защото на Балканите всички са недоволни\", предаде ТАСС. Освен това дипломат №1 на ЕС призна, че не може да се сравнява отливът от признаването на Косово, за който лобира Сърбия, с отмяната на 100-процентните мита на Косово върху сръбските стоки, защото това, което прави Прищина, е незаконно.   Отделно Борел обещал на Вучич да разгледа идеята му влизането на Сърбия в Шенген до официалното й присъединяване към ЕС. ДУМА припомня, че в Косово върви процес на създаване на пълноценна армия в нарушение на резолюцията на Съвета за сигурността на ООН, против което се обявяват в ЕС и в НАТО. Единствено САЩ подкрепят Прищина в това начинание. Освен това парламентът на Косово обяви \"за край на диалога с Белград за регулиране на конфликта със Сърбия\". Междувременно в Косово дяснорадикалното движение \"Самоопределение\" на Албин Курти и умереният Демократичен съюз на Косово (ДСК) начело с Иса Мустафа се договориха за сформиране на правителство след почти 4-месечни преговори, съобщи \"Коха диторе\". В коалиционния кабинет ще влязат и двама представители на сръбското малцинство. Правителството ще се състои от 15 министерства, шест ще бъдат оглавени от \"Самоопределение\", други шест от ДСК, две министерства ще поеме партията \"Сръбска листа\", а едно - представител на националните малцинства.  На парламентарните избори миналия октомври \"Самоопределение\"получи 29 места от 120, ДСК 28, Демократическата партия на президента Хашим Тачи 24 мандата, а \"Алиансът за бъдещето на Косово\" на бившия твърдолинеен премиер Рамуш Харадинай получи само 13 мандата. \"Самоопределение\" и ДСК имаха само 57 депутати, което бе недостатъчно за сформиране на правителство. Трябваше им трета политическа сила, така се стигна до коалирането със \"Сръбската листа\", макар първоначално \"Самоопределение\" категорично да изключваше такъв вариант.  ", "date": "2020.02.03", "title": "ЕС се провали с Косово"}
{"url": "https://duma.bg/pechalbata-na-bankite-s-3-mln-lv-po-malko-v-kraya-na-2019-g-n208188", "text": "Печалбата на банковата система към 31 декември 2019 г. е 1675 млн. лв., като размерът й e с 3 млн. лв. (0,2 на сто) по-малък спрямо отчетения в края на декември 2018 г., съобщава Българската народна банка (БНБ). В края на декември 2019 г. активите на банковата система достигат 114,2 млрд. лв., или с 2,7 млрд. лв. (2,4 на сто) повече спрямо края на септември. Делът на петте най-големи банки в активите на банковата система достига 62,1 процента.  Брутните кредити и аванси в края на декември са 94,4 млрд. лв., като през последното тримесечие на годината отбелязват растеж с 1,4 млрд. лв. (1,5 на сто). В края на декември брутният размер на необслужваните кредити и аванси е 6,1 млрд. лв. (при 6,9 млрд. лв. в края на септември), а делът им в общата сума на брутните кредити и аванси намалява до 6,5 на сто (при 7,4 на сто три месеца по-рано).  Депозитите в банковата система в края на годината възлизат на 97,2 млрд. лв., като през последното тримесечие нарастват с 2,7 млрд. лв. (2,8 на сто). Увеличават се депозитите на домакинства (с 1,8 млрд. лв., 3,2 на сто), тези на нефинансови предприятия (с 878 млн. лв., 3,2 на сто) и на сектор държавно управление (с 379 млн. лв., 16,6 процента). Намаление има при средствата на кредитни институции (с 359 млн. лв., 6,3 на сто) и на други финансови предприятия (с 6 млн. лв., 0,2 на сто).", "date": "2020.02.03", "title": "Печалбата на банките - с 3 млн. лв. по-малко в края на 2019 г."}
{"url": "https://duma.bg/brashnoto-zaharta-i-olioto-poskapvat-n208187", "text": "Поскъпването на храните на едро продължи и през миналата седмица. Повишението е средно с 0,5%, показват данните на Държавната комисия по стоковите борси и тържищата. Само за предходната седмица поскъпването беше с 5%, а от началото на годината то е с над 8 на сто. Най-много в края на миналата седмица се е повишила цената на оранжерийните краставици - с 24 на сто до 4,28 лв. за кг. Кравето сирене е поскъпнало с 0,6 на сто и се търгувало по 6,39 лв. за кг, кашкавалът тип \"Витоша\" се е купувал по 10,49 лв. за кг. Олиото поскъпва с 2 на сто и се продава по 2,05 лв. за литър. Цената на захарта се е повишила с 1,6 на сто до 1,30 лв. за кг. Брашното тип \"500\" е поскъпнало с 3,3 на сто, до 0,95 лв. Пакетче краве масло от 125 грама се е продавало по 2,19 лв., като цената му леко се е повишила. Пилешкото се е търгувало по 4,10 лева за килограм на едро в края на седмицата. Цената на ориза е паднала с 1 ст. до 1,97 лв. за кг. Яйцата са се продавали средно по 0,21 лв. за брой.  Оранжерийните домати са поевтинели с 3% до 2,60 лв. за кг, а картофите - с 2,7 на сто и са се продавали по 0,72 лв. за кг. Най-много са поевтинели морковите - с 18,8%, и са се търгували по 0,65 лв. за кг. Цената на зелето е паднала с 5,2% до 0,55 лв. за кг. Червените чушки са поевтинели с 5,6%, средно до 2,72 лв., а ябълките - с 6,7 на сто, до 1,12 лв./кг.", "date": "2020.02.03", "title": "Брашното, захарта и олиото поскъпват"}
{"url": "https://duma.bg/darzhavite-ot-iztoka-zaplashvat-sas-sad-paketa-mobilnost-n208186", "text": "България, Полша и още девет други държави членки на ЕС от Източна Европа обмислят да заведат съдебно дело в Люксембург срещу новите транспортни правила, известни като пакет \"Мобилност\", които ще принудят техните ТИР-ове да се връщат у дома на всеки 8 седмици - промяна, която според тях ще нанесе щети на компаниите им. Това съобщава \"Ройтерс\", позовавайки се на свои осведомени дипломатически източници от Брюксел. Страните под въпрос са България, Румъния, Полша, Унгария, Латвия, Литва, Естония, Малта и Кипър, посочва агенцията. Мнозинството страни от ЕС се споразумяха през декември да реформират транспортния сектор на общността, включително да задължат шофьорите, работещи в чужбина, да се връщат у дома на всеки три или четири седмици. Заложено е и седмичната почивка от поне 45 часа да се прекарва извън превозното средство, но не на паркинг, като работодателите трябва да плащат за настаняването. Новите правила ще принудят международните ТИР-ове да се връщат в страната на компанията си на всеки осем седмици в стъпка, която има за цел борба с практиката да се регистрират фирми в държави с по-ниски данъци, без да оперират реално там, припомня агенцията. Според източноевропейците връщането на празни камиони носи икономически вреди и оставя сериозен въглероден отпечатък в момент, в който блокът се стреми да ограничи вредните емисии с цел борба с климатичните промени.", "date": "2020.02.03", "title": "Държавите от изтока заплашват със съд пакета \"Мобилност\""}
{"url": "https://duma.bg/taynite-na-slantseto-razkrivat-i-u-nas-n208163", "text": "Европейската космическа агенция планира този месец да изстреля следващата си мисия - Solar Orbiter, която ще разкрие част от тайните на Слънцето. Апаратът ще е въоръжен с разнообразни измервателни инструменти, с които ще изследва взаимоотношенията между Земята и Слънцето. Това ще помогне да опознаем и дори един ден да прогнозираме опасните слънчеви изригвания и бури. Активността на светилото има директен ефект както за космическата ни апаратура, така и върху здравето и технологиите ни на Земята. Малко преди Solar Orbiter да излезе в орбита, публиката на проявата за популярна наука - Ratio, ще се срещне с трима български специалисти. Д-р Росица Митева, д-р Камен Козарев и д-р Цветан Цветков от Института по астрономия към БАН ще обяснят защо тази мисия е толкова важна, как е планирана и какво ще научим от нея. Лекторите ще разкажат и за други планирани бъдещи проекти, както и за останалите апарати, които в момента изследват Слънцето. Гостите на събитието ще чуят детайли и за космическия климат и слънчевия вятър. Събитието ще се състои на 5 февруари от 19 ч. в City Stage, а входът е свободен.", "date": "2020.02.03", "title": "Тайните на Слънцето  разкриват и у нас"}
{"url": "https://duma.bg/trimagicheski-turnir-organizirat-v-sofiya-n208164", "text": "Множеството забавни изпитания очакват участниците в Тримагическия турнир, който ще бъде организиран в Нощта на книгите за Хари Потър. Традиционното вече събитие се отбелязва в цял свят в първия четвъртък на февруари по инициатива на британското издателство Bloomsbury. Тази година вълшебната дата е 6 февруари, когато всеки, запленен от фантастичния свят на Дж. К. Роулинг, може да прекрачи прага на мечтите си и да влезе в различни приключения. Младите магьосници, вещици и мъгъли ще имат възможност да организират и да вземат участие в прояви, изпълнени със забавни игри и четене на любими откъси от романите за \"момчето, което оживя\". Сред основните цели на кампанията, която се провежда за шести път, е младите читатели да се докоснат до магията на книгите и да бъде мотивиран интересът им към четенето. Като истински феномен в съвременната детска литература, поредицата за Хари Потър успява всяка година да привлече милиони млади, носейки послания за толерантност, емпатия, вълшебната сила на приятелството. Издателство \"Егмонт\" отправя специална покана към всички училища, книжарници, библиотеки, читалища и фен клубове в страната да се присъединят към инициативата, като организират свои събития, с които да отбележат Нощта на книгите за Хари Потър: \"Тримагическият турнир\". Може да се използва специално подготвеният организационен пакет с идеи, напътствия и материали за подготовката на незабравим празник. Събития ще има в 17 населени места, като за тазгодишната Нощ на книгите за Хари Потър се готвят 22 регионални библиотеки, книжарници, читалища и учебни заведения. www.egmontbulgaria.com  www.harrypotter.bloomsbury.com/uk/event-map. www.egmontbulgaria.com www.egmont.com https://www.facebook.com/egmont.bg/ https://www.facebook.com/harrypotter.bg/ https://www.facebook.com/egmont.teen/ https://www.instagram.com/egmontbulgaria/", "date": "2020.02.03", "title": "Тримагически турнир организират в София"}
{"url": "https://duma.bg/kralyat-elen-zabavna-romantichna-teatralna-prikazka-za-vazrastni-n208166", "text": "Една класическа пиеса от XVII в. - \"Кралят Елен\", очаква любителите на театралното изкуство днес, 3 февруари, от 19 ч. на сцената на Театър \"Азарян\". Приказна любовна история, разказана в три действия, достатъчни, за да се влюбите в автора Карло Гоци и в режисьорката Анастасия Събева. Тя и нейната невероятна трупа актьори ще ви оставят без дъх, твърдят от театъра. Това са Елена Нацараду/Елена Иванова, Августина-Калина Петкова, Борис Кашев, Боян Арсов, Веселин Петров, Весела Петрова, Ненчо Костов и Стелиан Радев. Музикалните интерпретации и композиции са на Стелиан Радев, изработка на маски и визуална среда - Августина-Калина Петкова и Ада Паунова, пластика - Калина Георгиева. В спектакъла са използвани цитати от произведения на Федерико Фелини, Емир Кустурица и Том Стопард.", "date": "2020.02.03", "title": "\"Кралят Елен\" - забавна романтична театрална приказка за възрастни"}
{"url": "https://duma.bg/pompeo-predupredi-kazahstan-da-se-pazi-ot-rusiya-i-kitay-n208185", "text": "При посещението си в Казахстан държавният секретар на САЩ Майк Помпео предупреди властите му за притеснителните руски и китайски инвестиции и влиянието, което те оказват, предадоха агенциите. На среща с външния министър Мухтар Тлеуберди той заяви, че привличането на инвестиции идва с цената на суверенитета и може да навреди на дългосрочното развитие, вместо да помогне. Той заяви още, че САЩ подкрепят Казахстан в избора му на бизнес партньори, но и обърна внимание, че бизнесът с компаниите от САЩ е изгоден за всяка една страна. Помпео бе приет и от президента Касим-Жомарт Токаев, който изрази надежда за среща с Доналд Тръмп, но за предпочитане в Казахстан. Казахстан е третата страна от обиколката на Помпео в постсъветското пространство. Преди това той посети Украйна и Беларус. В Киев той заяви, че е обсъдил с домакините, включително с президента Владимир Зеленски, помощта на САЩ за Украйна, санкциите и Китай.   \"Има американски компании, които биха искали да дойдат тук и да инвестират. Трябва да сме сигурни, че те имат такава възможност. Налице е едно предизвикателство, свързано с това, че тук ще дойде Китай и ще прави нещо, което няма да е полезно за украинците. Говорихме за тези неща, които настина са важни за американците и за народа на Украйна\", заяви Помпео. На свой ред Зеленски изрази надежда, че американски компании ще участват в разработването на петролните и газовите находища на украинския черноморски шелф. \"Каним големия американски бизнес да участва в построяването на инфраструктурата на Украйна, на нашите мостове и пътища, а също така и в добива на газ и нефт, в разработването на черноморския шелф\", каза Зеленски на пресконференцията с Помпео. Той също настоя САЩ да вземат по-активно участие в мирния процес в Източна Украйна и по кримския въпрос\".  Американските компании са готови да задоволят напълно нуждите на Беларус от петрол, заяви Помпео в Минск, втората спирка от обиколката му. \"Съединените щати искат да помогнат на Беларус да бъде суверенна държава. \"Нашите производители на енергия са готови да ви осигурят 100% от необходимия ви нефт на конкурентни цени\", каза Помпео. Целта на това пътуване е желанието да се подчертае ангажимента на САЩ към \"суверенен, стабилен и проспериращ Беларус\" и да се потвърди отново желанието за нормализиране на двустранните отношения между Минск и Вашингтон, подчерта още Помпео на срещите си с президента Александър Лукашенко и колегата му Владимир Макей. Макей заяви по-специално, че Беларус подкрепя участието на САЩ в регулирането на конфликта в Донбас. \"Бихме  приветствали по-активната роля на САЩ в Беларус от гледна точка на значението, което имат САЩ на световната арена. Заинтересовани сме американският бизнес да присъства тук по-активно. Заинтересовани сме за се развива по-активно сътрудничество между различните правителствени структури\", заяви Макей пред журналисти. САЩ търсят решение на важната за себе си задача да блокират възможните интеграционни процеси в постсъветската територия, заяви руският депутат Дмитрий Новиков по повод визитата на Помпео в Минск. В неделя Помпео пристигна в узбекската столица Ташкент, където ще участва в среща на външните министри на страните от формата 5+1 - Казахстан, Киргизия, Таджикистан, Туркмения и Узбекистан. САЩ се опитват да активизират отношенията с района на Централна Азия, за да заменят Афганистан, който те са на път да изгубят, коментира руският политолог Никита Мендкович, цитиран от РИА \"Новости\".", "date": "2020.02.03", "title": "Помпео предупреди Казахстан  да се пази от Русия и Китай"}
{"url": "https://duma.bg/1800-snimki-pokazva-start-foto-sofiya-n208167", "text": "Фотосалон \"Старт фото София\" се провежда за пета поредна година, като предишните издания минаха под патронажа на Столичната община и в партньорство с Международната федерация за фотографско изкуство (FIAP) и Националното сдружение фотографска академия България \"Янка Кюркчиева\", Международната федерация по борба и Европейския съюз по борба. Събитието е единствено по рода си в България поради наличието на раздел \"Спорт\". Идеята на екипа на \"Старт фото\" със спортната тема в толкова престижен салон е да покажем, че спортът и културата вървят ръка за ръка, посочват организаторите. През тази година изложбената част ще се проведе между 3 и 7 февруари отново в галерията на Националната художествена академия. Ще бъдат експонирани повече от 1800 снимки на 176 фотографи от 30 страни, които със своя усет съчетават изкуството и интереса към фотоапарата.", "date": "2020.02.03", "title": "1800 снимки показва \"Старт фото София\" "}
{"url": "https://duma.bg/yanka-takeva-lobirala-za-izdatelstvo-na-uchebnitsi-n208193", "text": "Председателката на Синдиката на българските учители Янка Такева e разпратила до директорите на училища в страната и до областните координатори на синдиката писмо, в което препоръчва през учебната 2020/2021 година да бъдат използвани учебниците на издателство \"КЛЕТ България\" - правоприемник на \"Анубис\" и \"Булвест 2000\". От писмото й, публикувано от \"Сега\", се вижда, че тя препоръчва на учителите да използват учебниците на издателството за I, II, V и VI клас, както и за подготвителните III и IV групи в детските градини. Такева обяснява откритото лобиране с факта, че фирмата 10 години подпомагала съществуването на в. \"Учителско дело\" и в името на \"социалното партньорство\". В писмото тя предупреждава учителите, че ще бъдат потърсени скоро от регионалните представители на издателството. Според Закона за предучилищното и училищното образование учебниците и помагалата към тях се избират от учителите, които преподават по съответния предмет. Лобирането на Такева предизвика вълна от недоволство сред директорите на училищата.  Припомняме, че Такева е председател на СБУ от 1994 г. насам. В синдиката членуват близо 80% от учителите в България.", "date": "2020.02.03", "title": "Янка Такева лобирала за издателство на учебници"}
{"url": "https://duma.bg/koy-zabarka-kashata-s-pensiite-v-armiyata-n208172", "text": "Войната вървеше добре за двете страни, докато не се намеси... Не, не Генералният щаб, а първото правителство на Бойко Борисов. Оттогава започна кашата с пенсиите в армията, от която сега Министерството на отбраната иска да се измъкне, но доста непохватно. Нещата тръгнаха от 5 декември 2012 г. 41-ото Народно събрание подкрепи предложението на правителството за въвеждане на възраст за пенсиониране на военнослужещите.  През лятото на 2013 г. 90 на сто от анкетираните военнослужещи пожелаха да се възстанови старото положение в Кодекса за социално осигуряване, при което не се определяше възраст като допълнително условие за придобиване право на пенсия. Това съобщи тогавашният министър на отбраната Ангел Найденов на основата на резултатите от социологическо изследване на тема \"Социален статус на българския военнослужещ\". БСП обеща връщане на стария режим и 42-ото Народно събрание отмени тази разпоредба. Тогава некомплектът от личен състав бе 3000 души.  От началото на 2016 г., т.е. при 43-ото Народно събрание и второто правителство на Бойко Борисов, влязоха в сила измененията и допълненията на КСО, като бе въведена отново възраст за придобиване право на пенсия от военнослужещите. Рискът от рапорти за напускане на армията отново надвисна над държавата. Точно за да се избегне масов отлив от въоръжените сили, бе предвиден гратисен период, отново с гласуване на разпоредба в КСО, от три години за онези военнослужещи, които до 31 декември 2015 г. са имали необходимия осигурителен стаж за придобиване на пенсия, да могат да се пенсионират, независимо от възрастта им и без да се изисква освобождаване от служба. От общо 2100 военнослужещи с възможност да упражнят това право, повече от половината, т.е.  Основно това са старши офицери и по-възрастният сержантски състав.  В интерес на истината в доклада си за състоянието на въоръжените сили за 2016 г. днешното правителство на Бойко Борисов отчита, че в предишния си състав е създало напрежение в армията. От социологическите изследвания на тема \"Организационен климат\" е констатирано, че близо три четвърти от военнослужещите не одобряват измененията в КСО, с които се добавят допълнителни условия за придобиване право на пенсия. Не се премълчава фактът, че са постигнати по-скоро негативни ефекти върху личния състав на въоръжените сили. Третото правителство на Бойко Борисов е на път да \"накаже\" тези военнослужещи, които са се възползвали от даденото им право от предишното и съответно да \"награди\" останалите. Опитвайки се да излезе от забърканата от предишните две правителства каша, то подкрепи обявения проект на изменения и допълнения на Закона за отбраната и въоръжените сили. В мотивите му Министерството на отбраната признава това, което много експерти прогнозираха, че ще се случи още преди 5 години. \"По същество, въпреки позитивните резултати от промените в КСО от 2015 г., във въоръжените сили се създадоха две групи военнослужещи. Първата група включва тези, които към този момент са упражнили правото си на пенсия и продължават да служат, около 1500 човека. Втората група са тези военнослужещи, които, въпреки че могат да упражнят правото си на пенсиониране, не го упражняват.  че няма друга армия в НАТО и ЕС, в която пенсионирани военнослужещи да продължават да служат. На тази основа Министерството на отбраната отчита определена сложност в отношенията между военнослужещи с упражнено право и такива без право на пенсия по КСО. В обозримо бъдеще това би могло да окаже негативно влияние върху поведението и действията на военнослужещите по отношение на службата им.\" Така стигаме до решението, което се търси с поредната промяна на Закона за отбраната и въоръжените сили. Намерението е всички военнослужещи да служат с по три години над сегашната пределна възраст за военно звание. Условието обаче е да не са упражнили право на пенсия за осигурителен стаж и възраст по КСО.  Все пак се предвижда компромис. Може да има изключение от правилото в интерес на службата при мотивирано предложение и решение на министъра. Да не забравяме, че днес офицерският състав е попълнен на 80 процента.  Има и друга теза, която също заслужава внимание. Тези диференцирани предложения за вдигане на пределната възраст за военна служба, които очевидно целят освобождаване от военнослужещите, получаващи заплата и пенсия, не са необходими. И сега в Закона за отбраната и въоръжените сили има текст, който  без предизвестие да прекрати договора на военнослужещ, който е упражнил правото си на пенсия за осигурителен стаж и възраст при условията на КСО. Този закон също дава право на министъра на отбраната в 14-дневен срок да получи служебно от Националния осигурителен институт информация относно наличието на упражнено право на пенсия от военнослужещия.  Какво пречи на министъра на отбраната да използва това законово право, след като проблемът е толкова голям?! И кое налага включване в закона на подобни разпоредби, в които някои виждат и елемент на дискриминация. Както за действащи военнослужещи, така и за скоро преминали в запаса. И на корупционен риск, както посочва Комисията за противодействие на корупцията и за отнемане на незаконно придобитото имущество (КПКОНПИ), която не съгласува проекта.", "date": "2020.02.03", "title": "Кой забърка кашата с пенсиите в армията?"}
{"url": "https://duma.bg/balgariya-stana-neofashistka-darzhava-n208171", "text": "България е единствената страна в света, която оправдава фашизма; която обявява наказаните негови апологети за \"жертви на комунистическия терор\" и се прекланя пред тях; която нарича дейците на Съпротивата бандити, терористи и рецидивисти. Всяка година властта и присъдружните й медии все повече сгъстяват черните краски, хулейки Народния съд, но този път на 1 февруари направо надминаха себе си. Шеф на парламент на европейска държава нарича Народния съд \"жестоки и безпросветни садисти, зловеща конспирация за всеобщо национално унижение\". Не къде да е, а пред черния мемориал на въпросните \"жертви\", където са изписани имената на убиеца на ястребинчетата, на отявлени фашистки офицери, на доказани български нацисти и военни престъпници от Втората световна война. На главорези. И за да няма хора, които смятат, че Народният съд е бил необходим, Караянчева апелира непрекъснато да се разяснява неговият \"разгул, омраза и саморазправа\". Информационната агенция БГНЕС тутакси пусна \"разясняващ\" текст, изобилстващ с откровени неистини и инсинуации за \"най-черната дата в съвременната българска история\". С това официалната власт и медии у нас превръщат съвременна България ни повече, ни по-малко в неофашистка държава. Знае се отдавна, че властниците от ГЕРБ са десни, въпросът е кога станаха и фашисти? С какво друго да се обясни, че днес те се опитват да замразят и изграждането на паметник на най-невинните жертви на българския фашизъм - децата?! Няма парламент и правителство в Европа, които да не клеймят фашизма и да не почитат свято дейците на Съпротивата - дори фашистките някога Италия и Испания на Франко, да не говорим за окупираните от Райха държави. Единствено България - верен сателит на Хитлер през войната, си позволява да постъпва и днес като нацистки сателит. Единствено в България присъдите на виновниците за фашизма бяха отменени от Върховен съд през 1996 г. Може ли някой да смята, че победената във войната България - част от оста на фашистките държави, би могла единствена в Европа да не накаже виновниците и изпълнителите на този неин \"избор\"? Можеше ли тя, поставена под плътния контрол и денонощното наблюдение на държавите победителки - СССР, Англия и САЩ, да се отклони от изричното изискване на примирието от 1944 г. и от Мирния договор с нея от 1947 г. да накаже виновните за фашизма в страната? Брилянтно е определението, че Народният съд е \"неизбежно военновременно законодателство\", за което в неофашистката ни държава бе наказан Валери Жаблянов.     А за сведение на госпожата Караянчева, според която у нас не е имало \"масова съпротива\", именно тази омразна й съпротива, именно нейните партизани \"бандити\" станаха при сключването на Мирния договор причина Гърция да не откъсне половината ни територия до Пловдив. Това са документирани факти, а не измишльотини на БГНЕС. Която пак повтаря лъжата, че България е първенец по смъртни присъди, понеже в Нюрнберг те били само 12! Дванадесет са водещите военни престъпници, към тях - десетки хиляди още, осъдени и екзекутирани в самата Германия и във всички европейски държави. За сведение пък на въпросната агенция, първо Народният съд не е \"избил над 2730 души\" - смъртните присъди са 2816, изпълнени са 1046. Оправдани са 1485 души. От осъдените до живот повечето са освободени предсрочно. (Пълните данни от архивите ДУМА публикува на 1.02.2018 г.: \"  ). Второ, България не е спасила всичките си евреи. Защото през 1943 г. не германците, а българското правителство, българската армия и полиция депортират от изконно българските земи на Вардарска Македония и Егейска Тракия 11 300 евреи с все децата към пещите на Треблинка. А за унищожаването на всеки от тях България плаща на Райха определена сума! Който отиде в гр. Кавала, може да види и сега надписите на паметниците там: \"българските фашисти тук унищожиха...\" Така че, не изкарвайте българските фашисти света вода ненапита!  Впрочем, Асоциацията на оцелелите от Холокоста в България, създадена от писателката и дипломатка Леа Коен, преди дни изпрати до ректора на Софийския университет искане от списъка на почетните доктори на Алма Матер да бъдат заличени няколко имена на откровени нацисти и есесовци, осъдени в Нюрнберг на смърт. Вписани са там след 1939 г., когато България тъй влюбено се е кланяла на Хитлер. Най-драстичният пример е есесовецът Ханс Франк, генерал-губернатор на Полша, виновник за масовото депортиране и избиване на евреи. Ректорът проф. Анастас Герджиков в предаване на Георги Коритаров съобщи, че е събрал комисия от историци, която да \"изясни верни ли са фактите\" за есесовците и дали нямало и други имена, които трябва да бъдат заличени. Той не пожела да каже кой влиза в тази комисия. От ректора поискаха също да се заличи от названието на една от аудиториите, носеща името на Богдан Филов. Той е осъден от Народния съд не като археолог и \"елит на нацията\", а като пряк виновник за присъединяването ни към фашистките държави, за обявената от нас война на САЩ и Англия, за приетия от неговото правителство и внесен и приет от Народното събрание нацистки антиеврейски закон, довел до жестоки гонения и лагери за евреите у нас. Но госпожата Коен стигна до абсурда да вини за фашисткото ни слагачество... комунизма, понеже в социалистическия период \"СССР не искал да се излагат новите му сателити и затова фактите за фашистките зверства били прикривани, затова и у нас не била извършена денацификация\".  Защо всеки тегли тъй късата си черга към собствените си идеологически перверзии, вместо да следваме фактите, да почитаме истинските жертви и да не оневиняваме престъпниците?!     ", "date": "2020.02.03", "title": " България стана неофашистка държава"}
{"url": "https://duma.bg/za-rezil-n208174", "text": "В тая държава за какво ли не се лобира, но лидерка на учителски синдикат да лобира пред училищата да избират учебниците на един издател, не се беше случвало. Чувало се е за подкупи, чувало се е за натиск \"отгоре\", ала да изложиш на риск от критики и спонсора на синдикалния си вестник е антиреклама. Но за 26 години като профсъюзен бос човек все ще намери за какво да се изложи. Когато през 1994 г. Такева смени на този пост станалия зам.-министър Йордан Йорданов, едва ли е мислела да изкара на него целия преход, който явно й се отрази добре. Думата ми дори не е за конкретния случай, а е за нещо, за което ДУМА напоследък често пише - вместо да се занимават с трудовите проблеми на работещите, наши профсъюзи се месят във всяка тема от своя сектор, в последно време все в угода на управляващите. Учителският синдикат не се противопостави преди години на закриването на училища с цел икономии, наложено от Световната банка. По никакъв начин не оспори приетия през 2016 г. нов училищен закон на ГЕРБ, дори тогава, когато от него бяха изхвърлени свещените за всеки българин думи \"учител\" и \"просвета\". До не говорим за недомислията в него. Да е защитил синдикатът учителите си от диктата на МОН да преподават по наложени им неизвестно от кого нови учебни програми, които особено по предметите литература и история предопределят истинска неграмотност на възпитаниците им? Не сме чули също СБУ да настоява държавата ни да дава за средното образование поне 5% от брутния вътрешен продукт, поне средното за ЕС. Ще кажете: увеличиха заплатите на учителите. Вярно, но властта все с нещо трябваше да се отчете пред системата, която яко се обезлюдява, а срещу това получи любезно благоговеене и мълчание от страна на СБУ за много безобразия. Брожения сред самите учители - колкото щеш, по синдиката им обаче те не се усещат. А за такива неща пък като необмисленото лобиране за учебници би трябвало човек да освобождава поста. Или?      ", "date": "2020.02.03", "title": "За резил..."}
{"url": "https://duma.bg/stomashniyat-mirogled-na-malkite-partii-n208169", "text": "Миналата седмица се тресеше от събития, някои от които ще влязат в класациите на политическия календар не само за януари, но и за цялата 2020 година. Едно от тях несъмнeно ще остане внесеният от БСП вот на недоверие, нищо че той не мина. Фракциите извън управляващата коалиция, които подкрепиха \"Борисов-3\", на практика се самоотрекоха в името на кокала. Плюха на имената си и извършиха политическото самоубийство, защото в следващия парламент едва ли ще ги има.    Вотът бе подкрепен от 102-ма депутати от БСП и ДПС, а срещу него гласуваха 124. Необходимите 121 гласа за падането на \"Борисов-3\" можеха да дойдат от 7-те дeпутати на партията \"Атака\", 12-те на \"Воля\" и от деветимата \"независими\". Дори само гласовете на \"Воля\" и \"независимите\" биха били достатъчни да мине вотът. Но \"Атака\" и \"независимите\" подкрепиха кабинета, а \"Воля\" се въздържа и така спаси пагубното управление на страната.  Те обаче сториха и нещо друго. Партията с бойкото име \"Атака\" се уплаши от атака срещу една държава в колапс, чиито системи се сриват. \"Атака\" си подви си опашката да атакува не само заплахите от некадърното управлението на водните ресурси или превръщането на България в бунище, но и издънките с източването на здравната каса или високата смъртност заради пазарното ни здравеопазване. \"Атака\" си глътна езика да атакува и всички други недъзи, споходили държавата ни от \"Борисов-3\" - било източването на личните данни, било злоупотребите във фонд \"Земеделие\" или безхаберието с тол-таксите. \"Воля\" пък остана без воля в позицията си на \"ни чул, ни видял\". Тя нямаше воля да сложи край не просто на управлението, а на мизерията на пенсионерите, на правителствения натиск върху малкия и средния бизнес, на изкупуването на държавата от Пеевски и Домусчиев, на безучастността на прокуратурата спрямо тях или на катастрофата в туризма. При \"Борисов-3\" основополагащи системи пламнаха една след друга - околната среда, водна криза, здравеопазване, образование. Но депутатите на \"Воля\" се ширнаха на воля да минат метър. Вместо да изреват на воля, депутатите на Марешки предпочетоха да пасат магарешки парламентарната ливада на келепира.   Що се отнася до \"независимите\" депутати, те  предпочетоха да останат независими към какво ли не - и към всеобщото недоволство, и към малките пенсии на избирателите, и към ниските доходи на българите, и към социалното неравенство, и към задълбочаваща се демографска криза, и към търсенето на отговорност на всички виновници за трагедията в Своге с 20-те й загинали, към лошите пътища и към какви ли не други недъзи на \"Борисов-3\".   Сега, след отхвърления вот на недоверие, лъсна, че депутатите на трите фракции не са никакви народни избраници, за каквито се водят. Те се преформатираха като избраници на собственото си черво. Смятат се за избрани да оглозгват до кост благинките, които им сервира последната година и половина от мандата на този парламент. А избирателят? Е, той е издръжлив и още година и половина тегло няма кой знае колко да му натежи.", "date": "2020.02.03", "title": "Стомашният мироглед на малките партии"}
{"url": "https://duma.bg/188-tvorbi-na-salvador-dali-sa-predstaveni-v-manezh-v-moskva-n208165", "text": "Повече от 13 хиляди души са посетили мащабната изложба на Салвадор Дали в московския \"Манеж\" само през първите два дни от откриването й, съобщи ТАСС. В експозицията, организирана от Музея \"Фаберже\", културно-историческия фонд \"Связь времен\" и фонда \"Гала - Салвадор Дали\", която може да се разгледа до 25 март, са представени 188 произведения на известния испански художник. ", "date": "2020.02.03", "title": "188 творби на Салвадор Дали са представени в \"Манеж\" в Москва"}
{"url": "https://duma.bg/darko-tasevski-aut-do-yuli-n208154", "text": "Футболистът на Славия Дарко Тасевски ще се възстановява от операцията в коляното следващите шест месеца. 35-годишния халф ще е на линия за следващия сезон. Македонецът скъса предна кръстна връзка в контрола с латвийския Спартак Юрмала.", "date": "2020.02.03", "title": "Дарко Тасевски аут до юли "}
{"url": "https://duma.bg/ivo-hristov-nie-sme-v-diktatura-koyato-se-predstavya-za-demokratsiya-n208173", "text": "- Категорично считам, че сегашната Конституция е изчерпана. Ние сме в диктатура, която формално се представя като парламентарна република. Опитът за дискредитиране на държавния глава със СРС-та показва, че правото вече е мъртва буква и тъкмо институциите, които трябва да са стожери на властта, го нарушават. Категорично атаката идва от Борисов, главният прокурор не би подхванал подобна акция без неговата санкция. За съжаление дневният ред на България е претрупан с горещи кризи: безводието в Перник, ръст на цените (свинското поскъпна с над 50%), нарастваща несигурност. Всичко това отлага конституционните въпроси, но те ще трябва да намерят решение в близко бъдеще.  Трябва да има преразпределение на властовите отговорности. Да речем, през годините президентските правомощия бяха орязани, при това по недопустим начин. Той е най-легитимната фигура в държавата, но е с вързани ръце. Много скандални решения се прокарват чрез колективни органи, което води до невъзможност за реализиране на наказателна отговорност. Всяка година МС разпределя милиарден \"бюджетен излишък\" без оглед на закона за бюджета. България не функционира според закона, а като сбор от корупционни и паралелни на институциите схеми. Тази власт не може да бъде санирана, трябва да бъде рестартирана. Това би дало и морален и поколенчески рестарт на българското общество. - Режимът на Борисов се радваше на надежден чадър от комисията Юнкер. Брюксел се кахъри за демокрацията в Полша и Унгария и се прави, че не забелязва далеч по-драматичната липса на законност в България. Правото на корупция ни е отпуснато срещу безрезервна подкрепа за действията на ЕК. Нашенското беззаконие обаче вече поражда хуманитарни кризи като тази с водата в Перник. Или пък тази с горенето на боклука на мафиотски фирми, която привлече вниманието на италианските власти. Не става дума за делене на пари под масата, за рутинно ограбване, а за кризи, които засягат пряко стотици хиляди хора. Европейските институции трябва да излязат от хипнозата. Фон дер Лайен не трябва да допуска Борисов да я употребява за статист в своите постановки за родна употреба. - Апатията е основен фактор. Но не бива да подценяваме и масовите фалшификации. В съчетание с разните форми на натиск, сплашване, купен вот и прочее вече трудно можем да говорим за избори в България. Отсъствието на свободни медии бетонира статуквото. Ще разберете кой обслужва ГЕРБ по тезата \"няма алтернатива\". Внушава се, че беззаконието, грабежът, корупцията, безводието и безправието са за предпочитане пред другото, сиреч БСП. Проповедниците на \"няма -алтернатива\" правят невъзможна появата на алтернатива, защото осигуряват време и възможност на олигархията да овладее изборния процес. Същевременно \"няма алтернатива\" звучи принципно, взискателно. Съдържа претенция за високи очаквания. Всъщност обслужва статуквото. Диалектиката на демокрацията е тъкмо в смяната във властта и санкционирането на прегрешилите. Дори да бъдат заместени от неубедителни конкуренти, защото тази смяна предотвратява изграждането на едноличен режим, срастването на управляващата партия с държавата. Дава възможност за периодична ревизия на хазната и действията на предходната власт. Действа дисциплиниращо на политическата класа. Но с любезната помощ на българските медии, на казионните ТВ коментатори, на десните и левите патерици на ГЕРБ, диктатурата е вече факт.  - Борисов лъже всички в името на своето оцеляване. Цената плащаме ние, гражданите. Външните фактори, САЩ, Русия, ЕС крепят Борисов, защото им е удобен със своята зависимост. Готов да обещае всичко на всеки. Но обещанията са взаимоизключващи се и часът на истината наближава. Знаете знаменитата мисъл на Линкълн: \"Можеш да лъжеш целия народ за известно време. Можеш да лъжеш част от народа през цялото време. Но не можеш да лъжеш целия народ през цялото време\". Борисов лъга българите цели десет години. Това е тъжна диагноза за нашия народ, който не разобличава и не санкционира лъжата. Вече плащаме скъпа цена.  - Във външната си политика не трябва да избираме враг, дори когато някой ни тласка да го сторим. Трябва да търсим полезното сътрудничество. С всеки от партньорите - европейските държави, САЩ, Русия, Китай, Турция, страните от Близкия Изток - имаме терен за сътрудничество. В Европа в момента се вихри яростна русофобия, а покълва и американофобията. И двете са зловредни, защото избуяват на базата на безпросветност и предубеденост. Трябва да отстояваме европейския интерес и култура. Това не става с фобии, а с трезвомислие, добронамереност и твърдост. Що се отнася до България, тук сме в състояние на държавен разпад и властта търгува с нашия суверенитет в името на своето оцеляване. Възстановяването на държавността минава през нова конституция, смяна на политическия персонал, възвръщане на законността и правовата държава.   - Европарламентът упорства в грешките си. За разлика от Франция, да речем, чийто президент осъзна значението на Русия за Европа и подхвана конструктивен диалог, за разлика от САЩ, които все повече градят отношенията си на базата на реалполитиката, в парламента не се забелязва трезва оценка. Декларацията по повод пакта Молотов-Рибентроп е илюстрация на проблема. Впрочем вътрешната опозиция в БСП се опита да направи от нея интрига и посегна дори на свята тема като антифашизма. Аз гласувах въздържал се и намирам, че това е правилният подход. Най-напред декларацията осъжда фашизма, с което всички сме съгласни, това е и причината да бъде одобрена с огромно мнозинство от парламента. Нали не твърдим, че парламентът е пълен само с фашисти и ревизионисти? Но декларацията прави амалгама между фашизма и комунизма и внушава, че Втората световна е разпалена от два тоталитарни колоса, а нейни жертви са останалите държави. Това е непростима и удобна симплификация, която всеки грамотен човек отхвърля. Най-вече декларацията цели да върне историята на ВСВ в политическото поле. Моето мнение е, че Втората световна принадлежи на историците, които трябва да описват, анализират и дискутират темата. Декларацията не може да зачеркне великите произведения на литературата и киното - \"Живот и съдба\" на Василий Гросман, дневникът на Ане Франк, книгите на Примо Леви, Виктор Франкл, дневниците на Константин Симонов, думите на Олга Бергхолц или филми като \"Летят жерави\" на Калатозов, \"Списъкът на Шиндлер\" на Спилбърг, \"Извисяване\" на Лариса Шапитко или \"Иди и виж\" на Елем Климов. Този културен масив ще оформи паметта за войната, а не манипулативните декларации. Такива винаги е имало и те не бива да бъдат превръщани в събитие. За съжаление декларацията породи гневни реакции, каквито целеше, и разпали война за паметта. Тя постигна целта си. Така Втората световна бе иззета от историците и върната за злободневна политическа злоупотреба.  За финал да кажа добра дума за колегите от ДУМА и БСТВ, които дават трибуна на професионални историци и излъчват филми, които съхраняват паметта за войната в това време на поголовни манипулации. ", "date": "2020.02.03", "title": "Иво Христов:  Ние сме в диктатура, която се представя за демокрация"}
{"url": "https://duma.bg/elitsa-todorova-poluchi-nagradata-vladimir-dimitrov-maystora-n208168", "text": "Елица Тодорова е осмият лауреат на Националната награда за живопис \"Владимир Димитров - Майстора\" от възстановяването й през 2012 г. насам. 90-годишната художничка получи престижното отличие на тържествена церемония на 1 февруари, рождения ден на Майстора. Тя се състоя в едноименната художествена галерия в Кюстендил и бе водена от директора Валентин Господинов. Председателят на СБХ Любен Генов връчи на Елица Тодорова почетния диплом, а кметът Петър Паунов - статуетката, дело на скулптора Кирил Матеев. Към тези отличия се добавя парично възнаграждение в размер на 5000 лв. от община Кюстендил и 2000 лв. от Министерството на културата, откъдето бе изпратен поздравителен адрес. Видимо развълнувана, ученичката на акад. Дечко Узунов, почетна гражданка на Кюстендил, която от 1956 г. живее и твори в Града на художниците, изрази безкрайната си благодарност към всички, които се интересуват от нейното изкуство, и надежда, че по някакъв начин е докоснала душите и сърцата им. Елица Тодорова е получила 10 от гласовете на 11-членното жури. А в залата събра и продължителните аплодисменти на многобройните присъстващи на тържеството. Рожденият ден на Владимир Димитров - Майстора (1882-1960) е голям празник за града. През целия ден кюстендилци отрупват с цветя внушителния му паметник пред галерията - дело на проф. Борис Гондов, както и скулптурния му портрет в централното фоайе, сътворен от проф. Иван Лазаров. Градският духов оркестър, без който не минава нито един празник, изнася концерт пред главния вход. Музикално встъпление към церемонията по връчването на наградата направиха цигуларката Бояна Желязкова, китаристът Асен Маринов и неговият син Ясен Маринов - арфа. Любен Генов представи останалите четирима автори, номинирани за отличието тази година - Веселин Начев, Димитър Петров, Йордан Кисьов и Румен Жеков. Проф. Ружа Маринска говори за художника Захари Каменов и неговата най-нова изложба, експонирана в една от обновените зали на галерията - като носител на наградата за 2018 г. ХГ \"Владимир Димитров - Майстора\" се помещава в първата за страната специално построена сграда за галерия, открита през 1972 г. Разполага с 8 зали, 1200 кв. м експозиционна площ, 250 кв. м фондохранилища и климатична инсталация. Носи името на Майстора от 1961 г., след неговата кончина на 29 септември 1960 г., когато още е в предишната си сграда. Притежава най-голямата и основна колекция от творби на именития художник - маслена живопис, акварели, тушове и рисунки (1359 на брой). Част от тези произведения може да се разглеждат в постоянната експозиция, показани представително, с изключително внимание и отношение, блестящи в цялата им красота и импозантност. В момента в залите на галерията може да се видят още няколко съпътстващи изложби - с произведения на автори от Кюстендилската изобразителна школа; с творби на Николай Дюлгеров; Годишна експозиция на кюстендилските художници. 138 години от рождението на Майстора бяха отбелязани и в с. Шишковци, в което той е живял от 1926 до 1951 г., в стая от къща, предоставена от приятеля му Андон Виячев. В онзи период прочутият Майстор създава едни от най-прекрасните си картини, а негови модели са местните хора, с които се сприятелява и обиква. Тогава изрича и думите: \"Ако има Рай на земята - то е Кюстендилският край със сърце Шишковци, което е така подредено със своите овощни градини и лозя.\" На площада в селото е поставен паметник на Владимир Димитров - Майстора от известната скулпторка Мара Георгиева, пред който се поклониха местни жители и гости. В близост се намира мястото, където през 1972 г. са пренесени тленните останки на знаменития художник. Както ДУМА писа, през 2018 г. активисти на БСП поставиха мрамор и мемориална плоча върху гроба му, облагородиха и прилежащата територия.  В двора на къщата музей на Майстора местни жени посрещаха гостите с топли дъхави погачи и баници. Вълнуващо, почти осезателно е докосването до изключителната личност на художника, щом прекрачите прага на скромно обзаведената стая, в която се прибирал почти само да нощува. Целият ден от ранно утро до залез обичал да прекарва на полето, в природното студио, сред своите модели. В експозицията има документални снимки, архивни материали, ръкописи с четливия му почерк, тамбурата, кутията с бои и четки, официален костюм, няколко тъкани пъстри торби, в които носел принадлежностите си за рисуване... И спомените на местните хора, които са имали щастието да общуват с този уникален човек и творец.  Всяко лято в Шишковци се провежда студентски пленер под наслов \"В духа на Майстора\".", "date": "2020.02.03", "title": "Елица Тодорова получи наградата \"Владимир Димитров - Майстора\""}
{"url": "https://duma.bg/kolumbiets-v-loko-pd-n208155", "text": "Колумбийски футболист пристигна на проби в Локо Пд. 27-годишният Олмес Фернандо Гарсия Флорес се присъедини към лагера на \"черно-белите\" в Анталия. Той ще мине пробен период, като утре треньорът Бруно Акрапович ще му даде шанс за изява в последната контрола на турска земя срещу Олимпик Донецк. Флорес играе като халф или крило. За последно се е подвизавал в колумбийския Депортес Киндидо.", "date": "2020.02.03", "title": "Колумбиец в Локо Пд"}
{"url": "https://duma.bg/botev-pd-vzima-moldovets-n208156", "text": "Ботев Пд ще вземе молдовския нападател Максим Юрку. Бившият младежки национал беше изпробван в контролата с Царско село, като се отчете с попадение и още няколко пъти излезе на добри позиции. Треньорът Ферарио Спасов ще го тества и в контролата с ЦСКА 1948 в събота. С оглед контузията на Тодор Неделев и липсата на типичен таран, почти сигурно 26-годишният Юрку ще парафира с \"канарчетата\".", "date": "2020.02.03", "title": "Ботев Пд взима молдовец"}
{"url": "https://duma.bg/klubat-na-pele-iska-levskar-n208157", "text": "Клубът на Краля на футбола Пеле - Сантош, иска да вземе левскаря Нуно Рейш. Бразилците търсят укрепване на защитата, като са се спрели на португалеца, твърди сайтът goal.com. Сантос има нужда от поне един нов играч в центъра на отбраната, където в момента вариантите са Луис Фелипе и Фелипе Агилар, както и Вагнер. Последният е дефанзивен халф и е преквалифициран в ролята по принуда. Рейш изигра 15 мача като титуляр през есента за Левски, като изглежда логичният партньор на Холмар Ейлфсон в сърцето на отбраната. Той може да бъде взет под наем до края на календарната 2020 г., след което да бъде откупен. Специализираният сайт transfermarkt.com го оценява на 1 млн. евро. Ако се получи оферта, Левски ще приеме заради финансовата криза, която се заформя на \"Герена\". В клуба вече не е ясно как ще получават пари от собственика Васил Божков, който беше арестуван в ОАЕ с президента на \"сините\" Георги Попов. В Белек, Турция, Левски обърна Рапид Виена с 2:1 с попадения на Филипе Нашименто (78-д) и на Мартин Райнов (90), а за 32-кратните шампиони на Австрия откри Таксиаркис Фунтас (33). Това е втори обрат за \"сините\" в подготовката, които в сряда биха и арменския Пюник (3:2).", "date": "2020.02.03", "title": "Клубът на Пеле иска левскар"}
{"url": "https://duma.bg/tsska-sf-011-v-marbeya-n208158", "text": "ЦСКА-Сф завърши трагично лагера в Марбея, след като не успя да вкара нито един гол в петте си контроли. В последната \"червените\" паднаха от третия в Чехия Яблонец с 0:2 след попадения на Войчех Кубиста (6) и на Владимир Йовович (36). Това беше и четвърто поражение за тима на Милош Крушчич, който успя да запише само едно нулево равенство в испанския курорт. Най-позитивният резултат се оказа именно нулевото реми с корейския Чонбук. В останалите двубои тимът загуби от Нюрнберг (0:5), от Шонан Белмаре (0:1) и от Виктория Пилзен (0:3). Общо минутите, в които вицешампионът на България не успя да се разпише, са 450. Още по-притеснителното е, че срещу Яблонец Крушчич пусна титулярите, с които би трябвало да излезе срещу Левски в първия мач от пролетния полусезон на 15 февруари. Сърбинът обаче обяви, че е видял повече позитивни неща в представянето на своите играчи в проверката с чехите. \"Мога да съм недоволен само от резултата, играта беше доста по-добре, отколкото досега. Повече позитивни неща имаше, отколкото негативни. Доволен съм от реакцията на играчите, добре тичахме. Имахме и някои моменти, първото полувреме нямахме малко късмет, вкараха ни от статично положение, не бяхме внимателни на контраатака. Този отбор играе добре в защита и на контраатака. Имаше повече позитивни неща, особено в пренасянето на играта в атака, в реакцията като загубим топката. Малко неща в атака имаме да отработваме, но този мач ми дава позитиви. Играчите дадоха максимума, показаха, че могат да издържат 90 минути. Мисля, че след седмица-две ще изглеждаме още по-добре. Резултатите не бяха на нивото, което искаме, но проведохме силна подготовка, работихме, през 3 дни имахме мачове. А между мачовете работихме здраво и това се отрази на резултатите. В нито един двубой не сме били свежи. Доволен съм, че момчетата отработиха всичко, дадоха максимума. Имаме още две седмици да финализираме подготовката\", каза Крушчич. Тарторът на агитката Иван Велчев-Кюстендилеца обаче призна, че е стресиран от състоянието на \"червените\". \"Уплашен съм, такъв безумен отбор не сме имали никога\", написа във фейсбук Кюстендилеца.", "date": "2020.02.03", "title": "ЦСКА-Сф 0:11 в Марбея"}
{"url": "https://duma.bg/svareni-zhabi-n208175", "text": "Чували сте за синдрома на сварената жаба, нали? Експериментът може да бъде използван като метафора, демонстрираща привикването на перничани към водния геноцид, в който ги потопи властта. Помните, че в него е използвана жаба, която бива поставена в съд с вода. Водата започва да се загрява и земноводното постепенно се адаптира към по-високите градуси. И в един момент започва да се сварява, без да има възможност да излезе. Което означава, че колкото по-силно е приспана сетивността ни, толкова по-бавно усещаме измамата.  Мнозина от перничани продължават сляпо да вярват на мъчителите си от ГЕРБ, че наистина ще ги извадят от потопа на безотговорността. А дано, ама надали. Май спасяването на Перник от водната криза продължава да е мираж, въпреки гръмките обещания. Май е мираж и усещането, че е дошло началото на края на бедствието в миньорския град след хвалбите за изграждането на прословутия водопровод, който ще доведе живителната течност до чешмите на граовци. През последните дни трима министри и столичният кмет се надпреварваха да повтарят като мантра, че всичко е премислено и че това е единственият шанс за Перник. Но малко след това стана ясно, че май всичко е пари. Цената на водопровода скочи екстремно от 25 на 27 милиона. Засега. Никой не е поел ангажимент какво ще се случи и кой ще плати сметката, ако екшънпланът глътне повече парици и един концесионер поиска допълнителните харчове да бъдат покрити. А е почти сигурно, че това ще се случи. Крехка е радостта на перничани, защото прословутият водопровод няма да напълни \"Студена\", нито пък ще им осигури вода 24 часа в денонощието. Режимът ще продължи и може да стане по-драстичен. А и не е сигурно дали под напора на водата мрежата в столицата няма да даде фира и тогава... сбогом, язовир \"Бели Искър\". Столичани ще врътнат кранчето и перничани ще останат с пръст в жадната си уста. До следващите кабинетни обещания...Или по-скоро до следващите проливни дъждове.", "date": "2020.02.03", "title": "Сварени жаби"}
{"url": "https://duma.bg/milena-todorova-s-tri-medala-na-svetovnoto-n208149", "text": "Милена Тодорова приключи с три медала на Световното първенство по биатлон за юноши и девойки (до 23 г.) в Ленцерхайде, Швейцария. 22-годишната българка заслужи бронзовите отличия в преследването на 10 км и в спринта на 7,5 км и сребро в индивидуалната дисциплина. Така състезателката от Троян спечели медал във всяко състезание, в което участва. Вчера тя сбърка два пъти при третото си посещение на рубежа, но с отличното ски бягане се пребори за третата позиция. Тодорова беше по-бавна с 48,4 сек. от шампионката Анастасия Шевченко (Рус), която без грешка фиксира 30:45:7 мин. Втора е Асне Скреде (Нор) на 15 сек. В спринта нашата не уцели три мишени, като остана на 48,4 сек. зад Шевченко, завършила с 23:9:3 мин. Тодорова доказа, че със силното си бягане може да има вълнуващо бъдеще при жените. Среброто отново грабна Скреде на 40,9 сек. Българката изведе България до 9-о място в класирането по медали. Първата позиция разделиха Русия и Норвегия с по 9 (5, 3, 1), а трети е Германия с 4 (2, 1, 1,).", "date": "2020.02.03", "title": "Милена Тодорова с три медала на Световното"}
{"url": "https://duma.bg/kobrata-siguren-za-mach-s-dzhoshua-n208150", "text": "Кубрат Пулев е сигурен, че ще се бие с Антъни Джошуа за световните титли на тежка категория на бокса. В последно време той говори не дали ще има мач с британеца, а кога ще договорят боя. Нашият иска да излезе на ринга в Турция или в арабския свят, докато Джошуа настоява да се бие пред собствена публика в Лондон. \"Най-важното е да взема световната титла. Имам много сила и енергия. Ще победя Джошуа и в Лондон\", обяви пред Нова Пулев. Мениджърите на двамата имат време да се споразумеят до 14 февруари. Сблъсъкът би трябвало да се проведе в края на май или началото на юни. \"Пет месеца са напълно достатъчни, за да се подготвя. След последния ми мач прекъснах сериозните тренировки. Имах нужда от почивка. Влизам във форма много бързо. Трябва да изчистя грешките, които допусках\", каза още Кобрата. Последните три седмици той води подготовка на високопланинската база \"Белмекен\".", "date": "2020.02.03", "title": "Кобрата сигурен за мач с Джошуа"}
{"url": "https://duma.bg/za-pamela-andersan-12-dni-brak-stigat-n208160", "text": "Памела Андерсън се раздели със съпруга си - известния холивудски продуцент Джон Питърс, само 12 дни след сватбата им. Звездата от \"Спасители на плажа\" потвърди, че тя и Джон са \"отделили известно време, за да преосмислят какво искат един от друг\". Това става по-малко от две седмици след сватбата им в края на януари. В изявление пред The Hollywood Reporter по повод раздялата Андерсън казва: \"Животът е пътуване, а любовта е процес. Имайки предвид тази универсална истина, взехме решение да отложим влизането в сила на свидетелството за брак и да вложим повече сили в процеса по изграждането на съюза ни.\" Памела и Джон, които най-вероятно не са подали юридически документи за удостоверение на съпружеските им отношения, се срещат за първи път преди над 30 години, но преди месец официално оповестиха връзката си, а на 20 януари се ожениха в Малибу. Двойката направи романтично бракосъчетание на тайна церемония, на която присъстваха пълнолетните синове на Памела - Брандън и Дилън, и бившата съпруга на Питърс заедно с дъщерите им Калей и Скай. По време на сватбата 74-годишният холивудски продуцент заяви, че \"Памела никога не е използвала пълния си потенциал като актриса. Тепърва нейната слава ще се разчуе. Тя има много таланти, не само тези, които се виждат с очите\". \"Навсякъде има красиви момичета. Можех да си избера друга, но от 35 години насам исках само Памела. Тя ме удивлява. Тя ме вдъхновява. Обичам я и ще я направя моята принцеса.\" 52-годишната Памела написа в социалните мрежи: \"Джон е първото \"лошо момче\" на Холивуд. Обичам го дълбоко като член на семейството ми. Той никога не ме е предал и аз съм късметлийка - доказателство, че Бог има план.\" Джон - който продуцира филма на Брадли Купър \"Роди се звезда\", отличен с \"Оскар\" през 2019 г., потвърди, че двамата с Памела са сключили брак. 52-годишната Андерсън също не отрече новината за сватбата и пусна изявление под формата на стихче, в което заявява, че двойката \"се обича безусловно\".", "date": "2020.02.03", "title": " За Памела Андерсън 12 дни брак стигат"}
{"url": "https://duma.bg/osma-titla-za-nole-v-melbarn-n208159", "text": "Новак Джокович заслужи рекордна осма титла от Откритото първенство на Австралия и общо 17-та в Големия шлем. На финала в Мелбърн той победи Доминик Тийм (Ав) с 6:4, 4:6, 2:6, 6:3, 6:4, като затвори мача на \"Род Лейвър Арена\" за точно четири часа. Ноле защити трофея си от миналата година, а също така днес се връща на върха в световната ранглиста, където с 9720 т. ще измести Рафаел Надал (Исп), който остава втори с 9395 т. Джокович се превръща в Крал на \"Аустрелиън оупън\", където няма загубен финал. Тази година той още няма загубен мач, като е спечелил 13, а в средата на януари триумфира със Сърбия на АТП Къп в Сидни. От турнето в Австралия Ноле спечели и $4,25 млн. \"Рано или късно Тийм ще спечели турнир от Шлема. Респект към него. Кончината на моя ментор Коби Брайънт трябва да ни напомня да се държим един за друг. Да бъдем скромни и да обръщаме внимание на нещата, които се случват около нас\", обяви Ноле. 26-годишният Тийм не можа в същото време да спечели първа титла в Шлема в третия опит. Той инкасира седма загуба от Ноле в 11-ия мач помежду им. \"Беше удоволствие да бъда част от това да се състезавам с тези велики играчи (Джокович, Федерер и Надал). Сега не ми достигна малко. Надявам се хората, които продължават да се борят с пожарите, да успеят да се справят със ситуацията. Изпитах огромна подкрепа тези две седмици. Удоволствие е да бъда тук\", каза Тийм. Над 800 000 души посетиха мачовете в турнира. Даренията за държавата, която беше разсипана от пожарите, са над 6 млн. долара. При жените титлата изненадвало грабна София Кенин (САЩ), която обърна Гарбине Мугуруса (Исп) с 4:6, 6:2, 6:2. А мениджър на 21-годишната американка е българинът Стефан Гюров, който представлява още Данийл Медведев, Елина Свитолина и др.", "date": "2020.02.03", "title": "Осма титла за Ноле в Мелбърн"}
{"url": "https://duma.bg/pieneto-i-pusheneto-sastaryavat-mozaka-n208161", "text": "Хората, които пият редовно, състаряват мозъка си с ден и половина за всеки допълнително консумиран грам алкохол, установи американско изследване, цитирано от \"Дейли мейл\". Проучването е осъществено от екипа на д-р Артър Тога от университета в Южна Калифорния, като в него са обхванати данните на над 17 хиляди британци на възраст от 45 до 81 години. Специалистите анализирали широка база данни с изображения на мозъка, получени чрез скенери. От тях станало видно, че редовната консумация дори на малки количества алкохол - по една халба бира или по една чаша вино дневно, води до свиване на мозъка. Същият ефект на мозъчно състаряване бил констатиран и при редовните пушачи. Тези, които поглъщали един пакет цигари дневно в продължение на година, състарявали мозъка по приблизително същия начин като консумиращите алкохол.", "date": "2020.02.03", "title": "Пиенето и пушенето състаряват мозъка"}
{"url": "https://duma.bg/ustanoviha-mirizmata-na-zemyata-v-drevnostta-n208162", "text": "Специалисти от Оксфордския университет установиха как е миришела планетата Земя преди няколко милиарда години. Според експертите \"ароматът\" е наподобявал \"уханието\" на развалени яйца, съчетано с миазми от канализацията. Изводът е на базата изследвания на вкаменелости от този период. В тях са открити следи от цилиндричната бактерия Gunflintia, чийто размер е между 3 и 15 микрометра. В процеса на изследване на тази форма на живот учените открили, че за да поддържа жизнените си функции, тя получавала хранителни вещества от своите събратя, които изяждала. Голяма част от тези вкаменени цилиндрични бактерии са се запазили именно в такъв \"нахапан\" вид, все едно част от тях е била изядена. Учените наричат това явление хетеротрофия и го обясняват с факта, че понякога най-простите микроорганизми получават хранителни вещества от друга подобна форма на живот, идентична на тях самите. Причината е, че самите бактерии не могат да произвеждат хранителни вещества, затова трябва да се снабдят с тях по хищен път. Каквато и да е причината бактериите да са изяждали подобните на тях организми, този процес е бил съпроводен с отделяне на голямо количество сероводород в атмосферата. Както е известно, именно той мирише на развалени яйца или канализация. В крайна сметка учените стигнаха до извода, че процесът, при който едни живи организми изяждат други, е започнал много по-рано, отколкото се смяташе досега - преди около 3,5 милиарда години. Най-любопитното е, че той продължава. Сега обаче храната за бактериите сме ние самите, \"успокояват\" експертите.", "date": "2020.02.03", "title": " Установиха миризмата на Земята в древността"}
{"url": "https://duma.bg/popov-52-i-v-garmish-n208152", "text": "Алберт Попов завърши 52-и на гигантския слалом от Световната купа по ски в Гармиш-Партенкирхен. Най-добрият български алпиец измина дистанцията за 1:05,06 мин., като се пусна по пистата с последния 64-и стартов номер. Той беше по-бавен с 2,89 сек. от водача след първия манш Лоик Мейлар (Швейц). Стартът се проведе при съкратено трасе заради паднал дъжд през нощта, което доведе до малки разлики между състезателите, като първите петима в първия манш се побраха в 0,22 сек. №1 в германския курорт е Алекси Пентюро (Фр) с общо време 2:03,10 мин. след 1:02,35 мин. в първото спускане и 1:00,75 във второто. Мейлар остана втори на 0,16 сек., пред Лейф Нествол-Хауген (Нор) на 0,24 сек. В генералното класиране Попов регресира с две позиции до №77 с 67 т., а начело е Хенрик Кристоферсен (Нор) с 877 т.", "date": "2020.02.03", "title": " Попов 52-и в Гармиш"}
{"url": "https://duma.bg/rezultati-n208153", "text": "ЦСКА-Сф - Яблонец (Чех) 0:2 0:1 Кубиста (6) 0:2 Йовович (36); ЦСКА-Сф - Виктория П (Чех) 0:3 0:2 Коварик (37 и 47) 0:3 Алвир (67); Лудогорец - Цървена звезда (Сърб) 0:1 Гобелич (28); Левски - Рапид Виена (Ав) 2:1 0:1 Фунтас (33) 1:1 Нашименто (78-д) 2:1 Райнов (90); Ботев Пд - Царско село 4:1 1:0 Юрко (6) 2:0 Тонев (11) 2:1 Минчев (34) 3:1 Тонев (53) 4:1 Андерсон (89); Локо Пд - Арка (Пол) 4:1 1:0 Аралица (13) 2:0 Умарбаев (28) 2:1 Налепа (32) 3:1 Илиев (48) 4:1 Карагарен (64); Локо Пд - Динамо Батуми (Груз) 0:2; Кариана - Вихрен 2:0 0:1 Златков (56-авт) 0:2 Игнатов (75); ЦСКА 1948 - Аален 0:0; Хебър - Химки (Рус) 0:0; Витоша Б - Пюник (Арм) 1:1; Локо Сф - Фероникели (Кос) 0:0; Монтана - Краснодар-3 (Рус) 2:0; Пирин - Гьорче Петров (Мак) 2:2; Спартак Вн - Посейдон (Рум) 3:0. Футбол Макс спорт 3 21.45 Сампдория - Наполи по Нова спорт Хокей на лед 16.00 Металург - Авангард 18.30 Спартак - СКА по Евроспорт 1 Снукър 20.55 Уърлд Гран При в Челтнъм", "date": "2020.02.03", "title": "Резултати"}
{"url": "https://duma.bg/italianki-dominirat-v-sochi-n208151", "text": "Италианките доминираха на Супер-Г в старта от Световната купа по ски в Сочи. Първа в руския курорт е Федерика Бриньоне с 1:25:33 мин. На пистата \"Роза Хутор\" тя записа четвърта победа за сезона и 14-а в кариерата. Втора на 0,20 сек. остана олимпийската шампионка в спускането от Пьончан 2018 София Годжа (Ит). А последна на стълбицата се качи Йоана Хелен (Швейц) на 0,34 сек. Тя изравни най-доброто класиране в кариерата си, след като се качи за първи път на подиума в спускането в Банско на 24 януари. Носителката на големия Кристален глобус последните 3 г. и действаща световна шампионка в дисциплината Микаела Шифрин (САЩ) не участва. Тя остава начело в генералното класиране с 1225 т., пред Бриньоне 955, Петра Влъхова (Слвк) 830 и др. Бриньоне поведе за малката Световна купа на Супер-Г с 216 т., пред Корине Зутер (Швейц) 200, Шифрин 186 и др. Спускането в Сочи в събота не се проведе заради лошо време.", "date": "2020.02.03", "title": "Италианки доминират в Сочи"}
{"url": "https://duma.bg/datata-n208170", "text": "ЗИМЕН СИМЕОНОВДЕН. Смята се за един от най-лошите дни в годината. Някъде го наричат Симеон Бележник, защото белязва хората, като им оставя рани и белези. Затова и поверието гласи, че не трябва да се хваща остър предмет. В народната памет 1, 2 и 3 февруари се наричат Вълчи празници, Трифунци или Мратинци. 1882 - В ТУТРАКАН СЕ РАЖДА ДОБРИ НЕМИРОВ, ПИСАТЕЛ (УМИРА 1945 г.). Истинското му име е Добри Харалампиев Зарафов. През 1914 г. издава първата си книга \"Разкази\", с която печели славата на талантлив белетрист. Пише военни разкази. Посланик на българската култура в поробена Добруджа. Преживяванията си описва в пътеписните разкази от цикъла \"След свободата\". 1883 - В ПАНАГЮРИЩЕ СЕ РАЖДА СТОЯН ДРИНОВ, ПОЕТ (УМИРА 1922 г.). Племенник на Марин Дринов. Сътрудничил е на списания \"Веселушка\", \"Детска радост\", \"Другарче\" и \"Светулка\". Издал е няколко книги - \"Кукувица кука\", \"Весели случки\", \"Изворче\" и др. Български композитори са съчинили песни по 30 негови стихотворения. Градската библиотека в Панагюрище носи името му от 1995 г. 1919 - В ПАРИЖ ЗАСЕДАВА ЗА ПЪРВИ ПЪТ ОБЩЕСТВОТО НА НАРОДИТЕ (ОН). Организацията съществува между Първата и Втората световна война. Създателки са 44 държави. България става член в края на 1920 г. и получава два заема, които й помагат за излизане от следвоенната криза. Началото на Втората световна война показва, че ОН се е провалило в основната си цел - предотвратяване на мащабен военен конфликт. ООН заменя Обществото на народите. 1921 - БЪЛГАРИН ПАТЕНТОВА В ПРАГА САМОЛЕТ ПОД ИМЕТО \"БЪРЗОЛЕТ\". През 1894 г. Харалампи Джамджиев (на снимката) прави първия български опит с аеродинамичен уред, построен във Варненската окръжна образцова железарска работилница. Той е първият български авиоконструктор, изобретил летателна машина (1895). 1945 - НАЧАЛО НА ЯЛТЕНСКАТА КОНФЕРЕНЦИЯ. Кримската среща на държавните ръководители на съюзническите държави от Втората световна война - СССР (Йосиф Сталин), САЩ (Теодор Рузвелт) и Великобритания (Уинстън Чърчил) малко преди края на войната е историческа. Изходът от войната е ясен, но остават редица нерешени важни въпроси. До 11 февруари, когато завършва срещата, е решена съдбата на Европа за следващите 50 години. Конференцията препотвърждава договорката между Чърчил и Сталин, постигната в Москва през октомври 1944 г., за Балканите. 1959 - ДЕНЯТ, В КОЙТО МУЗИКАТА УМРЯ. С такова название остава 3 февруари в историята. На този ден при катастрофа с малък самолет загиват музикантите Ричи Валънс, Бъди Холи и Джилис Пери Ричардсън. Ричи Валънс е пионер на рокендрола, първата мексикано-американска звезда в този музикален стил. Бъди Холи оказва силно и дълготрайно влияние върху популярната музика, като става вдъхновение за \"Бийтълс\", \"Ролинг Стоунс\", \"Бийч Бойс\" и Боб Дилън.", "date": "2020.02.03", "title": "Датата"}
