{"url": "http://www.duma.bg/node/163013", "text": "Младият фотограф Лео Кирилов представя проекта \"Токсичен\", посветен на жената, която цени естествената красота. Поредицата от шокиращи снимки по недвусмислен начин изразява социалния феномен \"силиконова кукла\" и опита на натурално привлекателната дама да отблъсне натиска на мъжа, налагащ й изкуствена визия и подправен чар. \nВъпреки скандалната тема, \"Токсичен\" е изпипан естетски продукт, създаден по всички правила на модерната фотография. Пред обектива на Лео Кирилов след дълго търсене на подходящо момиче застава професионалният модел Диана Николова. \n\"Запознахме се на една фотосесия, която Веско Николов й правеше\", разкри Лео. И добави: \"Видях в нея точния пламък и енергия, които си представях за модела в моя кадър. Малко време ми отне, за да се убедя, че Диана е изключително добър човек и професионалист, а ефектът се вижда на фотосите.\" \nЗа създаването на кадрите Лео Кирилов събира екип от пет човека. Модели са Диана Николова и Владимир Гръчки, асистент фотограф е Катя Попова, а визиите са дело на Петя Илиева от Studio N-Stage - коса, и Силвия Кисьова - грим.   \n", "date": "2018.03.19", "title": " Фотографът Лео Кирилов провокира с \"Токсичен\""}
{"url": "http://www.duma.bg/node/163014", "text": "Милен Цветков стана от стола си на водещ, за да влезе в ролята на гост в онлайн шоуто на своя приятел и колега. В епизода на \"В играта с Дани Петканов\" във Vbox7.com двамата се връщат към историята на своето запознанство и разказват интересни неща, свързани със съвместната си работа през годините. \nЗа никого не е тайна, че Милен открива Дани за телевизията по време на университетски конкурс за красота, който Петканов убедително печели. Тогава той се появява на сцената по бельо и  чорапи и Милен забелязва, че младежът има потенциал, който може да развие в телевизията. \nОсвен с редица любопитни въпроси, Дани изненадва Цветков и с игра, в която става ясно дали журналистът вярва в преражданията, защо пускането на брада и побеляването притесняват хората и какво може да разтревожи хладнокръвния тв водещ? \nЛична история от детството на Петканов ще провокира въпрос от страна на Цветков, който въпреки ролята си на гост, запазва инстинкта си да изстрелва точните въпроси и да изважда откровени отговори. \nКой кого познава по-добре и могат ли Милен и Дани да живеят на самотен остров дълго време - става ясно във Vbox7.com.   \n", "date": "2018.03.19", "title": " Милен Цветков и Дани Петканов разкриват тайни за себе си"}
{"url": "http://www.duma.bg/node/163037", "text": "На среща с бизнеса премиерът Бойко Борисов е обещал нереалистичен срок за прекратяване на договорите с американските тецове. Това стана ясно от съвместно съобщение на ръководителите на национално представителните работодателски организации - АИКБ, БСК, БТТП и КРИБ. Трябва да се предприемат енергични мерки за прекратяване на договорите на двете притежавани от американски компании централи ТЕЦ \"Ей И Ес Гълъбово\" и \"Контур Глобал - Марица изток 3\" във връзка със съществуването на неправомерна държавна помощ. В хода на разговора е констатирано, че са налице всички предпоставки това да се случи в рамките на няколко седмици. Това са научили работодателите на срещата при премиера Бойко Борисов, стана ясно от съобщението на работодателите. \nПо-късно обаче министърът на енергетиката Теменужка Петкова обяви пред журналисти, че прекратяването на договорите с американските централи е процедура, която няма как да приключи в рамките на няколко седмици. Компаниите ще получат компенсации, но договарянето на размера им ще стане в предстоящи преговори, които ще отнемат месеци, заяви Петкова. \nПреговорите с двете американски централи за прекратяването на дългосрочните им договори за изкупуване на електроенергията на преференциални цени се водят заради това, че в този си вид те нарушават европейската забрана за държавна помощ.  \nСъвместно с Европейската комисия е изработена методологията, по която \"Ей И Ес\" и \"КонтурГлобал\" ще бъдат компенсирани за предсрочното прекратяване на 15-годишните им договори. След това двете електроцентрали ще излязат на свободния пазар. Компаниите са получили предложението и след като го проучат, предстоят конкретните разговори с министерствата на финансите и на енергетиката. \nОт двете компании са потвърдили, че са получили методологията, но в момента се запознават с нея, а механизмът трябва да бъде представен и на техните банки кредиторки. Чак след това може да се влезе в преговори с държавата. \nПо информация на \"Meдиапул\" предварителните изчисления за правителствената оферта към американските централи сочат 450 млн. лв. компенсации.      \n", "date": "2018.03.19", "title": "Борисов с нереалистично обещание за договорите с американските ТЕЦ"}
{"url": "http://www.duma.bg/node/163036", "text": "ТЕЦ \"Бобов дол\" напълно е спрял работа в петък вечерта миналата седмица, съобщи пред БНР изпълнителният директор на дружеството инж. Емил Христов. По неговите думи причините са профилактика и ниската цена на тока през последните дни. \nНа борсата електроенергията в последните дни се купува от 30 до 35 лева за мегават час, което не е в интерес на дружеството да продължи да работи. Дежурните екипи и работещите на непрекъснат режим са на местата си. \nПланира се централата да бъде пусната отново днес с един или с двата 230-магаватови блока според ситуацията и търсенето на електроенергия на пазара и цените на борсата. В централата работят малко над 900 души специалисти. Пълно спиране на мощностите на ТЕЦ \"Бобов дол\" се прави много рядко, коментираха експерти.      \n", "date": "2018.03.19", "title": "\"Бобов дол\" напълно спря работа"}
{"url": "http://www.duma.bg/node/163035", "text": "Българската агенция за безопасност на храните (БАБХ), която беше създадена през 2011 г., за да контролира качеството на храните, се похвали, че си върши работата. Оттам съобщават, че по инициатива на дирекцията за контрол на храните комисия от представители на агенцията, Асоциацията на млекопреработвателите, Националната асоциация на млекопреработвателите и Комисията за защита на потребителите правят внезапни проверки в търговската мрежа, като на произволен принцип взимат проби от сирене, масло, кисело, прясно мляко и други млечни продукти, които изследват. Целта е да се установи дали се спазват изискванията на наредбата за специфичните изисквания към млечните продукти и дали в тях не са вложени немлечни мазнини. \nСъщевременно става ясно, че т.нар. внезапни проверки са по предварително споразумение. И всяка седмица на ротационен принцип представител на една от организациите определя различни търговски обекти, откъдето всеки член на комисията взима по два вида млечни продукти от различни производители за лабораторно изпитване. \nТака през миналата година са взети общо 169 проби - 98 бр. от сирене; 46 бр. от кашкавал; 17 бр. от масло и 8 бр. от кисело мляко. При лабораторното изпитване на пробите е установено, че в 5 от тях е имало наличие на немлечни мазнини (в 3 проби сирене и в 2 проби кашкавал). За констатираните несъответствия са уведомени съответните Областни дирекции за безопасност на храните и са предприети мерки за изтегляне от пазара на тези храни и преетикетирането им като имитиращи продукти, съдържащи в състава си мляко, съобщиха от БАБХ. На нарушителите са съставени и връчени актове за установяване на административно нарушение.     \n", "date": "2018.03.19", "title": "БАБХ се похвали, че си върши работата"}
{"url": "http://www.duma.bg/node/163034", "text": "Значително се е увеличил броят на търговските производства в Добричкия окръжен съд през 2017 г. Двойно повече са делата, образувани по молби за обявяване в несъстоятелност и за годината броят им е бил 13, заяви зам.-председателят на Добричкия окръжен съд Адриана Панайотова, цитирана от БНР. Осем производства са започнали по молби на кредитори, а останалите са по молба на длъжника, каза тя. \nПанайотова уточни, че част от тези производства впоследствие са прекратени. След тях са делата срещу \"Евроманган-АД\" - концесионер на една от четирите манганови мини в света и най-голямата в Европа, както и срещу водното дружество в Добрич. Производството за несъстоятелност се ползва като силов метод за постигане на спогодба по конкретен търговски спор, обясни съдийката.     \n", "date": "2018.03.19", "title": "Двойно повече дела за фалити в Добрич"}
{"url": "http://www.duma.bg/node/163012", "text": "Две от най-големите холивудски звезди - Леонардо ди Каприо и Брад Пит, ще се снимат в новия филм на Куентин Тарантино \"Имало едно време в Холивуд\", съобщиха световните информационни агенции. Лентата е за Лос Анджелис през 1969 г. и за онзи Холивуд, който вече не съществува. \nДи Каприо и Пит ще играят двойка актьори с проблеми в кариерата. \"И двамата се борят да пробият в Холивуд, който вече не могат да разпознаят. Рик (Ди Каприо) обаче има много известен съсед... Шарън Тейт\", обясниха от \"Сони пикчърс\". Става дума за бременната съпруга на режисьора Роман Полански, която беше убита от последователи на Чарлз Менсън. \nТова е първият съвместен филм на актьорите. И двамата обаче са работили с Тарантино. Ди Каприо участва в \"Джанго без окови\", а Пит - в \"Гадни копилета\". \nТарантино споделя, че през годините, в които е писал сценария, често е прибягвал към лични спомени от своето детство в Лос Анджелис. \"За мен епохата на отминаващия холивудски блясък е особено интересна\", признава режисьорът. За съжаление продукцията беше забавена поради скандалите около компанията на Харви Уайнстийн, която е трябвало да продуцира филма. След всички разправии от \"Сони пикчърс\" дадоха зелена светлина на Тарантино. \nОчаква се лентата да излезе на екран на 9 август 2019 г. - половин век след убийството на Тейт и четирима приятели. Тарантино работи върху сценария от пет години. Това ще е деветият му филм.   \n", "date": "2018.03.19", "title": "Леонардо ди Каприо и Брад Пит си партнират при Тарантино"}
{"url": "http://www.duma.bg/node/163018", "text": "Допълнителни билети за концертите на Лили Иванова във Варна и Русе вече са в продажба. Причината е огромният интерес към двете музикални събития, част от националното турне на Лили Иванова \"За пълноценни мигове с музиката\", партньор на което за поредна година е \"Лидл България\". Морската столица ще посрещне естрадната прима на 20 март в Двореца на културата и спорта, а на 22 март е третата спирка от турнето - в \"Арена Русе\". Във Варна тя ще излезе пред 3000 души, а в Русе - пред близо 2500 нейни почитатели, заедно с музикантите Ангел Дюлгеров, Огнян Енев, Веселин Веселинов-Еко, Орлин Цветанов, Росен Ватев и вокално трио \"ЛаТиДа\". \n    \n", "date": "2018.03.19", "title": " Пускат допълнителни билети за концерти на Лили Иванова"}
{"url": "http://www.duma.bg/node/163021", "text": "Актьорът Деян Донков е първият носител на наградата, учредена от фондация \"Проф. Крикор Азарян\", която ще се присъжда всяка година за ярко постижение в театралното изкуство. Отличието беше връчено на сцената на Театър \"Азарян\" в НДК по време на емоционална вечер, посветена на 84 години от рождението на известния български режисьор. \nДонков е сред приятелите и съмишлениците на проф. Азарян, а режисьорският му дебют \"В очакване на Годо\" в Театър \"Азарян\" е израз на дълбоката му признателност, обич и уважение към него. Развълнуваният до сълзи актьор цитира адаптиран откъс от \"Вишнева градина\" - последния спектакъл, по който работят заедно с Крикор Азарян в последните му земни дни. \"За мен това е голяма чест и огромна отговорност, която поемам, носейки този приз\", сподели артистът. \nПреди това публиката аплодира бурно моноспектакъла на Театър 199 \"Приятно ми е, Ива\" на актрисата Ива Тодорова, също възпитаничка на проф. Азарян, в който тя вплита и някои от безценните уроци и житейски мъдрости, завещани й от режисьора. Спектакълът на Донков \"В очакване на Годо\" е в афиша на Театър \"Азарян\" на 31 март. \n    \n", "date": "2018.03.19", "title": "Деян Донков е първият отличен с приза на името на Крикор Азарян"}
{"url": "http://www.duma.bg/node/163019", "text": "Вторият брой на сп. \"Горгони\" ще бъде представен на 23 март от 18.30 ч. в столичната галерия \"Гешов\", ул. \"Сердика\" 4. Ще има резюмета от авторите в броя, както и възможност за въпроси и беседа по темите. Сред авторите на статиите са проф. Йордан Йорданов, Валентин Йорданов, Свилен Топчиев, Ставри Топалов, Александра Делова.     \n", "date": "2018.03.19", "title": "Нов брой на сп. \"Горгони\""}
{"url": "http://www.duma.bg/node/163020", "text": "Детският хор на Българското национално радио с диригентка Венеция Караманова и тази година ще посрещне пролетта с красотата на хоровата музика в традиционния си концерт на 20 март от 19 ч. в зала \"България\". На престижната сцена световноизвестната формация ще отбележи 58-ия си рожден ден. \nГлавната диригентка Венеция Караманова и диригентката Теодора Димитрова са подготвили за пролетния концерт програма с шедьоври на Моцарт, Чайковски, Шуберт, Росини, Глук, Форе, Гершуин, както и произведения на Добри Христов, Красимир Кюркчийски, Христо Недялков и др. По традиция в концерта участват солисти, започнали творческия си път именно в Детския радиохор. Тази година това са Петя Петрова (мецосопран), Светлина Стоянова (мецосопран) и Мария Славова (сопран). На пианото ще акомпанира Светлана Ананиевска. \nБилети се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и онлайн на ticketsbg.com и eventim.bg.   \n", "date": "2018.03.19", "title": "Детският радиохор посреща пролетта с концерт "}
{"url": "http://www.duma.bg/node/163022", "text": "Именитият актьор Васил Михайлов, който на 6 април навършва 80 години, получи Наградата на София за принос в киното на тържествена церемония в зала 1 на НДК по връчване на отличията на 22-рия международен филмов фестивал \"София филм фест\". \nГолямата награда \"София - град на киното\" за най-добър филм в международния конкурс за първи и втори игрални филми спечели \"3/4\" (България - Германия) на режисьора Илиян Метев. Специалната награда на журито бе дадена на \"Генезис\" (Унгария) - реж. Арпад Богдан. Отличието за режисура получи Бану Саваджъ (Турция) за \"Гълъбът\". Почетен диплом на журито заслужи режисьорът Мохсен Гараи (Иран) за филма \"Блокаж\". \nНаградата \"Джеймисън\" за български късометражен филм бе присъдена на \"Преображение\" на Стефан Ганов. Почетен диплом на журито получи филмът \"Срам\" на Петър Крумов. Публиката избра за свой фаворит \"Радиограмофон\" (България-Полша) на Рузие Хасанова. \nПриза \"Домейн Бойар\" за най-добър балкански филм получи \"Възвишение\" (България - Македония) на Виктор Божинов. Балканското жури присъди и почетен диплом на \"Тайната съставка\" (Македония) на Гьорче Ставрески. Гилдията на българските кинокритици отличи в конкурса за балкански филм \"Вездесъщият\" на Илиян Джевелеков, за него даде своя вот и журито на ФИПРЕССИ. \nЗа най-добър документален филм бе признат \"Миниатюра за пиано\" (България) на Елдора Трайкова. А младежкото жури определи за най-добър филм от международния конкурс \"Генезис\" (Унгария) на Арпад Богдан. Наградата за най-добър български игрален филм, определена от жури, състоящо се от фестивални селекционери, получи \"3/4\" на Илиян Метев. \n22-рият \"София филм фест\" продължава своята социална кауза - всички хора да имат равен достъп до прожекциите на фестивала. Инициативата се провежда за втори път в България, като тази година са предвидени две прожекции, за които е осигурено свободното възприемане от хората с нарушено зрение. \"Невидими цветове\" на Силвио Солдини бе излъчен вчера в програмата \"Кино за незрящи\". Вторият филм е най-новата творба на Вим Вендерс \"Потапяне\", който ще бъде прожектиран на 26 март от 16 ч. в Дома на киното. Предвидено е и специално допълнително събитие след прожекцията. Платформата за фотокниги ПУК! ще представи три книги, които изследват слепотата по различен начин. \nМайсторски класове води вчера и днес в Дома на киното известният американски режисьор Ейбъл Ферара, който получи своята Награда на София преди прожекцията на шедьовъра му \"Кралят на Ню Йорк\" (1990) - едно от най-значимите изследвания на темата за насилието в американското кино. \n      \n", "date": "2018.03.19", "title": "\"3/4\" на Илиян Метев с голямата награда на СФФ  "}
{"url": "http://www.duma.bg/node/163016", "text": "Националният център за книгата в НДК организира среща разговор на тема \"Авторите и срещата им с публиката - в България и Европа\" на 24 март от 16 ч. в литературния клуб \"Перото\". Участници ще бъдат писателите Калин Терзийски, Весела Ляхова, Димана Трънкова. Модератор ще бъде Александър Кръстев - основател на сайта \"Аз чета\". Дискусията е и отправна точка за разговор, както и своеобразна покана за изразяване на мнение по темите и към всички останали български писатели и издатели.   \n", "date": "2018.03.19", "title": "Среща разговор с писатели в \"Перото\""}
{"url": "http://www.duma.bg/node/163038", "text": "Общо задълженията на компаниите, в които държавата притежава най-малко 50% и упражнява контрол, към края на юни 2017 г. възлизат на почти 17% от БВП, пише в доклад на Европейската комисия за България. Според него икономическите показатели на държавните фирми у нас са по-лоши, в сравнение с останалите страни членки и частния сектор. По показателя възвръщаемост на собствения капитал, рентабилността на държавните предприятия в повечето сектори е значително по-ниска от тази в частния сектор. По подобен начин държавните компании в България функционират по-зле по отношение на капиталовата и трудовата ефективност в сравнение с частния сектор и с другите държави от общността. В документа пише още, че енергетиката е секторът с най-големи финансови загуби и държавните фирми в този сектор са най-задлъжнелите. \nПо статистически данни енергийните дружества у нас бележат ръст на приходите през първите девет месеца на миналата година, заради сравнително високите цени на електроенергията. Това подобрение обаче е на фона на останалите влошени финансови показатели. Националната електрическа компания намалява загубите си, но нейните дългосрочни задължения вече надхвърлят 3 млрд. лева. В транспортния сектор двете железопътни държавни предприятия имат задължения на стойност 2,6% от БВП. \nСпоред Брюксел корпоративното управление на държавните предприятия продължава да бъде предизвикателство. Като основен проблем в доклада на ЕК се посочва, че в много случаи има неясноти около регламентирането на държавната собственост.  Освен това съществуват празноти и неточности във финансовата отчетност, а назначенията на управленски длъжности  се извършват без провеждане на състезателни процедури. Политическото влияние върху икономиката е прекалено високо, което е вреди на прозрачността  и добрите  стандарти за управление на високо равнище, твърдят от Европейската комисия.      \n", "date": "2018.03.19", "title": "Дълговете на държавните фирми у нас са 17% от БВП"}
{"url": "http://www.duma.bg/node/163015", "text": "Актьорите от Одеския български драматичен театър към Всеукраинската обществена организация \"Конгрес на българите в Украйна\" ще играят на 22 март на камерната сцена в \"Сълза и смях\". Представлението с вход свободен е по \"Животът, макар и кратък\" - втората пиеса от по-непознатите в колекцията на сатирика Станислав Стратиев. \nМладите таланти от Бесарабия ще покажат своя спектакъл с режисьор Станислав Садаклиев и хореограф Диана Костика. През лятото на 2016 г. постановката спечели два приза на фестивала \"Музите\" в Созопол: на журито \"За отлично представяне\" и на Държавната агенция на българите в чужбина. През май 2017 г. \"Животът, макар и кратък\" е отличен като \"Най-добър спектакъл\" на Международния театрален фестивал \"Велко Кънев\" в Тополовград. \n\"Творбата на Станислав Стратиев е болезнено актуална и днес както за Украйна, така и за България. Спектакълът продължава само 45 минути, но понякога именно в малкото време се крие големият заряд на едно представление\", сподели ръководителят на театъра Станислав Садаклиев. \nПо негова инициатива Българският театър в Одеса е възроден през 2013 г., с подкрепата на Юрий Граматик, президент на Всеукраинската обществена организация \"Конгрес на българите в Украйна\". Бесарабските актьори гостуват в България по покана на Пътуващото читалище \"Бащино огнище\". \nПрез ноември 2015 г. бесарабските младежи за първи път се представиха в София със спектакъла \"Бай Ганьо\" по Алеко Константинов. Камерната сцена \"Славянска беседа\" беше препълнена, а столичната публика посрещна актьорите от Украйна много сърдечно.   \n", "date": "2018.03.19", "title": "Млади таланти от Бесарабия играят в \"Сълза и смях\"  "}
{"url": "http://www.duma.bg/node/163017", "text": "През последните няколко години студентите от специалност актьорство за куклен театър на НАТФИЗ радват с дипломните си спектакли най-младите жители на Кюстендил. Тази година това са абсолвентите от класа на проф. Румен Рачев. Те ще представят авторския спектакъл на проф. Румен Рачев и доц. Боряна Георгиева \"Кино-театър \"Българан\" на 26 март от 10.45, 11.45 и 14.45 ч.; 27 март от 10, 11 и 14 ч.; 28 март от 9.45, 10.45 и 11.45 ч.; 29 март от 10 и 11 ч. \n    \n", "date": "2018.03.19", "title": "НАТФИЗ гастролира в Кюстендил"}
{"url": "http://www.duma.bg/node/163027", "text": "Избирателната активност на президентските избори в Русия към 12:00 част московско време е била 34,72 процента, обяви ЦИК на Русия. В европейската част на станата активността е достигнала 40 процента. Изборите започнаха в 07:00 часа. Право на глас имат 110 млн. избиратели \nДо този час не са били констатирани нарушения, а германският наблюдател Вифрид Бергман отбеляза, че бюрократизмът на  изборите е по-малък, отколкото в страната му.  \nВ следобедните часове приключи гласуването в някои от най-крайните източни райони на страната, която има 11 часови зони.  \nОколо 500 хиляди представители на различните служби, министерства и ведомства осигуряваха безопасността по време на изборите. \nСпоред последната анкета на Общоруския център за проучване на общественото мнение  (ВЦИОМ) пред избирателните урни възнамеряват да застанат 74% от гласоподавателите. За Владимир Путин са готови да гласуват между 69-73% от руснаците, за кандидата на комунистите Павел Грудинин 10-14%, за Владимир Жириновски 8-12%, за Ксения Собчак 2-3%, за Григорий Явлински  1-2%. За изборите се бяха кандидатирали още трима политици, чийто рейтинг не надхвърля един процент.  \nИзбирателната активност на предишните избори през 2012 г. бе около 65%, а Путин беше избран с 63% от гласовете. Ако бъде избран за президент, това ще е четвъртият му мандат и той ще може да управлява страната до 2024 г.  \nСамият Владимир Путин пусна бюлетината си в избирателния участък в Руската академия на науките. Медиите отбелязват, че не е имало засилване на мерките за сигурност заради появата му и достъпът на желаещите да гласуват не било ограничено.  \nВ Крим изборите се следят от наблюдатели от 20 държави, включително от Великобритания, САЩ и Украйна. Освен от тях вотът ще бъде следен от 3600 обществени наблюдатели. Гласуването ще бъде отразявано не само от руски, но и от френски и шведски медии. Право на глас на полуострова имат около 1,5 млн. души. Ето какво сподели малайзийският наблюдател Селвараж Несхан пред РИА \"Новости\": \"Виждаме, че всичко е прозрачно и открито. Свободно може да наблюдаваме как протича процесът, как хората тайно гласуват в стаичката, после изпращат бюлетините в специална машина. Засега не видях никакви нарушения.\" \nВ същото време властите в Украйна пречиха на руските граждани да гласуват. Полицията в Киев не допускаше до посолството руски граждани, желаещи да упражнят правото си на глас, съобщи кореспондент на Интерфакс. Подобна е била ситуацията и за консулствата  в Лвов и Одеса. В Лвов са били допуснати за гласуване само служители на консулството.   \n", "date": "2018.03.19", "title": "34% гласуваха в първите 5 часа на президентските избори в Русия"}
{"url": "http://www.duma.bg/node/163028", "text": "Обяснението за действията на Лондон може да се открие във вътрешната политика на Обединеното кралство, коментира РИА. В град Телфорд бе разкрита педофилска мрежа, чийто жертви са станали над 1000 деца. Тя е извършвала престъпленията си от началото на 80-те години, но е била системно подминава  както от властите, така и от полицията. По предварителна информация организаторите на престъпленията са с произход от \"страни на Южна Азия\" и мигранти от първо, второ и третото поколения. Скандалът веднага придоби съответния политически оттенък, още повече че това е втората педофилска мрежа от подобен род, разкрита през последните години. Западните медии активно намекват, че телфордските педофили са оставали безнаказани в продължение на десетилетия, защото чиновниците и служителите на правоохранителните органи се страхували да разследват случая заради възможни подозрения в \"расизъм\" и \"ксенофобия.\" \nКръвта направо ти се смразява от подробностите за престъпленията, които изтекоха в медиите - три от жертвите са били изгорени живи, няколко са били заклани. Местните пък чиновници са предпочитали да мълчат, че под носа им работи добре организирана мрежа за продажба на непълнолетни секс робини. При това тази мрежа бе разкрита не от полицията, а от журналисти. Те много пъти се оплаквали, че властите са правили всичко, за да им пречат. Би Би Си като проправителствена медия бе критикувана, че пренебрегва случая. И в разгара на скандала \"се случи\" отравянето на Скрипал. Съответно всички медии тутакси превключиха към него по удобен за правителството начин. Сега всеки, който се осмели да напомни за Телфрд, ще бъде обвинен, че отклонява вниманието от издирването на външния враг, тоест Русия.     \n  \n    \n", "date": "2018.03.19", "title": " Лондон прикрива педофили убийци зад случая Скрипал"}
{"url": "http://www.duma.bg/node/163030", "text": "Македония недоволства заради спорен закон \nСутринта в неделя в Македония, на влизане на територията на републиката от Гърция през контролно-пропускателния пункт \"Богородица\", върху един от знаците, означаващ територията на югозападната ни съседка, е бил закачен албански флаг. След палежа на коли на народни представители от СДСМ и чупене не стъкла на техни седалища това е още един начин да се изрази недоволството от приемането на Закона за езиците, който позволява като официален да се използва и албански език в някои случаи. Европа е в обсега на ракетите на Пхенян \nГерманското външно разузнаване предупреди на закрито заседание в Бундестага, че \"със сигурност\" може да се каже, че Северна Корея е в състояние \"да достигне междувременно Европа и Германия също\". Междувременно има и твърдения, че режимът на Ким Чен Ун може да монтира на ракетите си ядрени бойни глави. Информацията е стигнала до \"Билд ам Зонтаг\" от участници в заседанието.  Бивш офицер от Бундесвера иска убежище в Русия \nГерманско семейство се е обърнало към консулския отдел на посолството на Русия в Латвия с искане за предоставяне на убежище в Русия. \"В консулския отдел на посолството на Русия в Латвия наистина се обърнаха германските граждани семейство Бергфелд с въпрос за възможността да им бъде предоставено убежище в Руската федерация. Направени им бяха съответните разяснения за руското законодателство по отношение на такава процедура\", посочиха от пресслужбата на дипломатическата мисия. \n Ислямисти осъдени на обесване в Бангладеш \nСедем ислямистки екстремисти бяха осъдени на смърт в неделя в Бангладеш за убийството на грижещия се за суфистки храм през 2015 г. в разгара на вълна от атаки, които разтърсиха южноазиатската страна. Обвиняемите бяха осъдени от специален съд в северния град Рангпур, където е било извършено убийството. \n   \n", "date": "2018.03.19", "title": "Кратки новини"}
{"url": "http://www.duma.bg/node/163031", "text": "Новият вътрешен министър на Hермания Хорст Зеехофер има намерение да продължи и да разшири контрола по границите на Германия. Това обяви лично той в интервю за в. \"Велт ам Зонтаг\". \"Контролът по вътрешните граници на ЕС трябва да действа, докато ЕС не успее ефективно да защитава и контролира своите външни граници. Не смятам, че в обозримо бъдеще това ще бъде постигнато\", отбеляза Зеехофер. По думите му далеч не всички пунктове за граничен контрол в Германия работят и той не смята да търпи това.  \nВ същото време той се изказва за ускоряване на процеса по депортиране от страната на искащите да получат убежище, чиито молби са отклонени от властите. Според Зеехофер трябва да бъде проучено при кои случаи е необходима промяна на законите и при кои на споразуменията с държавите по произход. Така ще може да се осъществява по-бързо и безболезнено екстрадирането на мигрантите.    \n", "date": "2018.03.19", "title": "Германия засилва контрола по границите"}
{"url": "http://www.duma.bg/node/163032", "text": "Албанската полиция разби цяла мрежа за фалшифициране на паспорти и на лични данни. Арестувани са и двама български граждани. \nСлед продължително международно полицейско разследване са разкрити 7 престъпни структури, които са действали в 10 държави, заяви пред журналисти директорът на албанската полиция Арди Велиу. По думите му българите, както и всички разкрити структури са помагали на албанци нелегално да влизат в Европейския съюз с фалшиви паспорти и лични карти. \nДиректорът на албанската полиция Арди Велиу поясни още, че всеки, който е получил фалшивите документи, е платил между 9750 и 30 000 долара на престъпниците. До момента по този начин в САЩ, Канада и Великобритания са влезли около 1000 албанци. \nТой не даде повече подробности за задържаните българи. Общо броят на арестуваните е 39 души. Силите на реда издирват още 12 лица, уточни Велиу. \nДиректорът на албанската полиция съобщи, че при акцията са задържани компютри, мобилни телефони, автомобили, пари, оръжие и много документи. /БГНЕС     \n", "date": "2018.03.19", "title": "Арестувани българи за фалшифициране на паспорти"}
{"url": "http://www.duma.bg/node/163033", "text": "Турските войски и съюзническите им сирийски бунтовнически групировки навлязоха в град Африн и вече контролират изцяло града, съобщиха от турското военно командване в неделя сутринта. Армията публикува и първи снимки от центъра на Африн. \nПодкрепяните от Турция сирийски бунтовници имат „пълен контрол“ върху центъра на Африн, населен от мнозинство кюрди град в Северна Сирия, заяви и турският президент Раджеп Тайип Ердоган. \n„Подразделения на Свободната сирийска армия (ССА), подкрепяни от турски въоръжени сили, поеха контрола върху центъра на Африн тази сутрин“, каза Ердоган и добави, че в момента са в ход операции за разминиране на града. „Сега турският флаг ще се вее там! Знамето на ССА ще се вее там!“, заяви ентусиазирано Ердоган на церемония, отбелязваща годишнина от битката за Дарданелите през Първата световна война. Президентът Ердоган заяви още, че \"ще трябва да се предприемат необходимите стъпки за възстановяването на Африн, да изградим инфраструктура и да заличим следите от терористите\", добавяйки, че \"флаговете на Турция и на Сирийската свободна армия се развяват над града\". \"Ние не сме тук, за да окупираме, а за да унищожим терористичните групи и да постигнем мир в АФрин\", завърши турският президент. Генералният щаб на турската армия съобщи, че в момента тече операция за прочистване от мини и импровизирани експлозивни устройства. Турската държавна Анадолска агенция съобщи, че при навлизането в града на бойците на Сирийската свободна армия е имало отделни експлозии на заложени от кюрдските отряди мини.  \nКюрдски представители обаче обявиха в интернет, че турските сили и техните съюзници вече са унищожили статуя на ковача Кава - легендарна фигура в кюрдския фолклор, което поражда опасения, че Турция няма намерение да се ограничи само до сегашните си действия, а ще се стреми и към културна и териториална асимилация на целия регион. \nСлед ожесточаване на офанзивата на турците през последните три дена над 200 000 цивилни напуснаха град Африн. \nОстаналите жители на града, които се крият в мазета в града, чуват звуците от водените по улиците сражения и скандирания „Аллах е велик“, разказа един жител пред репортер на АФП. \nВодените от Турция сили бързо напреднаха към град Африн след началото на операцията „Маслинова клонка“ преди два месеца. Цел на офанзивата е прочистване на района от кюрдските „Отряди за защита на народа“ (ОЗН), които според Анкара са продължение на забранената от закона Работническа партия на Кюрдистан (ПКК) и са терористи. \nВ същото време обаче кюрдските сили бяха гръбнакът на действащите на терен сили на водената от САЩ коалиция за изтласкване и унищожение на джихадистите от „Ислямска държава“ от територията на Сирия. \n    \n", "date": "2018.03.19", "title": "Армията на Ердоган превзе Африн "}
{"url": "http://www.duma.bg/node/163039", "text": "Силният вятър през последните два дни отнесе покриви и остави без ток стотици домакинства в някои части на страната. След съботния топъл ден буря донесе по-студено време и поройни дъждове в неделя.  \nВъв Врачанско вятър от 160 км/ч остави къщи без покриви, а пешеходци пострадаха от падащи керемиди. В региона има и паднали електрически стълбове, някои места останаха без електрозахранване. \nПет населени места от област Пазарджик също бяха без ток заради аварии в резултат на силния вятър. Това са Лесичово, Боримечково, Калугерово, Виноградец и Сестримо.  \nОколо 10 са били сигналите за паднали или опасно надвиснали от силния вятър дървета на територията на област Пловдив.  \nВсички столични екипи на пожарната са били насочени към адреси за отстраняване на паднали дървета, ламарини и мазилки. \nДо неделя по обяд пожарникари и спасители са участвали в общо 104 спасителни операции. Голяма част от тях са били свързани със сигнали за закъсали автомобили, паднали дървета, спасяване на животни, отстраняване на предмети, съдействие на граждани, отводнявания на административни и частни сгради. \nПрез следващите дни се очакват динамични промени във времето. Предвиждат се валежи, силен вятър, рязко понижение на температурите и гръмотевици, възможни са и градушки.    \n", "date": "2018.03.19", "title": "Вятърът отнесе покриви, остави стотици без ток  "}
{"url": "http://www.duma.bg/node/163040", "text": "Днес ИБ на БСП ще проведе изнесено заседание в Кърджали. Между 12 и 16 ч. ръководството и председателите на Общинските съвети на БСП от Кърджалийска област ще заседават в клуб \"Червеното\". В 16,30 ч. Корнелия Нинова ще открие нов клуб на БСП в община Кирково. Предвидена е среща-разговор на ИБ с граждани, партийни членове и симпатизанти от 18 ч. в читалище \"Обединение 1913\". \nОбщински съвет на БСП в Благоевград кани на среща-разговор с журналиста и водач на листата Тома Томов, народните представители проф. Иво Христов, проф. Георги Михайлов, Богдан Боцев и Николай Бошкилов. Утре от 18 ч., в зала \"22 септември\" ще бъде представена и книгата на проф. Иво Христов \"Пред пепелището на нестаналото българско общество\".   \nОт 15 до 17 ч. утре народният представител от \"БСП за България\" Николай Цонков и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86. \n    \n", "date": "2018.03.19", "title": "ПРЕДСТОЯЩО"}
{"url": "http://www.duma.bg/node/163049", "text": "Най-големият информационен портал на Чехия seznam.cz съобщи, че \"Инерком\", избрана за купувач на българските активи на ЧЕЗ, не е дала най-високата оферта. Зузана Кубатова пише, че фирмата на Гинка Върбакова е предложила да плати 342,4 млн. евро за 10 месеца. India Power обаче е била готова да плати над 17 млн. евро повече. Индийците играли с българската компания \"Фючър Енерджи\". \nОт декември м.г. положението на \"Фючър Енерджи\" системно и бързо се влошава и тя е отстранена от пазара на ток. Формално не изпада във фалит, но губи основния си бизнес. Драмата с фирмата става месец след опита им да придобият ЧЕЗ. Според отчета й за 2016 г. приходите са били 52 млн. лв., а нетната печалба - 1,2 млн. лв. \n    \n", "date": "2018.03.19", "title": "Чешки медии с още разкрития за сделката с ЧЕЗ  "}
{"url": "http://www.duma.bg/node/163041", "text": "Отмяна на решението от 2012 г. за спиране на АЕЦ \"Белене\", прозрачни процедури и спазване на срока 30 юни за изготвяне на предложение, свързано с възможностите за реализация на активите по проекта. Това препоръча депутатът от \"БСП за България\" Васил Антонов на енергийния министър Теменужка Петкова по време на последния парламентарен контрол. Той й отправи въпрос за инвеститорския интерес към започнатата преди повече от 30 години втора атомна електроцентрала. \n\"Инвестиционен интерес има. Той е от средата на февруари. Налице е писмо от най-голямата ядрена компания в Китай CNNC, която е депозирала писмо до НЕК, в което заявява, че проявява интерес към АЕЦ \"Белене\", отговори Петкова и припомни, че в началото на март ЕИБ също е проявила интерес да финансира проекта. Тя увери Антонов, че енергийното министерство заедно с широк кръг институции работи по предложението. Припомняме, че след редица дебати за бъдещето на АЕЦ \"Белене\" и ядрената политика на България по инициатива на Антонов и негови колеги от БСП НС постави срока до 30 юни за концепцията по бъдещето на централата. \n\"Прекалено много време изгубихме. Не чакайте последния срок! Стартирайте процедурите и нека се даде възможност на всички желаещи да участват, да обсъдим всички възможни варианти\", призова депутатът. Той уточни, че CNNC е държавна китайска корпорация, наследник на китайското министерство на атомната енергетика. Компанията има над 100 хиляди служители, оперира с 25 реактора в Китай и е единствен производител на ядрено гориво в страната си.   \n", "date": "2018.03.19", "title": "Васил Антонов очаква отмяна на мораториума за АЕЦ \"Белене\""}
{"url": "http://www.duma.bg/node/163042", "text": "Обединението на жените социалистки (ОЖС) ще продължава основната си мисия да участва ангажирано и дейно във формиране политиките на БСП и да поставя проблемите на жените. Около това се обедини НС на организацията на последното си заседание тази събота. Социалистките обобщиха дейността си за 2017 г. и си поставиха задачи за предстоящата година. Неотменна част от дейността на клубовете остава подпомагането на социално уязвимите групи, самотни и възрастни хора в неравностойно положение. \nПредседателят на жените в БСП Катя Николова отбеляза, че членовете на обединението са били активни при подготовката на отминалите избори - парламентарни и частични. \"Реализирахме мероприятия, които намериха отзвук в обществения живот по региони и приобщаването към тях на други женски организации. Все повече дами виждат в БСП партията, която може да промени България\", обобщи тя. Николова припомни, че главната цел на обединението е да работи за разширяване влиянието му като силна и авторитетна политическа организация и за увеличаване подкрепата за БСП. \nНа заседанието бяха споделени добри практики и инициативи от дейността на клубовете, в които са привлечени и външни експерти. Съвместната работа с културни институти, социални заведения, други леви партии и НПО допринася за по-успешни акции и дава решения за общността, споделиха членове на обединението. \nРеалното участие на жените в политиката трябва да намери своя отзвук, категорични са социалистките. Присъстващите подготвят законодателни промени, свързани с борбата срещу бедността и безработицата, както и по други наболели проблеми. идеите им ще бъдат предоставени на депутатките от \"БСП за България\". \n    \n", "date": "2018.03.19", "title": "Социалистките ще продължат да осветляват проблемите на жените"}
{"url": "http://www.duma.bg/node/163043", "text": "През последните години законите в България се правят безотговорно, популистки и непрофесионално, заяви в телевизионно интервю бившият служебен министър проф. Огнян Герджиков. Като председател на Консултативния съвет по законодателство към председателя на Народното събрание той се оплака, че от началото на годината никой в НС не го е търсил за консултация. Преди Нова година поискал среща с парламентарната шефка Цвета Караянчева, но отговор от нея нямало. \n\"Когато виждам как се творят законите в последните години, наистина излизам от равновесие\", призна бившият шеф на НС. Според него промените в Закона за банковата несъстоятелност, по-известни като \"закона на Пеевски за КТБ\" са правени \"ачик-ачик\" и противоречат на Конституцията. Герджиков недоумява как никой досега не е сезирал КС и обясни, че \"в белия свят няма\" обявяването на минали сделки за недействителни. \"Това е погазване на елементарни правни принципи, обаче у нас върви, у нас всичко може да се напише на хартия и минава. Непрекъснато си нарушаваме Конституцията. Имаме фасада за Конституция и си я погазваме кой както намери за добре. И сме членки на ЕС, и се чудим как ни държат още с такова законодателство\", критичен бе той. \nГерджиков смята, че постоянните промени в законите създават проблемите в Наказателния кодекс. Разпоредбите в НК са по европейски образец, но поправките представляват архаични текстове или не са съгласувани с други закони, категоричен е юристът.     \n", "date": "2018.03.19", "title": "Герджиков обвини управляващите в популизъм и непрофесионализъм"}
{"url": "http://www.duma.bg/node/163044", "text": "Подписката срещу сделката за ЧЕЗ продължава с пълна сила. Партийни организации от цялата страна се похвалиха, че за броени часове инициативата е подкрепена от стотици българи. \nВ Сандански подписи събираха народните представители от \"БСП за България\" Богдан Боцев и Николай Бошкилов. \"Активността е много голяма. Гражданите идват да се разписват с огромно желание тази скандална сделка да бъде прекратена\", отбеляза председателят на общинската организация на БСП Снежана Стоянова. Възразяваме продажба, която засяга близо 1/3 от домакинствата в страната, да е свързана със съмнения и неизяснени обстоятелства, заяви народният представител Весела Лечева. Тримата депутати на \"БСП за България\" от Великотърновско също се включиха в подписката. В събота депутатът Николай Пенев, председателят на БСП в Ямбол Катя Георгиева и членове на Младежкото обединение също събраха над 200 подписа срещу скандалната сделка. \nНа различни пунктове в столицата инициативата също събра стотици подписи. В район \"Красно село\" подкрепа търсеше и общинският съветник Николай Николов. Общинският лидер на БСП в София Калоян Паргов, народният представител Петър Витанов и членът на НС на БСП Янаки Стоилов бяха на пункта в \"Красна поляна\". \nОт БСП се оплакаха, че доброволци на инициативата са били нападнати. Инцидент е имало в столичния квартал \"Западен парк\", подаден е сигнал в полицията. Проблеми е имало и пред метростанция \"Люлин\" в София. \nЧешки медии пък разкриха, че \"Инерком\" не са дали най-високата цена за купуването на активите на ЧЕЗ. Журналистическо разследване показва, че от индийската \"Индия Пауър\" заедно с българската компания \"Фючър Енерджи\" са предложили малко над 17 млн. евро повече от фирмата на Гинка Върбакова за българските активи на ЧЕЗ. Чехите допълват, че бизнесът на \"Инерком\" се финансира от банки и две непрозрачни структури - Score Trade и Global Victory Trust. \nПазарджишкият вестник \"Виделина\" публикува как кметът на Пазарджик Тодор Попов хвали сделката за ЧЕЗ и я определя като най-успешната за последните 20 години. Гербаджията дори предлага на журналиста Валентин Ненков, който задава въпроси за сделката, да се премести да живее в друга държава. Не очаквам някакви мелодрами за сделката за ЧЕЗ, мисля, че те приключиха, обобщава Попов. Кметът се възмущава, че \"типично по български\" се атакува \"Инерком\" с обвинения, че пере пари. \"Само тука в Пазарджик са измамили почтен строителен предприемач с 300 хил. лв. и за това има влязло в сила съдебно решение. И парите не са върнати. Сезирана е и прокуратурата още през 2013 г., но до момента няма развитие. Човекът се лекува в Турция от рак\", репликира Ненков. Кметът контрира, че пазарджиклии трябвало да се гордеят, че хората, купили ЧЕЗ, са от Пазарджик. Попов е уверен, че продажбата \"ще я финализираме\". \"А ти що не се преместиш в друга държава, аз не мога да разбера. Да се куртулисаш\", праща той в чужбина любопитния журналист. Ненков репликира, че е мислил за Холандия, а кметът жлъчно допълва \"при лъвчетата, в спасителен център\". \n    \n", "date": "2018.03.19", "title": " Стотици подписи събра БСП срещу сделката за ЧЕЗ  "}
{"url": "http://www.duma.bg/node/163045", "text": "Около 650 деца, приети в столичните забавачки, но укрити от официалната онлайн система за класиране, са извадени на светло през последната седмица. Това са установили от Националната гражданска инициатива за качествена и иновативна образователна система. Става въпрос основно за малчугани, приети като хронично болни по съмнителен начин. Досега те не са били регистрирани официално в сайта, поддържан от Столичната община, в който трябва да присъстват имената на всички деца, посещаващи ясли и градини. \nТака в някои забавачки се оказва, че над половината прием е на хронично болни деца, възмущават се от гражданската инициатива. Оттам настояват да разберат откъде и в кой момент се появи новата бройка и защо досега е липсвала в системата, тъй като подозират, че децата са влезли по втория начин. \nОчаква се днес да бъдат обявени и бройките за прием през новата учебна година в ясли и градини в София. За първи път ще има и централизирано класиране на деца в предучилищните класове в училищата. Местата в тях също ще бъдат обявени днес в Информационната система за обслужване на детските заведения.   \n", "date": "2018.03.19", "title": "Извадиха на светло 650 деца, приети в столични забавачки "}
{"url": "http://www.duma.bg/node/163046", "text": "Външният министър Екатерина Захариева подкрепи мерките на Великобритания срещу Русия заради отравянето на двойния агент Сергей Скрипал и дъщеря му Юлия в Лондон. \"България стои до своя съюзник Обединеното кралство. Използването на отровни химикали е незаконно и трябва да бъде осъдено по най-категоричния възможен начин\", написа в петък в Туитър първият ни дипломат на британския си колега Борис Джонсън. Премиерът Бойко Борисов обаче продължава да пази пълно мълчание по въпроса. \nДУМА припомня, че в сряда британският премиер Тереза Мей обяви, че заради случая \"Скрипал\" 23 руски дипломати трябва да напуснат Острова. По искане на Лондон дипломатическите контакти между двете държави се прекратяват. Според британското разследване Скрипал и дъщеря му са отровени с нервнопаралитичното вещество \"Новичок\", разработено в СССР. Русия отрича да е замесена в отравянето и допусна, че ако веществото не е произведено във Великобритания, то идва от Чехия, Словакия, Швеция или САЩ. \nОт БСП остро разкритикуваха замесването на България в конфликта Лондон - Москва. \"Като каква точно се изказва Захариева? Като най-близка до премиера ли?\", попита зам.-председателят на парламентарната група Драгомир Стойнев. \"Жалко, че подобни хора, за да се натягат на някоя държава, правят изявления и вкарват България в излишни конфликти. За мен са недопустими подобен род изказвания, още повече че не е ясно какво се случва. Ако се изказва в качеството си на външен министър, къде е официалната позиция? Ако се изказва в качеството си на външен министър на държава, която председателства Съвета на ЕС - хептен\", коментира социалистът.   \n", "date": "2018.03.19", "title": "Захариева забърка България в конфликта Лондон - Москва"}
{"url": "http://www.duma.bg/node/163026", "text": "Здравейте, \nЖивея в чужбина от 1990 година и чистосърдечно си признавам, че не съм много в час с политиката в България - въпреки че я посещавам почти всяка година. В момента живея в Канада, но съм живял и в САЩ, както и в Латинска Америка. \nИмам дълги години лични наблюдения над това, което се случва в почти всички западни държави (и в света по принцип), и съвсем отговорно заявявам, че Западът е един грандиозен \"потъващ кораб\". \nОсновните три причини са следните: \nГЛОБАЛИЗМЪТ, който де факто е една много по-перверзна и извратена версия на марксизма и ленинизма. \nМУЛТИКУЛТУРАЛИЗМЪТ, който е главното оръжие на глобалистите (споменати по-горе). Мултикултурализмът е неуспешен социален експеримент, насилствено натрапван от глобалния елит, който никога и никъде не е функционирал, НЕ функционира в момента и по всичко личи, че никога няма да функционира и в бъдеще. И въпреки това продажните западни лидери - марионетки, контролирани от глобалистите, продължават да налагат и натрапват мултикултурализма без съгласието на местното население, без допитване или референдуми. Т.нар. мултикултурализъм е де факто демографски геноцид над населението от европейски произход. \nМОРАЛНАТА ДЕГРАДАЦИЯ И РАЗВРАТ вследствие на бруталното натрапване на всякакъв вид долнопробни и гнусни извратени концепции, маскирани като \"борба за равноправие\" - за правата на т.нар. ЛГБТИ, които са най-обикновени перверзници. \nПрочетох Истанбулската конвенция в оригинал (на английски) и нямам абсолютно никакво съмнение, че е \"Троянски кон\", който ще си покаже копитата и ще се развилнее бясно в момента, в който бъде узаконен и подписан. \nПосланието ми към България е кратко и ясно: \nАко искаме да запазим дори и минимален шанс да съхраним нашата хилядолетна култура, традиции и начин на живот, \"Троянският кон\" не трябва да бъде допускан в пределите на Родината ни. \nАко се подпише този документ, който твърди, че \"пол\" не е биологично понятие, а социално изградена роля, \"кутията на Пандора\" вече е отворена и след това няма затваряне. \nТака се започна и в Канада. \nУж равноправие, уж против насилие и в момента промиват мозъците на децата от ранна детска възраст с извратени концепции за безполовост - не си нито мъж, нито жена, транссексуалност и дузини други извратени и сложни за разбиране термини като \"LGGBDTTTIQQAAPP”. \nДа, това е истински термин (съкращение на група термини), използван от \"Федерацията на началните учители\" в провинция Онтарио, което на английски означава: Lesbian, Gay, Genderqueer, Bisexual, Demisexual, Transgender, Transsexual, Twospirit, Intersex, Queer, Questioning, Asexual, Allies, Pansexual and Polyamorous. \nНа български се превежда по следния начин: \nЛесбийка, гей, джендър-неутрален, бисексуален, демисексуални, транссексуални, транссексуален, двуполов, интерсексуален, неутрален, полово-подвъпросен, асексуален, полово-свързан, пансексуален и полиаморфен. \nИ това е само върхът на айсберга. Тази брутална дегенеративна политика се налага в абсолютно всички сфери на обществото. \nДруги важни фактори, които допринасят за потъването на западния \"кораб\", са: \nПОЛИТИЧЕСКАТА КОРЕКТНОСТ, която де факто е официалната \"религия\" на Запада и болшинството от хората я следват фанатично, без дори да го осъзнават. Политическата коректност е \"затвор на съзнанието\". Теми, които свободно се дискутират по телевизията в България, в Канада са табу и е рисковано да се дискутират дори и с близки и познати. \nРелигията на политическа коректност е главното оръжие, използвано от леваците в т.нар. \"идеологична война\" (Culture War), вследствие на която обикновените хора са репресирани и наплашени да не изразяват мнения, различни от официалната псевдолиберална политика. \nАко някой посмее да изрази несъгласие - не става въпрос за критика, просто несъгласие, социално-икономическите последици са жестоки. Публично заклеймяване - расист, ксенофоб, хомофоб и любимото напоследък неонацист. Почти сигурно е, че ще си загубите работата, приятелите и дори роднините ви може да се обърнат срещу вас. \nПОЛИТИКАТА НА ИДЕНТИЧНОСТ (Разделяй и владей. Всеки срещу всеки). \nПромиване на мозъци от ранна детска възраст. Още от малки настройват децата едни срещу други. Момичета срещу момчета. Малцинства срещу \"привилегированите\", ЛГБТИ срещу хетеросексуални и т.н. Това се постига, като на определена група й се втълпява, че е жертва, репресирана от някоя друга група. \nНай-атакуваната група обаче, която няма право на глас, са белите хетеросексуални младежи и мъже. Те са заклеймени като враг номер едно на левашкия псевдолиберализъм. Промиването на мозъци е жестоко и тотално и не подлежи на дискусия. Всяко мнение против официалната псевдолиберална политика е моментално заглушено. \nНАРКОМАНИЯТА, която в момента заема епидемични мащаби, и последиците от нея са разрушителни. Това обаче е тема за напълно отделна дискусия. \nФЕМИНИЗМЪТ (и криворазбраната му интерпретация), водещ до разрухата на основната клетка на обществото - семейството. Мъжете и жените, които в природата са естествени съюзници и имат нужда един от друг, са насъсквани едни срещу други под претекст, че мъжете са врагове на жените. Въвеждат се термини като \"токсична мъжественост\" (Toxic Masculinity), които втълпяват чувство на вина у подрастващите момчета. В същото време момичетата от малки израстват с идеята, че са жертви на токсичните мъже. Тази шизофренна идеология има пагубен ефект върху обществото. \nЕкстремен МАТЕРИАЛИЗЪМ, заместващ духовността и всякакви морални ценности. \n\"ОБЩЕСТВЕНИЯТ МАРКСИЗЪМ\" (Cultural Marxism), който тотално е завладял образователната система, като се започне от детските градини и се стигне до университетите. Едно време на това в България му казвахме \"Комунизъм\" \nЛИПСАТА НА ОБЕКТИВНИ МЕДИИ. Почти всички средства за масова информация са пропагандни машини на глобалния елит. \nДа обобщим. Всичките тези регресивни политики са лансирани, натрапвани и пропагандирани от ляво ориентираните, самозабравили се псевдолиберали, които в действителност въобще не са \"либерали\", а деспотични тоталитаристи и са нетърпими спрямо идеологии, които са различни от тяхната. \nТези типове се преструват на толерантни само когато им изнася и мненията на другите съвпадат с тяхната сбъркана идеология. \nАко някой обаче посмее да изрази несъгласие, моментално се нахвърлят върху него като побеснели, \"кръвожадни канадски вълци\" и веднъж като захапят, не спират, докато въпросният обект не е разкъсан на парчета. Това се прави с цел \"назидание\", като се изпраща ясно послание какво ще се случи на всеки, който дръзне да се противопостави на техните малоумно утопични идеали. \nБългария е на кръстопът и изправена пред две ясни алтернативи. \nДа съхрани традициите си и начин на живот и най-важното да предпази децата, които са бъдещето на нацията, от необратима дегенеративна и развратна политика, базирана на противоестествени и несъвместими с природата перверзни концепции. \nДа се поддаде на натиска и да подпише смъртната присъда на нацията. \nАко тази конвенция се приеме, това е \"началото на края\". \nНадявам се хората в България да осъзнаят какво се задава и на всяка цена то да бъде предотвратено. Моите пътувания между България и Канада са като пътешествия с машина на времето между настоящето и близкото бъдеще. Най-сериозно и отговорно заявявам, че \"бъдещето\" въобще не е светло. \nМотивацията да споделя тези мои тревоги е предизвикана само и единствено от любов към България. \nАз обичам и двете държави. Канада, както вече с болка споделих, е един грандиозен потъващ кораб, който (според мен) няма как да бъде спасен, и в интерес на истината сърцето ми се къса, като виждам какво се случва в тази доскоро прекрасна държава. \nНадявам се поне България да се поучи от фаталните грешки на Запада и да поеме различен път (като Полша и Унгария например) и да се спаси от лапите на мултикултурализма, глобализма и регресивната псевдолиберална политика на абсолютен разврат и морална деградация. \nНакрая желая съвсем ясно да поясня, че аз съм най-обикновен човек. Не съм политически активист. \nЗа първи път в живота си взимам отношение в политическа дискусия. Никога не съм се считал и за прекален патриот, дори напротив. По принцип съм с доста отворено и либерално мислене, но масовите социални аномалии, които заливат Запада в момента, е невъзможно да бъдат игнорирани. Крайно време е и ние, обикновените хора, да изразим мнение и да признаем, че всичко това, което се случва, е пълна, абсолютна и тотална лудост, от която страдат абсолютно всички сфери на западното общество. Най-страшното е, че за псевдолибералите няма нищо свято и вече най-нагло и безочливо взимат на мерник и децата. След като атакуваха семейството, следващата мишена са децата. \nИскрено се надявам тази лудост, граничеща със шизофрения, да НЕ превземе и България, защото независимо от недостатъците и абсурдите, които за съжаление все още съществуват в държавата, ако България се опази от регресивните псевдолиберални политики, все още има шанс не само да оцелее, но и да продължи да бъде едно нормално, а защо не и по-добро общество за живот. \nИскрено и с любов към България     \n", "date": "2018.03.19", "title": "Надявам се България да не подпише смъртната присъда на нацията!"}
{"url": "http://www.duma.bg/node/163023", "text": "1813 - РАЖДА СЕ ДЕЙВИД ЛИВИНГСТЪН, АНГЛИЙСКИ МИСИОНЕР И ПЪТЕШЕСТВЕНИК (УМИРА 1873 Г.). Посвещава живота си на Африка, изминавайки предимно пеша над 50 000 км. Открива водопада Виктория, висок 120 м. Африканците много обичат и уважават Ливингстън, макар че откритията му довеждат до утвърждаването на Британската колониална империя в онези части на Африка, които обикаля. Като лекар описва редица тропически болести - тропическа язва, скорбут и малария. 1926 - РАЖДА СЕ ТОШКО КОЗАРЕВ, АКТЬОР И ЦИРКОВ КЛОУН (УМИРА 2003 Г.). Участва в създаването на първия български тематичен цирков спектакъл. Героят му много прилича на Хитър Петър - с китка зад ухото, хармоника и магаре, и го превръща в символ на българския клоун за няколко поколения. Тошко умира на 77 години, забравен от хората, въпреки че е носител на най-високото отличие за циркова клоунада - \"Сребърната маска на Грок\". Целият му живот преминава на манежа, под купола на цирк \"Добрич\". 1958 - В СТРАСБУРГ СЕ ОТКРИВА ПЪРВОТО ЗАСЕДАНИЕ НА ЕВРОПЕЙСКИЯ ПАРЛАМЕНТ. ЕП е единствената пряко избирана институция, която представлява гражданите на Европейския съюз. Заедно със Съвета на ЕС той осъществява законодателната власт на ЕС. Ежемесечните пленарни заседания на ЕП се провеждат в Страсбург (Франция), а извънредните и допълнителни заседания - в Брюксел (Белгия). ЕП има офиси и в Люксембург. 1982 - НАЧАЛО НА ФОЛКЛАНДСКАТА ВОЙНА. Конфликтът е между Аржентина и Великобритания във връзка със спора им за Фолкландските острови (наричани от Аржентина Малвински) и Южна Джорджия и Южни Сандвичеви острови. На тази дата 50 аржентински войници слизат на о. Южна Джорджия и издигат аржентинското знаме. Макар и изненадани, англичаните реагират веднага. След сблъсъци, довели до 255 убити британци и 649 аржентинци, британците си връщат островите. 1987 - УМИРА ЛУИ ДЬО БРОЙЛ, ФРЕНСКИ ФИЗИК (Р. 1892 Г.). Нобелов лауреат за физика за 1929 г. и пожизнен секретар на Френската академия на науките. Има принос към теорията на светлината - според него светлината е вид лъчиста енергия с електромагнитен характер. Всеки светлинен източник изпуска отделни малки порции (кванти) светлинна енергия, съставени от частици, наречени фотони. Те се движат в пространството със скоростта на светлината, придружени от електромагнитна вълна с определена дължина. 2003 - НАЧАЛО НА ВОЙНА В ИРАК. Малко след 22 ч. американско време Джордж У. Буш се обръща към американската нация и обявява началото на въздушни удари срещу цели в Ирак. Войната започва на 20 март 2003 г., когато САЩ и Великобритания атакуват по въздух, суша и море, подкрепени от Австралия, Дания, Полша и Испания. Освен САЩ, в Ирак жертви дават още над 20 държави, сред които и България - 13 убити.   \n", "date": "2018.03.19", "title": "Датата"}
{"url": "http://www.duma.bg/node/163047", "text": "Няма болници в състояние на фалит, оздравителните планове се изпълняват и положението им се подобрява, увери министърът на здравеопазването Кирил Ананиев. Това стана в същия ден, когато говорителят на главния прокурор Сотир Цацаров съобщи, че са образувани досъдебни производства за дейността на 7 болници в страната. Тезата на здравния министър обаче е в противоречие с тази на държавното обвинение. Всички тези болници според нас са на ръба на фалита, аргументира се говорителят на прокуратурата Румяна Арнаудова. Въз основа на събраните от държавното обвинение доказателства във въпросните болници е налице престъплението безстопанственост по смисъла на Наказателния кодекс, твърди тя. Стана ясно, че се проверява основно за възможно източване на държавните лечебни заведения чрез дублиране на дейности по схемата \"болница в болница\". \nРазследвания текат спрямо МБАЛ-Попово, УМБАЛ-Бургас, МБАЛ-Благоевград, МБАЛ-Русе и МБАЛ \"Д-р Черкезов\" във Велико Търново, МБАЛ \"Д-р Атанас Дафовски\" в Кърджали и УМБАЛСМ \"Н.И. Пирогов\". От столичната спешна болница обаче уточниха, че при тях не е постъпвала официална информация от прокуратурата за провеждане на каквото и да било производство или проверка. \nАнаниев увери, че не обмисля смяна на директори в разследваните лечебни заведения. Той обеща, че тази седмица ще бъде предложен оздравителен план и за \"Пирогов\".    \n", "date": "2018.03.19", "title": "Нямало болница във фалит, твърди Ананиев"}
{"url": "http://www.duma.bg/node/163048", "text": "Фирма, наета от Столичната община да пренарежда жълтите павета в част от центъра на София, ги унищожава. Това е установил общинският съветник от Реформаторския блок Иво Бoжков. Той е подал сигнал до институциите, след като видял в събота как работят служителите от въпросната фирма. На паркинга на ул. \"Московска\" 21 те разкъртвали с метален лост ценните павета и някои от тях се раздробявали на парчета. Това ставало под надзора на ръководителя на екипа, който трябва да изравни и пренареди улицата. Намесата се налага, тъй като преди 1-2 месеца друга фирма, извършила ремонт на тръби, е оставила неравенства и зле наредени павета. \nРаботниците обяснили на Божков, че отчупените части на паветата нямало да създадат проблем, тъй като блокчетата имали 4 страни и щели да ги поставят така, че да не се вижда. Според Божков обаче това не е вярно и всъщност паветата имат две външни страни. Той опровергава и твърдението на представителите на фирмата, че има още много резервни жълти блокчета.  \nДУМА припомня, че преди няколко месеца общинският съветник поиска проверка заради съмнение за изчезването на 8000 тона гранитни павета на висока стойност. Тогава кметът на София Йорданка Фандъкова възложи цялостен одит на общинската фирма \"Софинвест\", в чийто склад се съхраняват всички премахнати от улиците блокчета.  \nСъстоянието на друга емблематична част от столицата коментира вчера министърът на културата Боил Банов пак по сигнал на граждани. От неправителствената организация \"Спаси София\" алармираха преди дни, че Ларгото се руши. Появили са се дупки, счупени или разместени плочки, счупени стъкла на куполите, неработещо осветление. Според Банов обаче това не означава, че ремонтът е извършен некачествено и след две години е напълно възможно да се случат такива неща. Министърът разказа, че плочките не са поставени стабилно, а върху скара със специална отводнителна система, тъй като отдолу има подлез. Според Банов плочките издържат само пешеходци, но не и снегорини, колоездачи и скейтбордисти. Обектът ще бъде проверен, след като се затопли времето, и ще се търсят решения, обясни министърът.  \nСнимка Фейсбук \n    \n", "date": "2018.03.19", "title": "Унищожават ценни павета на ул. \"Московска\"  "}
{"url": "http://www.duma.bg/node/163025", "text": "Според прогноза на анализаторите на Siemens \"Човекът и машината си сътрудничат все по-тясно. Автономни системи стават част от персонала. От тази промяна могат да спечелят в еднаква степен и фирмите, и служителите - ако бъдат заложени правилните основи.\" \nЦифровите технологии и процеси настъпват бързо във всички сектори на икономиката и промишлеността. Ако Европа иска да е конкурентоспособна в световен мащаб, трябва в пълна степен да използва цифровите възможности, включително и в традиционни за нея сектори (строителство, стоманодобив, хранително-вкусова и текстилна промишленост), в които като че ли се забелязва известно забавяне на процесите на дигитализация. Според проучвания дигитализацията на производството и услугите ще доведе до увеличаване на приходите на европейската индустрия със 110 млрд. евро на година през следващите пет години. Наред с това има опасения, че дигитализацията променя пазара на труда. \nПред Европа има два пътя. Първият е политическото ръководство на ЕС да си затваря очите пред настъпващата повсеместна дигитализация, а вторият - да се опита да влияе на процесите, като насърчава положителните и минимизира отрицателните последствия. Въпреки усещането, че Европа и България следват събитията, вместо да ги управляват, от действията на политическото ръководство на ЕС става ясно, че е избран вторият път. \nНастъплението на науката и технологиите, които условно можем да наречем \"дигитализация\", поставя редица предизвикателства и проблеми наред с всичко останало и пред пазара на труда. И те не само придобиват актуалност, но стават трайни и остри. \nНалице са различия между държавите членки на ЕС по отношение на навлизането на цифровите технологии в икономиките им и уменията на хората. Трябва и да сме наясно кои професии ще изчезнат и кои са \nпрофесиите на бъдещето Достъпът до постиженията на дигиталния свят е с потенциал да умножава доходи и да подобрява качеството на живот. В същото време обаче ще се засилва и неравенството. Заместването на работници с машини ще увеличи пропастта между възвръщаемостта на капитала и на труда. Вероятно ще се увеличат безопасните и високоплатени професии, но ще намалеят нискоквалифицираните и нископлатените. Това разделение ще нагнетява социално напрежение. \nДигиталната промяна коренно ще преобрази трудовия пазар. Ако в предишните десетилетия в резултат на автоматизацията са отпаднали между 4 и 9% от работните места, прогнозите са, че до 2025 г. ще изчезнат между 10 и 15% от всички работни места, независимо че дигиталната трансформация няма да обхване всички браншове едновременно. Това, от една страна, е предпоставка за оптимизъм, но, от друга, е повод за сериозни размисли. Ако в бъдеще по пътищата се превозват товари в колони от автономни товарни МПС, това би повишило драстично ефективността, но биха били загубени работни места за шофьори на камиони, а само в САЩ например те са 3,5 млн. души. \nВече работи първият магазин на Amazon.com (в Сиатъл, САЩ), в който няма касиери. Вече се говори, че и други компании работят върху варианти на \"умни\" магазини. Дори частична загуба на подобни работни места ще доведе до сериозен обрат.  \nИма обаче и добри страни. По аналогия с технологичните промени може да се очаква откриването на нови работни места, зараждането на нови професии и пр. Нямам съмнения, че Европа и отделните страни членки ще положат усилия за социално отговорна трансформация и приобщаващ пазар на труда с по-разнообразни модели на работни места и схеми за работно време, по-добри условия и интеграция на заетостта, учене през целия живот. В близките години управляващите и в Европа, и в България ще трябва да решават как и с какво ще бъдат компенсирани хората, останали без работа заради развитие на технологиите, дигитализацията, изкуствения интелект и т.н. Готови ли сме за всичко това? Дигитализацията ще става новият \"гръбнак\" на европейската икономика, а недостигът на \"дигитални\" умения у работната ръка ще расте с всеки ден. Ще растат и опашките пред бюрата по труда. За да се преодолее този недостиг, е необходимо правителства, социални партньори (синдикати и работодатели), образователни структури на европейско, национално и регионално ниво да действат заедно, за да се запази конкурентоспособността на Европа и да се предотврати загубата на цяло поколение. Всички трябва да поемат конкретни ангажименти в рамките на своите компетентности. \nПритесняват ме опитите и тук за разделяне на Европа на две скорости, защото при решаване на проблемите, породени от дигитализацията на труда, такъв подход ще засилва неравенствата между страните членки. Възниква и въпросът за необходимостта и възможностите за частично или пълно компенсиране на работната ръка, отпаднала от пазара на труда. \nКато че ли лесният начин за компенсиране е чрез т.нар. безусловен базов доход. ЕК вече обсъжда м.г. доклад за безусловния базов доход, без да излезе с решение. Експертите нямат единно становище. А въпросите са много - кога и как да се въведе, каква част от хората да засегне, как ще повлияе на пазара на труда, на икономиката, какъв ще е крайният ефект и т.н. Някои експерти смятат, че ако безусловният базов доход се задържи прекалено дълго, ще има негативен ефект, защото хората няма да имат стимул да се развиват. Но ако не се въведе, може да доведе до сериозни социални кризи. \nБезусловният базов доход не е единственото решение за компенсиране на засегнатите от дигитализацията на труда, особено в страните с добре развита социална система. В процеса на дигитализация на икономиката освен чисто материалното компенсиране на преден план излиза и въпросът с правата на работниците и служителите и ролята на социалните партньори (синдикати, работодатели) и сътрудничеството между тях под крилото на държавата в един до голяма степен дигитализиран пазар на труда. Синдикатите ще са в нова роля Работодателите - също. Социалното сътрудничество ще мине на нов етап. Ще е необходим активен обществен диалог за изготвяне и координиране на общи действия с цел човешкият фактор да остане с водеща роля и да не бъде изместван изцяло от машините и изкуствения интелект. И това трябва да е приоритет на държавници, политици, синдикати, работодатели. Ясно е, че целите трябва да са максимален икономически ефект, изразяващ се във висока производителност и растеж, и в същото време да се запазят човешки ценности, свързани с достойния труд и възможностите за самоусъвършенстване и поддържането на благоденствие. Правата на работниците в света на дигитализирания труд трябва да бъдат гарантирани, в т.ч. правото на труд, безусловното право на преквалификация, безусловен минимален базов доход и т.н. \nВ съвсем близко бъдеще европейският и българският пазар на труда ще изглеждат различно. Производителността ще се увеличава с бързи темпове, няма да стои така въпросът с работната заплата. През последните няколко десетилетия средните заплати се увеличават с незначителни темпове, докато заплатите на висококвалифицираната и високоплатената работна ръка се увеличават със сериозни темпове. Ще се задълбочават различията между работниците и служителите с висока и ниска квалификация, ще изчезват професии, ще се развива споделената икономика - модел, който заобикаля държавната регулация. Все по-богати ще стават хората с актуални и многостранни компетентности, особено дигитални, и все по-бедни ще бъдат хората без компетентности и с ниски умения. Дали тези бързи промени ще доведат до по-голям икономически просперитет? Далеч не е ясно. \nСериозно е предизвикателството и връзката между дигитализацията на труда и образованието. Засилване на дигиталното обучение, образование и умения от най-ранна детска възраст, подобряване на цифровите умения на по-широкото население ще са от приоритетно значение. За Европа към 2020 г. прогнозно се очакват \nмежду 750 и 850 хил. незаети работни места заради липса на кандидати с дигитални и комуникационни умения. \nЛогичен е въпросът: хората, загубили работни места, които са изисквали средноквалифиционно ниво, дали ще могат да преминат по някакъв начин към тези висококвалифицирани работни места? Отговорът би бил \"Не!\", ако не преминат през обучение и образование. Затова и в ЕС, и в България е необходима мобилизация на целия потенциал, за да стане възможно младото поколение да е подготвено да започва работа в \"дигитални\" професии. В училищата трябва да се включи обучение, което да гарантира дигитални умения, да се насърчава обучението през целия живот и да се гарантира преподаване на дигитални умения от ранна възраст. И обществото трябва да приеме, че ученето е за цял живот и не завършва с официалното обучение. Обучението на възрастни ще набира все по-голяма популярност. Традиционните модели на кариерно развитие ще останат в историята. \nЯсна е и необходимостта от адекватно законодателство. Едва ли някой се съмнява в необходимостта от цялостна промяна в сферата на организацията на трудовата заетост. Нововъзникващите форми на труд и препитание, наред с навлизането на иновативни комуникации и технологии, както и демографските промени няма как да не наложат изменения в законодателната рамка. Трябва да се създадат гаранции, че масовото навлизане на дигитализацията в икономиката ще води не само до растеж, но и до справедливо разпределяне на благата от този растеж, до запазване правата на работници и служители. Необходимо е тази политика да гарантира регулации, които да направят възможно най-широко общественото споделяне на ползите от иновациите. \nДигитализацията ще създава нови индустрии и бизнес модели, ще руши старите. Хората ще стават все по-различни и ще се трудят все по-дълго. Голяма част от ролите, професиите и длъжностите ще са такива, за каквито не сме чували. Ако се базираме на развитието на човечеството през вековете, трябва да признаем, че опасения за пазара на труда от дигитализацията има, но трябва да сме наясно, че ако се подходи разумно и с разбиране към проблемите, тези опасения ще се окажат неоправдани.   \n", "date": "2018.03.19", "title": " Защо ще растат опашките пред бюрата по труда  "}
{"url": "http://www.duma.bg/node/163024", "text": "Честно казано, очаквах по време на честването на 140-годишнината от Руско-турската война да се случи \"ритуално жертвоприношение\" на Московския и на цяла Русия патриарх Кирил. Невъзможно беше в страна, в която русофобията е визитна картичка на нейния елит и на най-гледаните електронни медии, патриарх Кирил да се \"отърве\" само с  благодарности. Соросоидите-неолиберали търсеха повод да бъде оплют и заклеймен патриархът на Русия и той беше намерен в огорчението на негово Светейшество от провокациите на русофобите в дните на празника. \nФабулата на провокацията - \"Омразният и покварен руски патриарх-плутократ\",  се разви след отпътуването на Кирил от София като \"публична защита\" на българското ни достойнство на свободни хора. Сигурен съм, че никога, в никаква страна, патриарх Кирил не е бил така жестоко бичуван, подиграван, злобно коментиран, осъдително оценяван, както у нас (дори и в Украйна, в която православната църква е в разкол, не е така!). \n Ето някои от провокациите, които запълниха празничното всекидневие на Трети март. Първа теза на провокаторите. Русия обявила война на Турция поради чисто егоистични интереси - да овладее Проливите и да подобри имиджа си в оркестъра на Великите сили в Европа. Втора теза. Руско-турската война влиза в остро противоречие с идеала на Васил Левски и на останалите ни възрожденски дейци, работили за самостоятелно освобождение на отечеството. Трета теза. Българското опълчение, а не толкова руската армия ни е освободила. Четвърта теза. Въздишки по химерата \"Ако Западът ни беше освободил...\", макар че в онзи период колективният Запад, по думите на Бисмарк, не би пожертвал костите и на един померански войник за отвоюването на свободна и независима България. Пета теза. Преднамерено в телевизионни репортажи и в слова на български политици и държавници \"изчезват\" лексемите \"Русия\", \"руска армия\" руски народ\" и пр. с цел да се омаловажи приносът на руската държава.  Затова пък зачести замесването на словосъчетанието \"руска армия\" с имена на народности, чиито синове тогава служат под знамената на руския император. Шеста теза. По-добре България да бе останала под турско \"владичество\", вместо да ни освобождава окупационната армия на Руската империя. Седма теза. Трябва да благодарим главно на Западните държави за нашето освобождение, а не на Русия и руския народ. И т.н. \nНяма как руският патриарх да не се е засегнал като гражданин на велика държава от този информационен и политически разгул, от това преиначаване на историческата истина, от такова нагло пренаписване на Руско-турската война. И да не реагира! Реакцията му беше побрана във възгласа - \"Огорчен съм...\"  \nВярно е, че и аз не очаквах в прицела на критиката на руския патриарх да попадне президентът Радев, тъй като неговите прояви и речи, в сравнение с тези на останалите български политици и държавници, бяха далеч по-обективни  по отношение на Русия, излъчваха почит и признателност към нейната роля в Освободителната война. Огорчението на патриарха вероятно е било предизвикано от придружаващия текст, свързан с тържествената заря-проверка. В него не се говори за \"финландци, поляци, украинци\", но се споменават  държавите \"Финландия, Полша, Литва, Украйна\". И въпреки това тонът в изказването на патриарх Кирил можеше да бъде по-изискано дипломатичен. Още повече, че той се намира в  държава, в която всяка фраза на човек, пристигнал от Руската федерация, се гледа под лупа. \nДопускам, че патриарх Кирил отправя укори към президента Радев и поради друга причина. Счел е, че българският президент и по конституция олицетворява не само българския народ, но и политическия му и икономически елит. А този елит, откъдето да го погледнеш, от дясно на ляво, или от ляво на дясно, в голямото си мнозинство е готов да предаде православна и славянска Русия на мига, само и само да заслужи похвали от Големия  задокеански брат. Иначе патриарх Кирил и на паметника на Шипка, и на различните богослужения се произнасяше с огромен пиетет за българския народ, прекланяше се пред неговата историческа мисия. \nПо всичко личи, че на срещата си с руския патриарх президентът Радев се е държал като национално отговорен държавник, който със завидно достолепие отстоява интересите на България, давайки свидетелства за своите дълбоки ангажименти с българската участ и история.  \nНе ме учудва, че сега в публичното пространство се фокусират не положителните  оценки патриарх Кирил, казани при заминаването му, за респектиращите качества на президента  Радев, а единствено неговите критични реплики (\"назидателния му тон\"), които засягат  неблаговидната роля на българска политическа класа. А тези реплики, характеристики и оценки са справедливи и точни, макар и нелицеприятни! \n Вече изтъкнах, че в дните на честването системно и целенасочено течеше на пълен ход пропагандата срещу Русия и руските хора! В електронните медии \"гастролираха\" познати с русофобството си журналисти, които предоставяха екрана най-вече на отрицателите на Русия. Т.нар. алтернативно мнение беше замразено във фризера. Десетина дни след отпътуването на патриарх Кирил получи публичност и коментарът на президента Радев за разговора помежду им. Общо взето, с типичния за него рационализъм Румен Радев формулира своята гледна точка към събитието. Тази гледна точка издава самочувствието на човек, готов да пребори всяка трудна ситуация,  която подлага на изпитание неговия човешки морал и българска съвест. \n Румен Радев отбелязва, че патриарх Кирил е стъпил на българска земя като духовник, а си е отишъл като политик. В \"политик\" и \"политика\" президентът влага отрицателно значение, подразбирайки такива гледища и дейности на духовника, които са в противоречие  с църковния канон. Споменах вече, че извън може би сбъркания адрес на посланието на руския патриарх, в критичните му оценки не намирам нищо укоримо! Като в съда: \"Истината и само истината!\". \nВсъщност, невъзможно е историческият път на религиите и на техните институции да бъде разделен от политиката. Вгледайте се в средновековната и възрожденска летопис на католическата църква, за да се убедите какъв решаващ дял в нейната дейност се пада на политиката. От друга страна, нима конфликтът на  Руската православна църква с болшевиките не съдържа политически основания? Когато дарява  средства и съкровищницата си за победата над фашизма в началото на агресията на Хитлерова Германия срещу Съветска Русия, Руската църква  извършва политически акт. Спасяването на българските евреи с помощта главно на Българската православна църква е политическа активност, която бламира Закона за защита на нацията и антиеврейското фашистко законодателство. Не е ли сходно положението с религиозните институции на юдеи, на ислямисти или будисти? Пък и кой е наредил човеколюбието на църквата да се сепарира от участието й в политиката? Патриарх Кирил не крие, че е руски патриот и че поддържа от своята висока позиция възродителната и родолюбива политика на президента Владимир Путин! Дали сегашният вой срещу патриарх Кирил не е тъкмо заради тесните му връзки с Кремъл? \nПрезидентът Радев смята, че критичната реакция на патриарх Кирил не е отклик на емоции и спонтанно раздразнение, а представлява резултат на \"политическа режисура\": \"Вярвам - подчертава президентът, - че Негово Светейшество е бил въвлечен в нея. Убеден съм, че в Москва ще осмисли случилото се\". Да осмислим казаното. Лайтмотивът на фразата е, че патриарх Кирил са го  \"въвлекли\" в \"политическа режисура\", в своего рода политически заговор срещу България и българите. Лично аз съм убеден, че такава \"политическа режисура\" в Русия не съществува и че патриарх Кирил, с неговия богат житейски, религиозен и политически опит, не би могъл да бъде вкаран в капана на каквато и да е \"политическа режисура\". Съгласно формалната логика, ако продължим съждението на президента, най-близко до ума е източникът на тази \"политическа режисура\" да се потърси във фактори, които стоят по-високо от патриарха в йерархията на днешното руско общество. Но подобно допускане само по себе си е безпочвено. \nВ изявлението си президентът Радев подчерта, че признателността ни към Русия е на свободни хора, които помнят и уважават миналото си, но благодарността не може да е за сметка на достойнството. Тук президентът явно има предвид българския народ, който наистина помни и уважава миналото си и чиято благодарност не може да е за сметка на достойнството му. И този негов красноречив жест няма как да не бъде подкрепен от всеки гражданин на България. \nЩе направя някои уточнения, отново по линията политическия ни елит и народа! \nСтрува ми се, че специално използваният от Румен Радев термин \"свободни хора\" би могъл да бъде допълнително нюансиран. Бих се съгласил изцяло с президента за \"свободните хора\", ако има предвид преди всичко българския политически елит, на който действително му е широко около врата. Но народът? Може ли да бъде наречен \"свободен\" народ, чиито властници го принуждават да изпълнява чуждоземни повели и чиято територия е осеяна с военни бази на чужда държава? Каква свобода е правото на бедняка, както пише Анатол Франс, да спи под мостовете на Сена? Свобода в условията на тотална деиндустриализация и обедняване на населението! На демографска катастрофа! На привидна независимост на словото! Свобода, която съществува в условно наклонение! \nПохвално е обещанието на президента Радев да работи за възраждане на българо-руските отношения. Дано успее в това си начинание! И дано \"другите\", които според него са съсипвали години наред тези отношения, му позволят! \nПровокациите, погрешните или правилни интерпретации на 140-годишнината на Руско-турската освободителна война няма как след време да не изтекат в канализацията на злободневната събитийност. Но посещението на патриарх Кирил ще остане в историята на България и Русия с неговото признание, с което той дойде - че без българското православие, без българското четмо и писмо, без българските богослужебни книги, нямаше да ги има руското православие, руската велика култура, руската велика държава. Цитирам дословно:    \n \"Без българското православие нямаше да има и руско православие. Чрез българското православие руският народ получи основите на Православната вяра от България\". \n            \n", "date": "2018.03.19", "title": " \"Ритуално жертвоприношение\" на патриарх Кирил  "}
{"url": "http://www.duma.bg/node/163029", "text": "Великобритания отказа да осигури достъп на руски дипломати до бившия полковник от Главното разузнавателно управление Сергей Скрипал, който стана жертва на нападение с химическо вещество в началото на месеца в Солзбъри, предава ТАСС \nОт посолството на Русия в Лондон са заявили, че \"са поискали консулски достъп до Сергей Скрипал и неговата дъщеря, но британската страна е отказала, тъй като разглежда двамата като свои граждани\". Според руския посланик в Лондон, отказът на Великобритания да даде информация за състоянието на Скрипал и неговата дъщеря Юлия, противоречи на Виенската конвенция, като дипломатът е подчертал, че Москва има право да получи данни за състоянието бившия двоен агент, който все още е гражданин на Руската федерация.  \nВ неделя външният министър Борис Джонсън обяви в интервю за БиБиСи, че Великобритания е готова да си сътрудничи с Русия в разследването на отравянето на Скрипал и дъщеря му и е готова да й предостави достъп, но иска също така да бъдат изяснени обстоятелствата около смъртта на Николай Глушков. Джонсън иска това да се случи \"в близките дни\". \nМеждувременно Москва поиска от ОССЕ защита за журналистите си във Великобритания. Москва повдигна в ОССЕ въпроса за защита на руските журналисти във Великобритания, тъй като са започнали да получават заплахи. Руският посланик във Великобритания Александър Яковенко обяви, че руските дипломати във Великобритания също получават заплахи, но те са значително по-малко от думите на подкрепа от обикновените британски граждани. Той разсея опасенията, че Москва може да отговори с ограничаване на енергийните доставки на британските мерките, предприети във връзка с отравянето на бившия полковник от ГРУ Сергей Скрипал. \n\"Русия е надежден доставчик, тя никога не нарушава договорите си. Доставчикът зависи също от клиента, както и обратното\", каза Яковенко в интервю за Mail on Sunday. Британските електрически компании са предупредени от разузнаването да затягат сигурността си заради риск от руски кибератаки, пише британският вестник \"Таймс\". \n\"23 дипломатически сътрудници на британското посолство в Москва се обявяват за персона нон-грата и трябва да напуснат страната в едноседмичен срок. Отчитайки диспропорцията в броя на консулските учреждения на двете страни, се оттегля съгласието на Русия за откриване и функциониране на генерално консулство на Великобритания в Санкт Петербург. Съответните процедури ще се осъществят в съответствие с международната правна практика. Във връзка с нерегулирания статут на Британския съвет в Руската федерация се прекратява неговата дейност\", се казва в изявление на руското МВнР, след като британският посланик Лори Бристоу беше спешно извикан в руското външно министерство. Изгонването на британските дипломати е в отговор на мерките, предприети от Лондон. \nВ друго свое интервю Борис Джонсън нарече \"безполезни\" ответните мерки на Москва. Думите му бяха излъчени от телевизия SkyNews. \"Тези безполезни мерки само ще накажат обикновените руснаци, лишават ги от възможността да учат английски и да получават британски визи\", каза Джонсън. \nНай-вероятният източник на произход на химикала тип \"Новичок\" е Великобритания, Щвеция, Словакия, Чехия, под въпрос са САЩ, заяви говорителят на руското външно министерство Мария Захарова. Тя също така отбеляза, че Великобритания акцентира върху руския произход на нервно-паралитичното вещество, опитвайки се да отклони вниманието на обществото от страните, които притежават негови образци. Шведският външен министър Маргот Валстрьом отхвърли изявлението на  Захарова за шведския произход на \"Новичок\". \"Отхвърлям твърденията на говорителя на руското Министерството на външните работи, че нервно-паралитичният агент, използван в Солсбъри, може да има шведски произход\", написа Валстрьом в туитър. Прага също реагира. Министърът на отбраната Карла Шлехтова и първият дипломат на Чехия Мартин Стропницки смятат, че изявлението на  Захарова за чешкия произход на нервно-паралитичното вещество \"Новичок\" е безпочвено. Дипломатическото ведомство на Словакия също отхвърли изявлението на руското външно министерство за възможния произход на \"Новичок\" от Словакия. \nЕдва една трета от британците подкрепят бойкот на Световното първенство в Русия от страна на английския национален отбор, докато само 26% от жителите на Германия са на мнението, че страната им трябва да застане срещу Русия от солидарност към Великобритания. Това показват резултатите от допитване до общественото мнение, проведено от \"Еминд\", съобщи в. \"Билд ам зонтаг\".   \n", "date": "2018.03.19", "title": " Лондон иска да сътрудничи с Москва за Скрипал  "}
