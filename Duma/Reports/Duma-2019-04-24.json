{"url": "https://duma.bg/4-mesetsa-bavyat-tunela-kray-lovech-n190586", "text": "Още през ноември 2018 г. областната управа на Ловеч е обещала, че до 22 декември тунелът край входа на града ще бъде пуснат. Това обаче още не се е случило, а ремонтните дейности продължават, възмути се от забавянето зам.-председателят на БСП Деница Златева. Крайният срок е качен на сайта на областната управа, както и писмо от тогавашния председател на АПИ Светослав Глосов до бившия областен управител, сега директор на АПИ. Тунелът е бил отворен за кратко в началото на годината, след което отново е затворен. През последните дни седмата в евролистата на БСП е на обиколка в Ловешко и местни жители се оплакали от забатачения ремонт.  \"Важно и полезно е да се строят магистрали, за да се развива инфраструктурата и да привличаме чужди инвестиции, но не бива управляващите да изостават в ремонтните дейности на първокласни, второкласни и третокласни републикански пътища\", заяви Златева. Предстои БСП да представи брошура с качеството на пътищата в страната. \"Не бива да има двойни стандарти. Важно е да дадем на гражданите усещането, че независимо дали се возят по магистрали или по първокласни, второкласни и дори третокласни пътища, винетките, които плащат за тази услуга, им гарантират качествена пътна инфраструктура\", категорична е Златева. В радиоинтервю зам.-председателят на ПГ \"БСП за България\" Георги Свиленски се възмути от начина, по който се строят пътища у нас. Той подчерта, че не бива средствата да се пилеят безотчетно. Депутатът припомни многобройните откази от МРРБ и от \"Автомагистрали\" ЕАД да предоставят договорите за изпълнение на строителството на пътищата. \"Ако тези хора не бъдат отстранени от властта, контрол върху дейността няма как да се осъществи. Контролът става ясен, след като хората катастрофират върху тези пътища. Пътища, построени от ГЕРБ, отнемат човешки животи. Вече 6 месеца властта отказва да се направи независима проверка. Фактът, че отказват толкова време, показва, че тези хора имат притеснения и знаят, че ще бъдат заловени\", смята Свиленски. Той изрази опасения дали \"Автомагистрали\" имат необходимия технически и физически капацитет да изпълнят мащабен проект като АМ \"Хемус\". \"Ако ще правят магистрали като \"Марица\", \"Тракия\" и \"Струма\", по-добре да не правят нищо. След това трябва някой да ги ремонтира. Ако се правят настилки като край Своге, по-добре да не правят нищо, защото загиват хора\", обобщи социалистът. Фактът, че Борисов отново започна да прави копки, показва, че безизходицата при ГЕРБ е пълна, коментира той предизборната обиколка на премиера.", "date": "2019.04.24", "title": "4 месеца бавят тунела край Ловеч"}
{"url": "https://duma.bg/gerb-izvanredno-prodavat-25-obshtinski-imota-v-kazanlak-n190583", "text": "Спешното насрочване на \"извънредно\" заседание на Общинския съвет в Казанлък стана причина съветниците от БСП демонстративно да напуснат залата на ОбС. Председателят на групата на социалистите Пламен Караджов попита какво налага свикването на извънредно заседание, в което 25 от 33 точки са свързани с продажбата на общинска собственост. Социалистите са категорични, че спешност за заседанието няма, а председателят на ОбС Николай Златанов от ГЕРБ го е свикал незаконосъобразно. Според тях нарушението на Правилника за работа на Общинския съвет създава възможност от съдебно оспорване на взетите решения и изпадането им като нелегитимни. От БСП припомниха, че датата за заседанието е определена още през март, дневният ред обаче е публикуван 3 дни преди нея, а не най-малко 5, както е по правилник. Затова гласуваните решения са нелегитимни, категорични са те. \"Не са налице извънредни обстоятелства, нито значим обществен интерес, за да бъде свикано извънредно заседание. Правилникът е категоричен и трябва да се спазва от председателя\", коментира местният лидер на БСП Румяна Друмева. Тя добави, че председателският съвет е заседавал не 6 дни преди заседанието, а 4. По думите й Златанов не е спазил процедурите по организация на сесията и това води до риска взетите решения да бъдат оспорени по съдебен ред. Златанов се оправда с предстоящите Великденски празници и се оплака, че го атакували технически, а не юридически. Според него поведението на социалистите било предизборно и целенасочено. На заседанието бе повдигнат въпросът за бъдещето на общинския лагер в Равда. Както ДУМА вече писа, местните управляващи се опитват да го продадат на безценица. От БСП атакуваха взетото решение за продажба, а областният управител го върна на ОбС. Социалистите събират и подписка срещу продажбата на апетитния имот на морския бряг. Общинският съветник от ГЕРБ Боян Каличков попита кметицата Галина Стоянова дали социалистите са депозирали предложения за промяна на разходната част на бюджета във връзка с отмяната на сделката. Гербаджийката се възползва да прехвърли на БСП отговорността за изпълнението на общинския бюджет, защото с отпадането на планираните приходи от продажбата трябвало да отпадне и част от заложените разходи в инвестиционната програма на общината.", "date": "2019.04.24", "title": " ГЕРБ \"извънредно\" продават 25 общински имота в Казанлък"}
{"url": "https://duma.bg/bsp-obvini-vlastta-za-fashistkoto-sborishte-n190578", "text": "Необяснима и недопустима е пасивността на държавните институции пред наглостта, с която открити фашисти натрапват убежденията си на българското общество и на Европа, гласи позицията на ръководството на БСП. Повод за декларацията му е проведената в София международна среща на фашистки групировки от Полша, Германия, Чехия, Франция и Унгария. Както ДУМА съобщи, домакин на сборището бе организаторът на Луковмарш - Българският национален съюз (БНС). На срещата, проведена на стотина метра от СДВР, бе създаден паневропейски националистически съюз. \"Разбираме, че това засега е среща на маргинални партии, но независимо от това от Конституцията и Наказателния кодекс произтичат задължения към изпълнителната и съдебната власт за опазване на правовия ред. Тези задължения не бяха изпълнени, а плахата декларация на МВнР бе огласена след провеждането на това позорно за България събитие\", заявяват социалистите. \"БСП се противопоставя последователно на реабилитацията на фашизма в България и Европа и на неговите днешни последователи. Срещата в София е резултат от осъществяваната с помощта на български държавни институции реабилитация на действия и фигури от българския и европейския фашизъм през последните десетилетия. Нека помним думите на Юлиус Фучик: \"Хора, обичам ви, бдете!\", призовават от левицата.", "date": "2019.04.24", "title": "БСП обвини властта за фашисткото сборище"}
{"url": "https://duma.bg/idva-vzriv-ot-morbili-n190580", "text": "Със заповед на министъра на здравеопазването е сформиран Национален координационен съвет за контрол на морбили, който ще го подпомага за ограничаване разпространението на заболяването. Съветът ще изпълнява и дейности, свързани с анализирането и контрола на предприетите мерки. Към 22 април в МЗ е съобщено за 463 случая на морбили. Засегнати са 11 области в страната, като най-много заболели има в София-област - 165 души, следвана от Благоевградско - 136, в столицата те са 134. През последната седмица най-много случаи са съобщени от столицата, София-област и Благоевград. Най-много са регистрираните деца от 1 до 4 г. - 153 заболели. Имунизационното покритие през последните 7 години е между 91,5 и 95,1% при 13-месечните деца и между 87,4 и 94% при 12-годишните, но има области, в които имунизационното покритие е под 90%. Това докладва здравният министър Кирил Ананиев през февруари т. г., когато отговаря писмено на въпрос на депутати от БСП за действията си по недопускане на епидемия от морбили. Въпросът е зададен в средата на февруари, когато регистрираните случаи са били под 20. Министърът цитира и приетата от правителството в средата на октомври Национална програма за елиминация на морбили и рубеола 2019-2022 г. През март бе съобщено, най-вероятно щамът на морбили е внесен от Италия или Германия. Притеснителното е, че около празниците мнозина български граждани ще пътуват за чужбина. По данни на Института за анализи и прогнози на информационната среда в туризма за периода 25 април - 6 май около 110 хил. българи ще пътуват в чужбина, като повечето ще посетят Гърция, Македония и Сърбия. По предстоящите празници се очаква от 140 до 170 хил. чужденци да посетят България, като предимно ще са граждани на Румъния, Македония, Сърбия. Припомняме, че преди седмица Северна Македония обяви епидемия от морбили в цялата страна, когато заболелите бяха близо 1000 души, а починалите от началото на годината - трима. ", "date": "2019.04.24", "title": "Идва взрив от морбили"}
{"url": "https://duma.bg/prezidentat-radev-se-sreshtna-s-meditsinski-spetsialisti-n190579", "text": "\"Здравеопазването е сред основните приоритети на всяка просперираща държава. Протестите на медицинските специалисти и неудовлетвореността на пациентите в България показват, че здравният модел трябва да бъде преосмислен.\" Това заяви държавният глава Румен Радев на среща с представители на Инициативния комитет, който организира протести в цялата страна с настояване за спешни действия за преодоляване на неравенствата в системата на здравеопазването.  Настоявахме за тази среща, защото имаме доверие в президентската институция и очакваме морална подкрепа, отбелязаха на срещата представителите на протестиращите медицински сестри, фелдшери, акушерки и физиотерапевти. Според тях настоящият модел на здравеопазване е порочен, защото поставя основен акцент върху активното лечение, а профилактика и грижи за долекуване на практика не съществуват. \"Здравната система има интерес българинът да е болен, защото пациентите генерират приходи\", обобщиха оценката си за здравеопазването в България медицинските специалисти.   ", "date": "2019.04.24", "title": "Президентът Радев се срещна с медицински специалисти"}
{"url": "https://duma.bg/elena-yoncheva-v-elhovo-shte-spechelim-izborite-za-da-vazstanovim-balgariya-n190584", "text": "За да започнем да възстановяваме България, левицата трябва да има свои силни и ярки представители в ЕС и да спечели тези избори, заяви водачът на евролистата на \"БСП за България\" Елена Йончева в Елхово. Тя съжали, че управляващите и техният кръг от хора използват еврофондовете като донор за лично облагодетелстване. На това трябва да се сложи край, категорична бе журналистката. Ако Eлена Йончева не се беше ангажирала с проблема с бежанските центрове, може би тези дни управляващите щяха да обявят победителя в обществената поръчка, заяви секретарят на ПГ \"БСП за България\" Кристиан Вигенин. По думите му ГЕРБ се страхуват от нея, защото е разкрила далаверите за строителството на оградата по границата и е повдигнала въпроса за трафика на мигранти. По-късно Йончева, заедно с народните представители Кристиан Вигенин и Николай Пенев, се срещна с жители на община Стралджа. В Ямбол тя се включи в кампанията на местните социалисти \"Аз обичам Ямбол\" и заедно с членове на МО в БСП проведе анкета за проблемите на града и общината. По повод Международния ден на книгата водачът на листата на левицата подари на млади семейства книги с детски приказки.", "date": "2019.04.24", "title": "Елена Йончева в Елхово:   Ще спечелим изборите, за да възстановим България"}
{"url": "https://duma.bg/iliyana-yotova-gubim-rusiya-kato-partnor-n190582", "text": "Вицепрезидентът Илияна Йотова призова Европа да извади отношенията си с Русия от задънената улица, в която се намират в момента. Разговорът за санкциите срещу Русия е важен и икономическата сигурност на нашите граждани не позволява да свеждаме дебата до повърхностни лозунги със съмнителна цел, добави тя. Йотова участва на конференция \"Евро-векторите към геополитическия триъгълник САЩ - Китай - Русия\". Събитието бе организирано от Фондация \"Фридрих Еберт\" и Института за икономика и международни отношения. Налагането на санкции просто заради самите санкции е също толкова контрапродуктивно, колкото всяко самоцелно действие без ясна стратегия какво следва, заяви вицепрезидентът. Йотова е убедена, че с подобна политика Европейският съюз губи партньор в лицето на Русия във все по-сложния и динамичен азиатски континент, а и в целия свят. Илияна Йотова акцентира и върху липсващата активна роля на Европа на международната сцена. Вицепрезидентът посочи, че държавите членки не осъзнават, че редица от проблемите идват отвъд границите на ЕС и с активна външна политика могат да се решат вътрешни проблеми. Красноречив пример за това е мигрантската криза. Тя посочи, че отношенията между Вашингтон и Брюксел вече се базират на стремежа към протекционизъм, а не на взаимния компромис и търсенето на решения. Йотова призова също за актуализация на политиката спрямо Китай в съответствие с новите реалности. \"Докато политиката на Брюксел към Пекин е заседнала някъде в XX век, Китай се превърна в икономически и геополитически конкурент на ЕС\", заяви вицепрезидентът.", "date": "2019.04.24", "title": "Илияна Йотова:  Губим Русия като партньор"}
{"url": "https://duma.bg/borisov-obeshta-20-skok-na-bvp-s-postroyavaneto-na-hemus-n190585", "text": "С построяването на магистрала \"Хемус\" БВП ще се вдигне с поне 10-20%, обяви предизборно вчера премиерът Бойко Борисов. Лидерът на ГЕРБ направи оптимистичната си прогноза, докато инспектира строителството между Ябланица и Боаза. На предизборната обиколка на ГЕРБ в провинцията, маскирана като работно посещение, присъстваха регионалният министър Петя Аврамова, финансовият Владислав Горанов и шефът на Агенция \"Пътна инфраструктура\" (АПИ) Георги Терзийски. Работата по отсечката Ябланица - Боаза напредва и е напълно реалистично да е готова наесен - половин година предсрочно, докладваха от АПИ. Проектът се финансира изцяло от републиканския бюджет и се изпълнява от \"Автомагистрали\". В края на 2018 г. правителството осигури на строителя 1,3 млрд. лв. за изграждането на 134 км от магистралата. Борисов обяви, че до края на 2022 г. строителството на \"Хемус\" ще е подминало Плевен, а до две години ще е готова и частта от Белокопитово до Търговище. Той се възмути, че хората \"от година и половина карат по магистрала, а забравят труда на стотиците работници\". \"Чували сме всякакви глупости за \"Хемус\" кой какво бил направил. Всъщност тя е направена до Правец, знаете защо. И никой никога не е мислил да я прави, няма даже проект. А иначе всички умират да говорят за Северозапада, за Северна България и всичко останало\", заяви още Борисов, отново приписвайки си заслуги.", "date": "2019.04.24", "title": "Борисов обеща 20% скок на БВП   с построяването на \"Хемус\""}
{"url": "https://duma.bg/pokana-n190581", "text": "На 24 април от 18 часа в зала №3 на Националния дворец на културата ще бъдат представени кандидатите за депутати в Европейския парламент от листата на коалиция \"БСП за България\". Очакваме Ви! Градски съвет на БСП в София", "date": "2019.04.24", "title": "ПОКАНА"}
{"url": "https://duma.bg/darzhavata-poluchi-sreden-331-za-grizhite-za-detsata-n190577", "text": "Държавата получи оценка \"среден\" 3,31 за грижите за децата. Това е най-високата оценка до момента през осемте години, в които се изработва Докладът за грижите на държавата към децата, съобщиха от Национална мрежа за децата. През 2018 г. държавата получи най-ниската оценка от момента на изготвяне на доклада \"среден\" 2,88. Въпреки това напредъкът е незадоволителен, което в много голяма степен се дължи на некоординираните усилия на институциите и работата на парче, що се касае до политиките за децата и семействата, смятат от организацията. Оттам коментират, че през 2018 г. по-голямата част от промените са станали под натиска на родителски организации и на структури на гражданското общество.  Осмото поред издание на годишния доклад \"Бележник 2019: Какъв е средният успех на държавата в грижата за децата?\" беше представено вчера в София и в още седем града в страната. За трета поредна година докладът включва и мнението на над 460 деца, млади хора, родители и професионалисти.", "date": "2019.04.24", "title": "Държавата получи \"среден\" 3,31   за грижите за децата"}
{"url": "https://duma.bg/unss-e-zaplashen-ot-falit-n190575", "text": "Университетът за национално и световно стопанство е изправен пред риск да фалира заради възможно запориране на сметките му. Само преди дни фирмата изпълнител по европроект за строеж на нов корпус на вуза е поискала да й бъде заплатено за работата, която е извършила до 2018 г. Университетът обаче не може да й плати, тъй като държавата все още не е превела никакви пари по проекта. Той е започнал през 2016 г. с подписването на договор за нов учебен корпус, който трябва да бъде завършен в 30-месечен срок до 7 юни 2019 г. Строителството е след спечелен конкурс, чрез който се осигуряват 4,5 млн. лв. еврофинансиране по Оперативната програма \"Региони в растеж\". Тогава е потвърден и ангажиментът за осигуряване на 7,5 млн. лв. съфинансиране от страна на Министерството на финансите чрез Министерството на образованието и науката. Така държавата трябва да осигури по 2,5 млн. лв. за всяка от трите години на строителството. Обещаното финансиране обаче така и не е получено и изпълнението на проекта е спряно през 2018 г.  Година по-рано с редица писма академичното ръководство е сигнализирало отговорните институции за забавянето на финансирането на новия учебен корпус, но отговор не е получило. Студентският съвет и синдикатите на УНСС също са пратили запитвания до министър-председателя, в които се изразява надежда, че средствата в най-скоро време ще бъдат осигурени. Отговор все още няма.  На 16 април изпълнителят на проекта е отправил покана към УНСС за доброволно изпълнение на текущите задължения. Сега университетът е заплашен от запориране на сметките, което ще доведе до спиране изплащането на стипендиите и помощите на студентите и докторантите, на заплатите на преподавателите и служителите. Това става в навечерието на неговия 100-годишен юбилей. \"Недоумяваме как е възможно държавата да поеме ангажимент към студентите, преподавателите и служителите на УНСС и да не го изпълни. Още повече, че правителството обяви образованието за свой приоритет\", пишат от ръководството на вуза. Оттам призовават правителството да осигури необходимите 10,3 млн. лв. за проекта, за да може не само да се изплатят задълженията, но и да бъде завършен и оборудван учебният корпус. Финансирането трябва да се осигури в най-кратки срокове, за да се удължи срокът на проекта. В противен случай ще бъдат загубени 4,5 млн. лв. европейска безвъзмездна помощ, която държавата ще трябва да връща заедно с лихвите.  Междувременно от Министерството на финансите отговориха, че ще бъдат осигурени средства от държавния бюджет, но едва след като бъдат усвоени европарите. Ще бъде възложена и финансова инспекция по проведената от УНСС процедура по Закона за обществените поръчки за строителството на новия корпус.", "date": "2019.04.24", "title": "УНСС e заплашен oт фалит"}
{"url": "https://duma.bg/ot-pediatriyata-preduprediha-za-kolektivni-ostavki-n190576", "text": "Ако исканията на медиците от Специализираната болница по детски болести \"Проф. д-р Иван Митев\" в София, те са готови да подадат колективна оставка. Това стана ясно по време на вчерашния им протест, който е втори за по-малко от седмица. От уникалната болница настояват за отпадане на лимитите за прием на пациенти и смяна на статута на болницата, която в момента е търговско дружество.  От екипа на болницата не вярват на обещанието на МЗ от миналата седмица, че до 2 години ще бъде изградена националната детска болница, след което статутът й ще бъде променен. Пак тогава бе обещано, че до 15 май ще бъде готова и методиката за формиране на възнагражденията на медицинските кадри в страната, която разработва екипът на МЗ съвместно със съсловни организации и асоциации. Медиците от \"Проф. д-р Иван Митев\" настояват да бъде разрешен и проблемът с ниските заплати и с недостига на кадри. Следващият протест на педиатрите ще бъде на 10 май.", "date": "2019.04.24", "title": "От Педиатрията предупредиха за колективни оставки"}
{"url": "https://duma.bg/prodalzhava-podpiskata-za-zakrivane-na-poligona-kray-tsrancha-n190574", "text": "Жителите на Црънча продължават подписката с искане да бъде закрит стрелковият полигон край селото, въпреки твърдението на министър Красимир Каракачанов и на началника на отбраната Андрей Боцев, че това няма как да стане. Хората са категорични, че инициативата им не е свързана с предстоящите избори, а с нарушаването на човешките им права. Жителите на Црънча са възмутени от позициите на ръководството на Министерството на отбраната, че когато идват избори в Црънча искат закриване на полигона. Подписката ще бъде изпратена до всички държавни институции в рамките на месец. При липсата на адекватна реакция ще бъдат организирани блокади, заканиха се хората.", "date": "2019.04.24", "title": "Продължава подписката за закриване на полигона край Црънча"}
{"url": "https://duma.bg/panelkite-pochti-izcheznaha-ot-pazara-na-imoti-n190568", "text": "Панелните апартаменти постепенно отпадат от пазара на недвижими имоти. Такъв извод може да се направи от данните на имотната компания Bulgarian Properties, според които на новото строителство се падат 90% от закупените жилища през първото тримесечие на годината. От компанията отчитат нестихващ силен интерес към покупки на жилища в проекти и в начален етап на строителство. Причина за това са по-ниските цени на старта в сравнение с тези в напреднал етап на изграждане, както и по-големият избор от налични апартаменти, с който купувачите разполагат. Този процес е стимулиран допълнително от инвеститорите, които все по-често предлагат гъвкави схеми на плащане с малък процент самоучастие и заплащане на баланса с банков кредит при завършване на сградата. Освен това купувачите разширяват периметъра си на търсене и се пренасочват към квартали с нараснало предлагане при по-ниски цени. 2019 г. ще донесе дългоочакваното пазарно равновесие чрез баланс между търсене и предлагане при запазване на стабилни цени на имотите. Това ще удовлетвори незадоволеното търсене от предходните години и ще даде по-голяма увереност на пазарните участници да сключват сделки, се казва в анализа на Bulgarian Properties. \"Първите месеци на годината ни изненадаха с нараснала активност. Имотният пазар като че ли превключи на по-висока скорост още със старта на 2019 г. и в момента определено е във възход с нараснали обеми и много силна динамика\", обобщава тенденциите Полина Стойкова, изпълнителен директор на Bulgarian Properties. \"В рамките на очакванията ни растежът на цените на имотите в София затихна и навлизаме в период на задържане на стабилни нива с леки колебания - плато, в което ще останем в следващите 1-2 години\", допълва тя. Данните на Bulgarian Properties сочат, че 2019 г. започва със средна цена на жилищата в София от 1080 евро/кв. м при 1085 евро/кв. м през последното тримесечие на 2018 г. Нарастването на цените достигна своя пик в края на 2017 г. и началото на 2018 г. и към пролетта на миналата година видяхме, че купувачите се отдръпнаха и заеха изчаквателна позиция. Това доведе до затихване на нарастванията на цените и годината приключи с ръст под очакванията - едва 4% на годишна база, отбелязват от Bulgarian Properties. Според компанията новата вълна проекти ново строителство, която се появи на пазара от лятото на 2018 г., постепенно е върнала купувачите на пазара.", "date": "2019.04.24", "title": "Панелките почти изчезнаха от пазара на имоти"}
{"url": "https://duma.bg/sasht-litsenzirat-balgarska-vaksina-sreshtu-svinska-chuma-n190563", "text": "Надеждите на свиневъдите за голям научен пробив и откриване на ваксина срещу опасния вирус на африканската чума по свинете (АЧС) скоро може да се сбъднат. Американското министерство на земеделието (USDA) е обявило, че възнамерява да предостави на българска компания изключителна лицензия за експериментална ваксина срещу африканската чума, става ясно от съобщение на федералните регистри. Предварителната изключителна лицензия може да бъде предоставена при условие, че в срок от 30 дни от датата на публикуване на известието американската Служба за изследвания в селското стопанство не получи възражение с писмени доказателства и аргументи. Крайната дата за представяне на коментари за ефективността на новия медикамент е 22 май тази година.  Проучвания за създаване на ваксина срещу вируса се водят също в институти в ЕС, Русия, Китай и други страни, които търпят сериозни щети от разпространението на инфекцията.", "date": "2019.04.24", "title": "САЩ лицензират българска ваксина срещу свинска чума"}
{"url": "https://duma.bg/priemna-n190570", "text": "На 23 април от 15 до 17 часа народният представител от \"БСП за България\" Румен Георгиев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86.", "date": "2019.04.24", "title": "Приемна"}
{"url": "https://duma.bg/gerbadzhiite-v-haskovo-ne-iskat-da-stavat-deputati-n190571", "text": "Шестият, седмият и осмият в листата на ГЕРБ от 29 хасковски МИР вече са отказали да заемат мястото на Делян Добрев в парламента. Отвод са си дали пожарникарят и бивш зам. областен управител на Хасково Валентин Ангелов, настоящият зам.-министър на енергетиката Жечо Станков и националният здравен инспектор д-р Ангел Кунчев. Така в НС могат да влязат номер 9 и 10 в листата - директорът на Националния исторически музей д-р Бони Петрунова и зам.-председателят на Общинския съвет в Хасково Митко Полихронов. Запознати коментират, че повечето от имената в хасковската листа не проявяват интерес, тъй като почти всички са уредени на сладки държавни постове. Припомняме, че Добрев бе водач на листата за последните парламентарни избори, а впоследствие стана и шеф на енергийната комисия. Наложи му се да подаде оставка след скандала покрай \"Апартаментгейт\". В НС влязоха също ексобластният управител на Хасково Станислав Дечев и бившата зам.-шефка на Общинския съвет в Хасково Евгения Ангелова. През май 2017 г. Дечев подаде оставка по \"лични мотиви\". Мястото му трябваше да заеме адвокатката Гергана Кръстева, бивш шеф на Общинския съвет в Димитровград, но тя си направи отвод. Така ПГ на ГЕРБ попълни петият - д-р Георги Тенев Станков, ветеринарен лекар и бивш шеф на ОДБХ в Хасково.", "date": "2019.04.24", "title": " Гербаджиите в Хасково не искат да стават депутати"}
{"url": "https://duma.bg/bsp-zakonat-za-rozata-ne-reshava-problemite-v-sektora-n190569", "text": "Закон за маслодайната роза е необходим, но това, което се предлага за обсъждане и приемане от Народното събрание, няма да реши нито един проблем в сектора. Това се казва в становище на депутатите от \"БСП за България\", членове на парламентарната комисия по земеделие. Както вече стана известно, за обсъждане в НС бе внесен проектозакон за маслодайната роза. В рамките на една година МЗХГ разработва закона, защото пое ангажимент през 2018 г. за решаване на проблеми при изкупуването на розов цвят. Проблемите бяха ниските цени и липсата на купувачи, което доведе до протести и силно социално напрежение. Според депутата от БСП и зам.-председател на комисията по земеделие проф. Светла Бъчварова, ако този закон бъде приет, това ще доведе до отлив от производството на рози от средните и малките стопанства. В този вид не можем да подкрепим законопроекта, заявяват депутатите от БСП. Те отбелязват, че са силно скептични, че така разписан, законът ще осигури прозрачност и ще гарантира производството и преработката на розов цвят.  В документа се предлага създаване на регистри за производителите на розов цвят, на розопреработвателите и обектите за производство на продукти от цвят на маслодайна роза. Според БСП това ще бъде изключителна административна тежест за малките и средните стопанства, които са значителен брой. Голяма част от тях не са регистрирани като земеделски стопани, а включването в регистъра изисква регистрация. Ако я няма, производителят няма да има право да продава розов цвят. Така се копират същите изисквания, каквито има към производителите на тютюн. Тютюнопроизводството обаче се подпомага от държавата, а за производство на рози няма подкрепа, отбелязват депутатите. Тютюнът е акцизна стока, а понеже розите не са, за тях даже не може да се подаде информация колко розово масло се внася поради липсата на код за проследимост в НАП или НСИ. Точно заради това левицата пита как ще се гарантира, че българското розово масло е произведено от българска суровина. Отговор на този въпрос обаче няма. Според депутатите регистрацията на договорите за изкупуване също ще е проблем, защото търговците и преработвателите няма да се ангажират да го правят за малки стопанства.  Законът предвижда изключителен контрол, който е безпрецедентен в българското и европейското законодателство, ще го правят седем структури, се отбелязва в становището. Според депутатите от БСП това е, меко казано, \"безумие\", което ще доведе до дългосрочни негативни въздействия върху сектора. Те заявяват, че сериозната административна тежест за производителите на розов цвят е съчетана с невиждан контрол и още по-сериозни административнонаказателни разпоредби. Ако производител не е вписан в регистъра, глобите започнат от 500 и стигат до 5000 лв. В допълнителните разпоредби се предвижда райониране на производството на рози и съответно като резултат - гарантиране на защитеното географско указание \"Българско розово масло\". След 1970 г. в страната обаче райониране при отглеждането на култури не е правено и използването на данни отпреди повече от 50 г. едва ли е научно обосновано, заявяват от левицата.", "date": "2019.04.24", "title": "БСП:  Законът за розата не решава проблемите в сектора"}
{"url": "https://duma.bg/sem-reshava-s-kogo-da-zameni-kamenarov-n190572", "text": "Съветът за електронни медии трябва да реши днес кого да посочи за временен генерален директор на БНТ на мястото на Константин Каменаров. Досегашният шеф на БНТ получи присъда за шофиране в нетрезво състояние, което означава, че няма право да заема поста. Затова и СЕМ трябва да обяви нов конкурс, който да приключи до 3 месеца. Дотогава медията ще бъде управлявана от посочен от съвета човек. Според Закона за радиото и телевизията и временният директор трябва да има българско гражданство, висше образование и опит в електронни медии, журналистика, право или икономика, плюс поне 5-годишен трудов стаж в телевизия. Няма законово задължение заместникът на Каменаров да е член на Управителния съвет или ръководството на медията, но заради краткия срок и предизборната кампания най-вероятно СЕМ ще предпочете такъв кандидат. Източници на ДУМА обаче твърдят, че до последния момент никой не е изявил желание за поста. Преговори за временен генерален директор се водеха до късно вчера. Според слуховете някои от кандидатите не искали да \"изгорят\" за кратко и хранели надежди да се пробват за цял 3-годишен мандат след евровота. Каменаров оглави БНТ през август 2017 г. и назначи на програмен директор Емил Кошлуков, който до последно бе сочен като фаворит на представителите на ГЕРБ в СЕМ, които са и мнозинство.  Друго важно решение, което трябва да вземе медийният регулатор, е изборът на председател на съвета. Мандатът на досегашната шефка София Владимирова изтича в началото на май, но предвид почивните дни СЕМ ще вземе решението си сега.", "date": "2019.04.24", "title": "СЕМ решава с кого да замени Каменаров"}
{"url": "https://duma.bg/obviniha-petima-za-danachni-izmami-za-milioni-n190573", "text": "Специализираната прокуратура обвини четирима души в организирана престъпна група за данъчни престъпления. Пети участник в групата е извън България, предстои обвиненията срещу него да му бъдат предявени след неговото издирване и връщане в страната.  До момента е установено, че от 2014 г. до април 2019 г. групата е ощетила бюджета с поне 8,8 млн. лева чрез избягване плащането на корпоративен данък и ДДС. Групата е регистрирала офшорни фирми и търговски дружества в Гърция на името на подставени лица. След това е декларирала несъществуващи вътрешно общностни доставки на спортни стоки, както и продажби на спортни стоки чрез интернет платформа, които не са били отчитани. Групата бе хваната на 17 април при специализирана полицейска операция на ГДБОП.", "date": "2019.04.24", "title": "Обвиниха петима за данъчни измами за милиони"}
{"url": "https://duma.bg/gratska-firma-veroyatno-shte-stroi-gazovata-vrazka-balgariya-gartsiya-n190565", "text": "Гръцка компания е подала най-ниската ценова оферта за изграждането на газовата връзка между България и Гърция, стана ясно вчера при отварянето на офертите в офиса на проектната компания \"Ай Си Джи Би\". От първоначално поканените петима кандидати двама се включиха във финалния етап по избора на изпълнител в процедурата за възлагане на обществена поръчка. Официални оферти направиха гръцката \"Джей енд Пи – Авакс\", която е една от най-големите строителни корпорации в Гърция, и ДЗЗД \"Ай Джи Би – 2018\", в което са се събрали българските \"Джи Пи Груп\" и \"Главболгарстрой Интернешънъл\" с италианската \"Бонатти\".  Гръцката компания е предложила да изпълни проекта срещу 144,850 млн. евро без ДДС, докато офертата на българския консорциум е за 229, 700 млн. евро без ДДС. Втората оферта не влиза в прогнозната стойност на поръчката, която е 145 млн. евро без ДДС. Срокът за изпълнение е 18 месеца. По план 183-километровата тръба от Стара Загора през Хасково до Комотини с първоначален капацитет от 3 млрд. куб. м годишно трябва да бъде въведена в експлоатация до края на 2020 г., за да може \"Булгаргаз\" да започне да изпълнява договора си за внос на 1 млрд. куб. м азерски газ от находището \"Шах Дениз ІІ\".", "date": "2019.04.24", "title": "Гръцка фирма вероятно ще строи газовата връзка България-Гърция  "}
{"url": "https://duma.bg/protest-n190564", "text": "Десетки граждани се събраха отново пред сградата на КЕВР в София на протестират срещу предстоящото поскъпване на тока. \"Имаме една от най-скъпите електроенергии в Европа, а беше най-евтината. Всичко се прави в ущърб на българския данъкоплатец\", оплакаха се протестиращите. Те заявиха, че отново ще излязат на улицата, когато се гласуват в КЕВР нови цени на тока ", "date": "2019.04.24", "title": "Протест"}
{"url": "https://duma.bg/evrohold-uvelichava-kapitala-zaradi-sdelkata-s-chez-n190566", "text": "Компанията \"Еврохолд България\" иска да набере 154 млн. лв. чрез емитирането на нови акции на борсата. Решението за увеличение на капитала е взето на извънредно общо събрание, съобщиха от компанията. \"Еврохолд\" ще емитира до 80 млн. нови привилегировани акции, всяка с номинал 1 лв. и емисионна стойност 1.95 лв. По този начин холдингът може да набере до 154 млн. лв. Набраните средства ще бъдат използвани за подсилване на капиталовата позиция на групата, както и в подкрепа на нейната експанзия.  В съобщението не се посочва директно, че средствата са нужни за финансирането на сделката за българските активи на чешката енергийна компания ЧЕЗ. Припомня се обаче, че миналата седмица \"Еврохолд\" получи ексклузивност за придобиването на активите на \"ЧЕЗ Груп\" в България. Публичното дружество участва самостоятелно в процедурата. Ще финансира сделката \"със собствени средства и с подкрепата на водещи западноевропейски банки\".", "date": "2019.04.24", "title": "\"Еврохолд\" увеличава капитала заради сделката с ЧЕЗ "}
{"url": "https://duma.bg/ne-e-yasno-realen-li-e-rastat-v-prihodite-ot-turizam-n190567", "text": "Приходите от международен туризъм за първите два месеца на 2019 г. са 425 млн. евро, което е с 4,8% повече в сравнение със същия период на миналата година. Това казва министърът на туризма Николина Ангелкова по време годишна среща на Националния борд по туризъм. Това, по думите й, показвало, че независимо от трудностите нощувките били повече, престоят се удължавал и се оставяли повече средства в икономиката. Не е ясно обаче реален ли е ръстът в приходите от туризъм заради повишаването на цените. Още в края на миналата година имаше поскъпване на туристическите услуги между 7 и 11%. По данни на бранша то се дължи основно на по-високите цени на горивата и увеличаването на заплащането в туризма. Според министъра 2019 г. ще бъде динамична за туристическия сектор, а борбата ще бъде \"за всеки един турист\". Ангелкова съобщи за идея да се построи конгресен център в курорта Слънчев бряг, за да се увеличи притокът на посетители в \"крилата\" на летния сезон. Изпълнителният директор на туристическия борд Полина Карастоянова напомни за идеята на бизнеса един процент от приходите от туризъм в икономиката да се реинвестират в национална туристическа реклама и маркетинг на България като туристическа дестинация. Тя каза, че за 2017 г. приходите от сектора са 6,9 млрд. лв., а за 2018 г. - се очаква да са над 8 млрд. лв. Бордът предлага на кмета на София Йорданка Фандъкова заедно да издигнат кандидатурата на града за европейска столица на интелигентния туризъм за 2020 г. в рамките на процедурата, която вече в ход в Европейската комисия.", "date": "2019.04.24", "title": "Не е ясно реален ли е ръстът в приходите от туризъм"}
{"url": "https://duma.bg/tsenite-pri-zarnoto-padat-na-petrola-hvarchat-nagore-n190562", "text": "Една интересна тенденция се очертава от началото на 2019 г. по отношение на цените на зърното и горивата, отбеляза Васил Симов, изпълнителен директор на \"Софийска стокова борса\", на пресконференция. Цените при зърното падат на всички пазари, като само от началото на тази година намалението е с над 10%. В същото време котировките на суровия петрол и производните му по света, както и тези на Българската стокова борса буквално хвърчат нагоре. Причината са излишъците при зърното от предишната стопанска година 2017/2018. Очаква се този спад на цените да продължи заради по-добрата реколта през тази година според прогнозите. Това отбелязват от Световния съвет по зърното, който през март даде своите последни данни и анализи за моментното състояние на пазара. Очакваната реколта у нас е за около 6 млн. тона, а само очакваният ръст в производството на пшеница при Русия и Украйна е над 7 млн. тона, отбелязаха от стоковата борса.  За първите четири месеца на 2019-а цената на суровия петрол е скочила с главоломните 25%, като причините се крият в новините от международен характер. След като търговията започна през януари при 54 долара, вчера котировките достигнаха вече 72 долара. България и другите малки страни, които нямат собствено производство на петрол, са най-засегнати от повишаващите се цени. Котировките на петрола ще продължават да вървят нагоре, след като Вашингтон обяви, че всички облекчения по санкциите срещу Иран ще приключат до май, съобщава Ройтерс.", "date": "2019.04.24", "title": "Цените при зърното падат, на петрола хвърчат нагоре"}
{"url": "https://duma.bg/dzhordzh-fridman-nato-e-anahronizam-n190561", "text": "Geopolitical futures  Генералният секретар на НАТО Йенс Столтенберг говори наскоро пред Конгрес на САЩ. Неговите забележки са пълни с прокламации за продължаващата важност на НАТО и за ангажимента на всички ангажирани в неговото съществуване. Но моето мнение, което е споделяно мълчаливо от мнозина, но заявено ясно от малцина е, че НАТО всъщност е грешен съюз в грешно време и в резултата на това ще бъде заменен от нова структура. Но това няма да стане скоро. По време на общ мир и благоденствие страните членки на НАТО ще бъдат задоволени да запазят организацията, каквато е. Мотивацията да се смени с нещо по-полезно ще дойде от международна криза, толкова остра и динамична, че институции като НАТО ще изчезнат само за нощ и ще бъдат заменени от нещо, което по-добре ще се справи с кризата. След като такова събитие не се очаква в бъдещето, изгубилите давност структури като НАТО ще останат засега на местата си и ще продължат да хабят оскъдни ресурси, за да се издържат и да избягват въпросите относно своята полезност. Просто се опитвам да обясня процесите, които протичат. Целта на НАТО е да осигури безопасността на европейско-американския свят тази цел не трябва да се променя. Но инструментите за осигуряването й трябва да еволюират. НАТО бе създадена с една-единствена цел: да се предотврати нахлуването на Съветския съюз в Западна Европа, което може да доведе до съветско надмощие на европейския континент. Това също щеше свърже природните ресурси и работната сила на СССР с индустрията и технологичния тръст на Западна Европа - нещо, което щеше да промени глобалния баланс на силите. Като се има предвид, че Европа и САЩ вече са преживели две световни войни, най-лошият сценарий изглеждаше доста правдоподобен.  Две неща бяха особено важни, за да се отговореше на потенциална съветска атака. Първото е, че САЩ трябваше да участват в европейската защита. Второто е, че всички държави на Стария континент трябваше да са еднакво и неотменимо ангажирани. Най-голямата заплаха, освен съветското нахлуване, бе, че една или повече страни биха могли да излязат от тази коалиция или да се обърнат срещу нея, да обявят неутралитет или да се откажат от войната. За да станеше надеждна отбраната, редица разнородни и доскоро враждебни страни трябваше да бъдат моделирани в единна интегрирана военна сила. Всяка нация имаше собствени оперативни отговорности в случай на война, както и оборудване, и обучени войници, които са участвали в безкрайни военни учения. Белгия, например, бе натоварена с определени мисии, които би трябвало да започнат преди началото на ударите. Германия трябваше да поеме първия удар в центъра си, докато Великобритания трябваше да охранява Хамбург и други пристанища против сценария за \"Хамбургската схватка\", в който съветските сили трябваше да превземат града и след това да започнат преговори. Върховният съюзен командир на НАТО в Европа, който винаги е бил американец, командваше войски, принадлежащи към суверенни държави. Плановете на Военния комитет на НАТО, които трябваше да се изпълняват, ставаха все по-сложни и с повече възможности. Честно казано, сценариите станаха толкова барокови и толкова малко вероятни, че пред 80-те години ученията станаха фрагментарни. За да работи тази командна структура, организацията трябваше да вярва, че всеки член е готов и може да изпълнява своята роля. Всяка държава членка трябваше да разчита, че ще изпълни своята роля в плана и няма да прави европейски дипломатически пируети. Трябва да се помни, че единственият член, който европейците смятат за най-малко надежден, са САЩ. Тяхна задача беше да осигурят въздушни и морски подкрепления за силите на НАТО, борещи се да задържат територии колкото се може по на изток. Ако това се окажеше невъзможно, САЩ се ангажираха да защитават Европа с тактически и дори стратегически ядрени оръжия. Френският президент Шарл де Гол бе заявил, че САЩ няма да рискуват ядрена война, за да защитят Европа. Това беше част от военния план, който беше наистина несигурен. Това щеше да зависи от решението, които би взел президентът на САЩ в последната възможна минута. И това решение щеше да бъде непредсказуемо, защото ядрената война вероятно щеше да доведе до унищожаване, а не до стабилност. Въпреки това най-важното не беше дали американците са готови да започнат ядрена война или дали французите смятаха, че ще го направят. Най-важното бе, че руснаците вярваха, че това е възможно.  НАТО е създадена за извънредна ситуация, в която трета световна война беше възможна. Това беше свят, в който Европа беше разделена по средата и силите от двете страни можеха да наблюдават маневрите на противника с бинокъл. Това беше една Европа, която се обедини като едно географско понятие, като един политически ангажимент и единна военна структура. Ако някаква част от него се провалеше, Европа можеше и да не устои. НАТО беше създадена за такъв именно свят, необходима бе за стабилизиране на тогавашното положение. По същество НАТО прехвърля въпроса за войната и мира от националните правителства на своите членове върху собствените си военни и политически комитети. Нейната командна структура беше ръководена от американски офицер, който в крайна сметка все още слушаше управниците във Вашингтон. Сега може да звучи като неразумно споразумение, но като се има предвид състоянието на Европа по онова време, това не звучеше така. Добре, ама реалността, която тогава моделираше Европа, не съществува вече за цяло поколение. В момента няма обща заплаха за Европа. Руснаците се оттеглиха дълбоко зад старите си гранични линии. Те се специализираха в тролинг в интернет и не са на път да нахлуят. Европейците не са готови да координират военните си планове с НАТО. А американците, ако имат интерес да се изправят срещу руснаците в Полша и Румъния, няма да се нуждаят от военен план на НАТО. Обширната инфраструктура на НАТО е безсмислена. Решението, взето от много европейски правителства за намаляване на размера на техните армии, отразява суверенното им възприемане за малката  вероятност от война. Нежеланието пък на САЩ да гарантират европейската сигурност отразява реалността, че Европа не е изправена пред същото ниво на заплаха, както през 50-те години. САЩ са готови да позволят на Европа да поеме риска, че намалялата заплаха е правилно възприемана. Това не означава, че САЩ и Европа са готови да изоставят НАТО. Това е просто отражение на факта, че един военен съюз има мисия, а мисията, на която се основава НАТО, е изчезнала. Общият принцип, който обедини членовете на НАТО - общи интереси в областта на сигурността на Европа и САЩ - винаги ще бъде насочен към реалистичната оценка на ситуацията. Запазването на военен съюз, който няма връзка с реалността, по-скоро увеличава, вместо да намалява опасността за Европа и САЩ. Това е точно толкова безсмислено, колкото британските разузнавателни полети да продължават да се извършват над Германия, както е било през 1970 година. Тази война отдавна е свършила през 70-те години, както и НАТО, която е  създадена за война. Винаги ще има нужда от съюзи за сигурност. Но НАТО е анахронизъм, който се разминава с първоначалната си мисия. БГНЕС", "date": "2019.04.24", "title": "Джордж Фридман: НАТО е анахронизъм"}
{"url": "https://duma.bg/kim-pristiga-vav-vladivostok-n190560", "text": "Лидерът на Северна Корея Ким Чен Ун ще посети Русия по покана на руския президент Владимир Путин, където ще проведе разговори с него. Това съобщи Централната телеграфна агенция на Северна Корея, цитирана от РИА \"Новости\". Корейската информационна агенция не уточнява къде и кога ще се проведе срещата, РИА \"Новости\" обаче пусна информация, че събитието ще стане факт още днес (24 април). Два източника, свързани с подготовката на визитата на Ким Чен Ун, съобщиха пред руския в. \"Комерсант\", че в нощта на 23 срещу 24 април лидерът на КНДР ще посети севернокорейския граничен град Раджин, а след това ще се насочи към Русия. Срещата с Путин ще се състои във Владивосток на 25 април. Световните информационни агенции също съобщиха, че се очаква бронираният влак на Ким Чен Ун да пристигне във Владивосток в сряда. Конкретното място на срещата не се съобщава, но на територията на Далекоизточния федерален университет, където Путин и Ким Чен Ун биха могли да се срещнат, са засилени мерките за сигурност. Според \"Комерсант\" севернокорейската страна е настояла срещата да се състои именно там заради мерките за сигурност. Междувременно Ким Йо-чон, сестра на председателя на Държавния съвет на Северна Корея, която заема длъжността заместник-началник отдел в Централния комитет на Корейската трудова партия, пристигна във Владивосток още в понеделник, за да подготви срещата на лидерите на Северна Корея и Русия. \"На 22 април сутринта Ким Йо-чон отлетя от Пхенян до Владивосток, като пристигна в Русия по-рано от Ким Чен Ун, за да завърши последната подготовка за срещата\", пишат изданията. Южна Корея би приветствала посещението на севернокорейския лидер Ким Чен Ун в Русия, ако то допринесе за напредъка на усилията за ядрено разоръжаване на Севера, съобщи южнокорейската агенция \"Йонхап\", цитирайки високопоставен служител в президентството в Сеул. \"Разбирам, че председателят Ким Чен Ун може да посети Русия и вярвам, че би било добре за Южна Корея, защото това е част от процеса на ядрено разоръжаване на Корейския полуостров и може да доведе до добри резултати\", посочи той. В момента служителят е в столицата на Казахстан заедно с президента на Южна Корея Мун Дже-ин, където започна тридневно официално посещение в неделя.", "date": "2019.04.24", "title": " Ким пристига  във Владивосток"}
{"url": "https://duma.bg/shri-lanka-e-zhertva-na-otmashtenie-n190555", "text": "Разследването на атентатите в Шри Ланка разкрива, че те са \"отмъщение за Крайстчърч\". Това заяви пред парламента министърът на информацията Руван Вийеварден. На 15 март в новозеландския Крайстчърч бяха убити 50 мюсюлмани при нападения срещу две джамии.  Телевизия \"Скай нюз\" публикува записа, на който е заснет възможният изпълнител на единия от 8-те бомбени атентата в Шри Ланка. На кадрите, заснети секунди преди взрива, се вижда как мъж с тъмна коса и голяма раница на гърба върви по улица към църква. Записът прекъсна, когато той влиза вътре.  Полицията арестува и разпитва сирийски гражданин заради атентатите. Засега са задържани общо 40 души. Правителството обвини местната джихадистка организация National Thowheed Jamath (Нешънъл Таухид Джамаат) за кръвопролитията. Междувременно \"Ислямска държава\" пое отговорност за атентатите.  В страната влезе в сила режимът на извънредно положение. Интерпол изпрати група от експерти в помощ на разследването. Броят на загиналите достигна 321 души, 38 от които са чужденци - от САЩ, Великобритания, Германия, Португалия, Китай, Холандия, Белгия, Турция, Япония, Индия, Бангладеш и Пакистан. ", "date": "2019.04.24", "title": "Шри Ланка е  жертва на отмъщение"}
{"url": "https://duma.bg/haftar-barza-s-prevzemaneto-na-tripoli-n190554", "text": "Либийската национална армия (ЛНА) на маршал Халифа Хафтар започна втората фаза от настъплението срещу столицата Триполи, предадоха медиите. Тя се контролира от сили, лоялни на либийското Правителство на националното съгласие (ПНС). Сега Хафтар хвърли в бой резервите, за да ускори настъплението. Това може да е свързано с предстоящия свещен месец Рамадан (5 май - 4 юни), когато страните ще трябва да сключат примирие. Хафтар се надява дотогава да превземе ако не цялата столица, то поне летището на Триполи, твърдят някои медии. Досега в боевете са загинали 264 души и 1128 са ранени.  Файез Сарадж, ръководител на ПНС в Триполи, критикува Франция в интервю за в. \"Монд\", задето подкрепя Халифа Хафтар. Според него Франция \"оказва подкрепа на Хафтар заедно с други страни\".  ", "date": "2019.04.24", "title": "Хафтар бърза с превземането на Триполи"}
{"url": "https://duma.bg/zoran-zaev-zaplashi-vlastta-s-chistka-n190556", "text": "Премиерът Зоран Заев заплаши с чистка властта заради слабия резултат от първия тур от президентските избори. Според него гражданите, които не са упражнили правото на глас, са изпратили \"ясно посланието на недоволство към служителите от централната и от местната власт. Ще има чистка сред тях. След изборите ще настъпят промени\". Той призова тези граждани да гласуват на втория тур, защото \"това не е борба за Заев, не е борба за СДСМ, това е борба за родината. Близостта на гласовете означава: \"Груевски се завръща, режимът се връща\", посочи той. Анализът на първия тур показва, че от 58 общини управляващите социалдемократи са загубили в 43 общини, отбелязва в. \"Вечер\".", "date": "2019.04.24", "title": "Зоран Заев заплаши   властта с чистка"}
{"url": "https://duma.bg/turtsiya-othvarlya-antiiranski-sanktsii-n190553", "text": "Турция \"няма да приеме\" новите санкции на САЩ срещу държави, които купуват ирански петрол, съобщиха медиите. Мерките ще засегнат осем държави - Китай, Индия, Япония, Южна Корея, Тайван, Италия, Гърция и Турция.  \"Няма да приемем едностранните санкции и налагания по въпроса как да установяваме отношения с нашите съседи\", закани се турският външен министър Мевлют Чавушоглу, цитиран от Анадолската агенция. Според него решението не работи за регионалния мир и стабилност. Чавушоглу вярва, че в крайна сметка американското решение ще навреди на иранския народ. Турция е един от основните купувачи на ирански петрол. Според в. \"Сабах\" през 2018 г. Иран й е доставил над 25 млн. тона нефт.", "date": "2019.04.24", "title": "Турция отхвърля антиирански санкции "}
{"url": "https://duma.bg/zelenski-shte-nakazva-vinovnite-za-donbas-n190557", "text": "След встъпването на президента Владимир Зеленски в длъжност всички, които са замесени в нарушения и полукриминални схеми с материалното осигуряване на армията, ще понесат отговорност. Това написа в сайта \"Обозревател\" Иван Апаршин от екипа на Зеленски. \"Очевидно ще има арести\", заяви той. Апаршин предупреди още, че ще бъде разкрита и цялата истина за пораженията на армията през 2014 година в Иловайск и Дебалцево. По-рано Зеленски предупреди, че ще бъдат наказани отговорните за \"предаването\" на Крим на Русия. Екипът му обяви, че не признава референдума за Крим, но смята за неизбежен диалогът с Москва. Междувременно руският патриарх Кирил, за разлика от Владимир Путин, поздрави Владимир Зеленски с избирането му за президент. ", "date": "2019.04.24", "title": "Зеленски ще наказва  виновните за Донбас"}
{"url": "https://duma.bg/es-izklyuchva-predogovaryane-na-brekzit-n190558", "text": "Еврокомисията отново изключи всяко ново предоговаряне на договора за оттегляне с Великобритания, коментира говорителката на Комисията Мина Андреева на пресконференция. Тя добави, че понастоящем няма никакви преговори между Брюксел и Лондон за Брекзит. \"Председателят (на ЕК Жан-Клод Юнкер) работи, но за Брекзит сме в почивка\", уточни тя.", "date": "2019.04.24", "title": "EС изключва предоговаряне на Брекзит"}
{"url": "https://duma.bg/nova-ira-se-izvini-za-ubiystvo-n190559", "text": "Дисидентската републиканска групировка \"Нова ИРА\" пое във вторник отговорността за убийството на северноирландската журналистка Лира МакКий миналата седмица, когато полицията заяви, че е арестувала 57-годишна жена във връзка със стрелбата. Новата ИРА \"предлага пълно и искрено извинение на партньора, семейството и приятелите на Лира МакКий за нейната смърт\", се казва в изявление пред \"Айриш нюз\".  Двама мъже на възраст 18 и 19 години, които също бяха арестувани по-рано в разследването, бяха освободени без обвинение. Поемайки отговорност, \"Нова ИРА\" се опитва да оправдае действията си, като твърди, че журналистката е била убита по време на нападение срещу \"вражески сили\" и обвинява полицията, че е провокирала бунтовете, предшестващи нейната смърт. \"В хода на атаката срещу врага Лира МакКий беше трагично убита, докато стоеше до вражеските сили\", се казва в изявлението. Вестникът казва, че паравоенната групировка е използвала разпознаваема кодова дума - утвърден метод за комуникация през десетилетията на сектантски конфликт в Северна Ирландия, известен като \"The Troubles\". 29-годишната МакКий бе застреляна късно в четвъртък, когато дисиденти републиканци се сблъскаха с полицията в жилищния комплекс Крийгън във втория по големина град на Северна Ирландия Лондондери, известен още като Дери.  Напрежението в Северна Ирландия нарасна заради неяснотата около развода на Великобритания с ЕС. Възможността за \"твърд\" Брекзит и граница между Република Ирландия и Северна Ирландия  заплашва да обезсили Споразумението от Разпети петък, с което в края на миналия век се сложи край на насилието в разделената между католици и протестанти територия. В споразумението се предвиждаше пълно разоръжаване на всички въоръжени групировки, създаване на собствени органи на законодателната и изпълнителната власт в Ълстър, включително и на северноирландска полиция, с поравно представени католици и протестанти.  И от Дъблин, и от Белфаст вече заявиха, че възстановяването на границата помежду им е неприемливо, а от северноирландската полиция предупредиха за възникването на \"нов вид тероризъм\".", "date": "2019.04.24", "title": "\"Нова ИРА\" се извини за убийство"}
{"url": "https://duma.bg/shte-konsumirame-vse-poveche-plastmasa-chrez-riba-n190552", "text": "Близо 30% от рибите вече са отровени с пластмаса, а до 2050 г. в моретата ще има повече пластмаса в риби, твърди доклад на ООН. Според Американския институт за опазване на околната среда световното потребление на найлонови торбички е достигнало годишно ниво от 1 трилион. От тях само 1% се рециклират поради високите разходи - по-скъпо е да се рециклира пластмасова торбичка, отколкото да се произведе нова. Останалите 99% замърсяват моретата, реките и езерата, вятърът ги разнася през континенти, канализациите ги отвеждат във водите. Има безброй документирани случаи на смърт при животни, които поглъщат пластмасовите торбички като храна и след това умират от запек или невъзможност за по-нататъшно хранене. В много случаи птици, риби, костенурки или други животни се заплитат в тях и умират в мъки.", "date": "2019.04.24", "title": "Ще консумираме все повече   пластмаса чрез риба"}
{"url": "https://duma.bg/kratki-novini-n190551", "text": "Изглежда българин е купувач на най-скъпото имение в Бевърли Хилс, продадено за $34 620 000, пише сп. \"Варайъти\". Следите сочат към Христо Йорданов Христов, който е известен като български търговец на оръжие или носи същото име. Имотът е построен от бившия израелски военен Гала Ашер. Къщите му обикновено са с квадратна структура. Тази не е по-различна, но в нея има 20-метров компютризиран водопад и 7 обширни спални. Корпорацията \"Чайна Уником\" съобщи, че започва да тестова 5G мрежа в седем града на Китай, съобщи РИА \"Новости\". Новината бе разпространена на конференцията в Шанхай. Мрежата ще обхване Пекин, Шанхай, Гуанджоу, Шенжен, Нанкин, Хангжу и новата икономическа зона близо до Пекин. 5G мрежите ще позволят да се обменя информация със скорост, която е 30 пъти по-висока от 4G мрежите.  Петима алжирски милиардери, някои от които близки до отстранения президент Абделазиз Бутефлика, бяха задържани за корупция, съобщиха медиите. Единият от тях е Исад Ребраб, смятан за най-богатия човек в страната. Той е шеф на семейна компания, която внася захар от Бразилия и след рафинирането й я реекспортира в Тунис, Либия и други държави от Близкия изток. Останалите четирима са братя от фамилията Кунинеф.", "date": "2019.04.24", "title": "Кратки новини"}
{"url": "https://duma.bg/novata-sofiyska-krepost-na-fyurera-n190550", "text": "В неделя в София, в условия на полусекретност, се е провела среща на представители на крайнодесни организации - по същество на фашистки партии от пет европейски държави. Домакин е бил Българският национален съюз - организация, за която се знае, че от години облепя обществени сгради със символа на прабългарския род Дуло. Уважаемият предходен лидер на организацията се представяше пред обществеността с историческия псевдоним \"Расате\". Участвали са неонацистки организации от Германия, Франция, Полша, Унгария и Чехия - организации като \"Десните\" от Германия, отцепници от по-старата нацистка партия NPD, \"Легия - Унгария\", \"Щурмоваци\" от Полша и др. Няколко десетки души. Мястото на срещата - малка зала, някъде около столичния булевард \"Сливница\". Събраните партии са по-скоро маргинални като влияние, освен друго и защото част от тях в държавите си съществуват на ръба на закона.     Подобни неофашистки срещи се провеждат регулярно, най-често в дните около 20 април - рождения ден на Адолф Хитлер. Официална информация за подготвяната среща в българските медии почти нямаше. Извън България можеше да се намери повече информация, по правило в социалните мрежи, какво ще се случи в София. Целта на събралите се е да спасят европейската цивилизация от гибел. Основният им противник са всички, управлявали Европа през последните 70 години. Средството - връщане към фашистките догми.  На срещата е бил обсъждан евентуален нов европейски проект, който всички организации, събрали се в София, били готови да защитават. Фактически на международната среща, свикана от Българския национален съюз (БНС), се решава да се учреди паневропейска дяснорадикална организация - \"обща европейска организация - шапка на всички, които са се събрали в София\". Тя  Няколко неизбежни коментара.  Девизът на сбирката е бил \"Заедно за Европа на отечествата\". Неофашистите се обединяват, за да защитават \"крепостта Европа\" под девиза \"Нашите нации - нашата Европа\". Европа безспорно трябва да бъде защитавана. Вярно е, че тук, на Стария континент, протичат сложни и тревожни процеси. Често са вземани стратегически погрешни решения. Но с какво новият еврофашизъм иска да спасява Европа? Отговорите той търси във \"фашистката класика\". В \"Моята борба\" например. Тези хора просто си мразят епохата. Представата, че Европа е или може да стане \"крепост\", обективно преценено, е повече от несъстоятелна. Формулировката се използва и от либерални среди - с укорителен тон - \"вие искате Европа да стане крепост ли\"? Не, не искаме крепост, но искаме пълноценно функциониране на държавата, която има правото да преценява кого и защо да допусне на своя територия.  Външното министерство реагира на неофашистката среща постфактум. От МВнР изпратиха позиция, в която изразяват \"своето силно възмущение по повод провелата се конференция. Едновременно от същото министерство успокояват, че \"всички компетентни ведомства са в течение за какво става въпрос\" (не са опасни?). Допускам, че точно така мислят в МВнР. Един вид няма страшно, няма да допуснем да се повтори биреният пуч... Управителният съвет на Българския антифашистки съюз например успя да излезе с декларация срещу срещата два дни преди провеждането й... Впрочем, нашият Наказателен кодекс инкриминира проповядването на фашистката идеология. Деянието се наказва с лишаване от свобода до 3 години или глоба до 5000 лв. Но обществото се нуждае от много по-силна гражданска реакция.  Поводът е добър да се кажат няколко думи за днешния, вчерашния и утрешния фашизъм. Фашизмът е ултрарасизъм. Като расизъм той изригва антисемитизъм, но не само него.  - включва например антициганизъм и славянофобия. Фашизмът е изобщо срещу всички \"унтеременшове...\" (т. е. \"подхора\"). Кого ще спасяват неофашистите - \"подхората\" или господарите?  Фашизмът е радикално антилява доктрина. Той ненавижда всичко ляво. Социалисти, социалдемократи, леви либерали, леви католици, синдикалисти и т. н. Целта си той постига и чрез генерална демонизация на лявото. Фашизмът е непрестанно промиване на мозъци. Умело отклоняване на обществения протест от истинските причини за социалния упадък. Десните либерали овладяха изкуството всичко, което е различно от неолиберализма, да бъде характеризирано било като комунизъм, било като фашизъм. Всекидневни са усилията на господстващите глобалисти за \"съгласуване\" на неолибералните догми и клишета... Те воюват с фундаментите на модерната цивилизация - със задължителното основно образование, с всеобщата система за здравеопазване, с всеобщото застраховане срещу природни бедствия и т. н. Така че аз съм съгласен да водим борба с фюрерското начало в политиката, с култа към икономическото превъзходство, които не дойдоха от маргиналните неофашисти. Неолиберализмът продуцира и експлоатира страха. Овладява изкуството да управлява чрез страх... Страхът за бъдещето и за работното място все повече обхваща европейските общества. Тихата, пълзяща фашизация печели все нови социални пространства, но формално не под кафяви знамена... Из бившите социалистически държави от Централна и Източна Европа масовите страхове и предразсъдъци избутват на преден план радикални сили. Задълбочаващо се социално неравенство се овладява чрез полицейската бруталност.  Истината е, че днешният капитализъм се \"освободи от оковите на демокрацията\".  Изходът за Европа предполага връщане към идеите на Просвещението и Хуманизма, т. е. назад, например при Декарт и Кант. ", "date": "2019.04.24", "title": "Новата софийска крепост на фюрера "}
{"url": "https://duma.bg/kavarna-lyubov-moya!-n190548", "text": "За обяд тук хората се прибират вкъщи. А в обедната почивка, когато времето е подходящо, посвършват и нещо в градината. Както едно време. Когато е топло, децата играят на криеница, гоненица и жмичка. Грижат се за бебетата на улично куче, плачат, когато някой се опита да вземе някое. Както едно време. Но това не означава, че децата и родителите им не са втренчени в телефоните си. Както е навсякъде в т. нар. цивилизован свят.  Тук хората не шофират 3 км, за да отидат до фитнеса, където да вървят на \"бягащата пътека\" 3 км за здраве. Те отиват пеш до морето, дишат морски въздух и се връщат пеш. Както едно време. Това не означава, че нямат автомобили. Понякога дори изглежда, че автомобилите са повече от хората.  През зимата, щом мръкне, улиците са пусти. Както едно време. И тогава, и сега след работа каварналии пълнят заведенията, в които се предлагат добра храна и качествени напитки.  Най-големите и ярки звезди нощем светят в небето на Каварна. Може би те карат дори снахите и зетьовете на каварналии, дошли в града и оттатък текето (така наричат местните с. Оброчище, където е уникалният двуобреден молитвен дом на мюсюлманския светец Ак Язълъ баба и християнския св. Атанас) да чувстват себе си тукашни.  В студената априлска събота на морето любители са хвърлили въдици и чакат да клъвне. Повече заради удоволствието, компанията на приятели, морския въздух и сякаш не толкова заради улова. Е, чистотата на въздуха е под въпрос, когато изпърпори някоя на вид лъскава кола, купена на старо и оставяща след себе си диря от сива пелена. По принцип в Каварна не се вижда това, което хората дишат, и няма по-голямо удоволствие човек дълбоко да вдиша каварненски въздух.   Тук ромите държат да се наричат цигани. Къщите им са модерни, красиви, градени с вкус, а т. нар. циганска махала е водоснабдена, асфалтирана, без дупки по улиците. Тук живеят наследниците на старите местни цигански родове, които от десетилетия работят в строителството или в туризма и по половин година продават труда си в Полша, Германия, Чехия. А когато се върнат, носят трудовите навици, дисциплината и културата на Запада. Наричат себе си европейски цигани. Но са каварненци - образовани, възпитани, трудолюбиви, станали учители или работещи в общинската или областната администрация. Ако някой говори друго за ромите тук, със сигурност не става въпрос за местните.  За каварналии нямаше разлика кой е българин, турчин, циганин, грък или арменец. Беше важно уважението, взаимопомощта, подкрепата. И отбелязването на радостните моменти - било в ресторант \"Отдих\" в градската градина или в ресторант \"Чайка\" на морето през лятото, или в \"Баку\" (Сега на това място е хотел-ресторант \"Добротица\" - оживен комплекс през 70-те и 80-те години на ХХ в., където са отсядали Лили Иванова, Григор Вачков, Сотир Майноловски, Виолета Гиндева и хиляди наши и чужди туристи, а от средата на 90-те е заключен и недействащ до днес!). Каварненци не обичат да завързват разговор, особено с непознати. С каварненките не е така. Каварналии са гостоприемни и уважителни. Ценители на театъра, на непреходната музика, на поезията и изобразителното изкуство. Затова влюбените в града и околностите му чужденци се връщат всяка година.   Казват, че човек се гордее с единственото, което има. Кореняците каварналии имат много неща, с които да се горедят. Гордееха се с тях и преди Каварна да се прочуе като рок столицата на България и на Балканите. Каварна е тук повече от 7 хиляди години - от траките през VII-VI в. пр.н.е., през селището Бизоне на платото Чиракман, Карвуна - на деспот Добротица, крепостта Калиакра (последната българска, паднала през 1444 г. под турско робство!). Каварненци са закърмени с легендата за Калиакра и 40-те девойки, сплели плитките си и скочили от носа в морето, за да спасят честта си. Величие, преживяло във вековете и незавършило с въстанието от 1877 г. Величие, преживяло и румънското владичество. Днес Чиракман е символ на Каварна. Означава факел. \"Факел\" се казва и около 60-годишният местен вестник. \"Чиракман\" се нарича и младото общинско предприятие за озеленяване и ниско строителство.  Каварналии се гордеят с трикратния носител на най-високото ветроходно отличие на България - наградата \"Кор Кароли\", д-р Васил Куртев. С гордост помнят театроведа проф. Гочо Гочев. Гордеят се с графика, сценографа, плакатиста Христо Градечлиев, с дипломата арабист, преводач и писател Киряк Цонев... Трудно е да се споменат всички.   За да не тъжат каварненци за онова, което им взе преходът (трикотажна фабрика \"Георги Сотиров\", завод \"Детска мебел\", Завод за багери и товарачи, кравекомплекс край с. Божурец - все печеливши и мощни производства), днес се радват на това, което имат - земеделските кооперации, туризма, историческите забележителности, малките нови предприятия.  Трета година жителите и гостите на града се радват на обновения плаж, който бе почти плашещ през последния четвърт век с напълно занемарения си вид. Сега огрените от каварненското слънце чадъри се усмихват на гостите, а те се чувстват уважавани от домакините.   Роденият, живелият, наследилият Каварна в кръвта си остава каварненец в която и част на света да се намира и никога не се отрича от корена си. Връща се в Каварна не просто на почивка, а когато градът се нуждае от помощта му. Затова каварненци винаги са на точното място и в точното време в своя град.", "date": "2019.04.24", "title": " Каварна, любов моя!"}
{"url": "https://duma.bg/postite-i-loshite-dumi-n190546", "text": "Великденският пост тази година започна на 10 март и продължава 7 седмици, 40 дни или до 27 април включително, и приключва на Великден. Той е най-важният от четирите постни периода през годината и символизира 40-те дни, които Христос прекарва в пустинята, подготвяйки душата и тялото си за саможертвата. Ето защо по време на пости се смята, че трябва да пречистим не само организма, но и душата си, да станем по-умерени и по-добри в мислите и действията си. Не бива да се караме, да се гневим. Не бива да лъжем, да клеветим. Трябва да сме естествени, а не фалшиви. Важното е човек да се смири, да не прави лошо никому. И ако се спазват постите, но не се спазва човещината, няма никакъв смисъл. Защото целта е да станем по-добри, по-отзивчиви към страдащите, към бедните, към децата и родителите си. Да си спомним  Вазовата молитва:  Спазваме ли днес тези християнски изисквания? Мнозина показно ходят в църквата и постят не заради вярата, а за да влязат в нормата на килограмите си. Има и такива, които постят заради здравословното хранене. И така да е - пак е полезно! Греховни са тези, които не стават по-добри, защото злобеят, казват лоши думи на близките си, на децата си, обиждат и огорчават старите си родители и дедите си. Заради всичките си неблагополучия, които им се стоварват в живота, отправят вината към най-обичаните си хора, които са около тях. В живота ни има много яд, ненавист, мъст и агресия. Не е добра действителността ни, все по-трудно ни е, имаме много проблеми, а управниците не виждат и не чуват народните страдания, не разбират бедността, не се грижат за народа, не милеят за болните, за старите хора. По празниците подхвърлят трохи на бедните. Като индулгенция за своята ненаситност и високомерие. Нищо, че  живеят в лукс и не се страхуват от наказания заради греховете си.  Постите ще изчистят ли техните души? Ще поправят ли пренебрежителното им отношение към нас, обикновените? От тях най-често чуваме лоши думи. Те дават лош пример, корупцията започва от тях. От главата, от най-високите държавни кресла започва омразата един към друг. Всеки ден от парламента чуваме отровни думи, които ни настройват отмъстително. От екрана на телевизорите се лее омраза, чуват се мерзки слова! В много от вестниците също се четат злобни думи. И няма забрани и наказания за тези, които замърсяват не само езика ни, но и душите ни. Човек бе убит във влак само заради една забележка към шумни пасажери! Това е морално падение, бандитизъм без граници. Звучи шаблонно, но добротата трябва е влезе в морала ни. Душите ни се нуждаят от човещина, жадуват за истинска християнска милост! Не само по празниците, а най-вече в трудното ни всекидневие. Срещу което всеки ден протестите стават по-многобройни и сред всички наистина работещи българи. И няма да спрат, ако самите ние не спрем бента, през който изтича националното ни самочувствие и парите на всички ни. Да си припомним как живя и твори големият наш художник Владимир Димитров - Майстора, когото наричали \"Дядо Боже\". Той ни остави прекрасни картини, светещи с красотата си, но и ни завеща уроци по човещина, пълни с обич към родината, с любов и преданост към нашата природа и хората. Когато неговият меценат и благодетел Джон Крейн го кани да поживее в САЩ, там да твори на спокойствие, той отива в Ню Йорк. Но само след два месеца се завръща и заявява, че не може да диша и да рисува без България, без нейните планини, равнини, без българите, без красивите български жени, които той остави в платната си като незабравими мадони. И казва: \"Ние имаме бащи пророци и майки светици!\" Тези слова на Майстора трябва да ги знаем, да ги помним всички и най-вече да ги имат предвид нашите управници и политици! Почит, уважение, преклонение и достойно отношение пред бащи, майки и деди трябва да имаме винаги.   На това ни учи християнският пост!", "date": "2019.04.24", "title": "Постите и лошите думи"}
{"url": "https://duma.bg/datata-n190544", "text": "МЕЖДУНАРОДЕН ДЕН В ПАМЕТ НА ЖЕРТВИТЕ НА АРМЕНСКИЯ ГЕНОЦИД (1915-1923). Обявен е първо за Международен ден за солидарност с арменския народ от ЕП през 1987 г. по повод годишнина от началото на геноцида над арменците в Османската империя през 1915 г. За първи път се отбелязва през 1989 г. В първите години на новото хилядолетие е обявен и за Международен ден в памет на жертвите на арменски геноцид. 1184 Г.ПР.Н.Е. - ГЪРЦИТЕ ВЛИЗАТ В ТРОЯ С ПОМОЩТА НА ТРОЯНСКИ КОН. Троянският кон е част от мита за Троянската война, въпреки че не фигурира в тази част от войната, която е описана в Омировата \"Илиада\". Гръцките войски обсаждат Троя в продължение на 10 години и Одисей измисля начин, чрез който да превземат града. Епей изградил огромен дървен кух кон и в него се скриват гръцките войници. Троянците приемат коня като дар за сключване на мир. 1671 - САМОУБИВА СЕ ФРАНСОА ВАТЕЛ, ФРЕНСКИ ГОТВАЧ (Р. 1631 Г.). Създател е на прочутия крем шантили - разбита със захар сметана с вкус на ванилия. Самоубива се, тъй като вследствие на лошо време доставчиците не му донасят необходимата риба и той не може да осигури храната за екстравагантния банкет в чест на френския крал Луи XIV, даден от Луи II дьо Бурбон, принц дьо Конде, в замъка Шантили. 1877 - НАЧАЛО НА РУСКО-ТУРСКАТА ОСВОБОДИТЕЛНА ВОЙНА (1877-1878). Руският император Александър II с Манифест обявява война на Османската империя. За участие в нея са привлечени Румъния, Сърбия и Черна гора. В състава на въоръжените сили на Русия е Българското опълчение (12 опълченски дружини) и финландска част (Лейбгвардейски финландски пехотен полк). В началото на юни руските войски (276 000 войници с командир великият княз Николай Николаевич) се съсредоточават на левия бряг на р. Дунав. 1889 - В СТАРА ЗАГОРА СЕ РАЖДА ХРИСТИНА МОРФОВА, ОПЕРНА ПЕВИЦА (УМИРА 1936 Г.). Учила в Пражката консерватория. Започва сценичната си кариера в Бърно. От 1915 г. пее в Българското оперно дружество, преименувано през 1922 г. на Софийска народна опера. Прави известни роли в опери на Бедржих Сметана (Марженка в \"Продадена невеста\" и Милада в \"Далибор\"), Аида в едноименната опера на Верди, Дона Анна (\"Дон Жуан\"), Леонора (\"Фиделио\"), Маргарита (\"Фауст\"). Концертирала в Москва, Париж, Милано, Лондон. 1941 - РАЖДА СЕ НЕДЯЛКА КЕРАНОВА, НАРОДНА ПЕВИЦА (УМИРА 1996 Г.). Наричали са я \"най-мъжката певица\", \"българската Ела Фицджералд\", \"доайенът на сватбарската песен\", \"черната перла на Тракия\". Била е солистка на фолклорния ансамбъл в Пловдив и на Ансамбъла на Филип Кутев. Изпяла е над хиляда песни. Печели златни медали от музикални фестивали в Румъния, Австрия, Югославия, България.", "date": "2019.04.24", "title": "Датата"}
{"url": "https://duma.bg/katya-ot-riton-publikata-tryabva-da-e-po-vziskatelna-n190543", "text": "Малко повече от месец остава до големия  концерт на ДУЕТ \"РИТОН\" - \"Чакаме ви с любов\", на 30 май от 20 ч. в зала 1 на НДК. В началото на годината излезе и лирик видеото към едноименната пилотна песен от новия им албум \"Твоята жена\", по текст на Драго Драганов, музика и аранжимент на Алекс Нушев. Любимците на няколко поколения Катя и Здравко повече от два часа ще забавляват почитателите с грандиозно шоу и песни, изпълнени на живо, сред които \"Цял живот танго\", \"Златен Ритон\", \"За последен път ти повтарям\", \"Живот като на кино\", \"Есенна тъга\", \"Пристанище\", \"До безсъзнание\", \"Всички слаби места\", \"Някога, но не сега\", \"Прегърни ме\", \"Изповед\", \"Накъдето ми видят очите\", \"Елате ни на гости\", \"Джалма\", \"Болка от любов\", \"Цяла нощ\", \"Дон Кихот\". - За всеки концерт подготвяме нови песни, защото не обичаме да лежим на стари лаври, не сме такива изпълнители, въпреки че сме създали много песни досега. В момента работим върху нов албум, част от който ще изпеем на концерта. Изпълняваме нови песни вече от години, като представяме хитове от всички епохи на нашето развитие, включително и най-ранния ни период от 80-те години - златните хитове. Над 2 часа ще бъде шоуто. Има още места. Българинът купува билети за български концерти в последния момент. Продават се на www.ticketportal.bg и касите на НДК.  - Във Варна пеем на 12 август от 20.30 ч. в Летния театър, в Пловдив - на 11 септември от 20 ч. в Летния театър, и в Русе на 25 септември от 19 ч. в \"Канев център\", новата зала е много красива, там пяхме миналата година. - Споделят, че са много доволни. Досега не сме имали празен стол. Характерното за нашите изяви е, че са винаги на живо, с оркестър и три беквокалистки, с които работим от 2012 г. Ние сме върли противници на концертите на плейбек. Да се продават билети и да се пее на плейбек е недопустимо!  - Не е мода, просто така е по-лесно, защото той спестява труда, който другите изпълнители полагат. Това е измама, все едно да купуваш сирене от имитиращ продукт. Едва ли го разбират хората, след като виждам, че се купуват билети за подобни концерти, явно им е все едно, че някой излиза и ги мами и то на пълен плейбек. Това е огромно неуважение към публиката! Тя трябва да бъде малко по-взискателна и по-критична! Другото, характерно за нашите концерти, е, че влагаме изключително много труд и средства за красива и модерна сценография. Сътрудничим си с момчетата от \"Стейдж мастерс\" за първа година, даже в момента вече работим по сценографията.  - Специално в София правим концертите през година и половина, защото една година е много малък период, за да можем да подготвим нови песни, да измислим нова сценография и направим наистина нещо различно. Да не кажат после хората: това вече сме го гледали... Нашият пазар е изключително малък, а концертната публика е константна величина - нито се намалява, нито се увеличава, почти едни и същи хора идват на нашите концерти. С всеки следващ се мъчим да надскочим собствената си летва и да надграждаме, доколкото е възможно.  - Разбира се, помагат, това е допълнителна реклама - във всички дигитални платформи присъстват наши произведения. \"Вирджиния рекърдс\" управлява дигиталните ни права и смятаме, че сме абсолютно адекватни на днешното време. Оттам идва вече и независимостта ни, тоест не сме чак толкова зависими от факта, че не ни пускат по радиата. - Особено критично отношение имам към Националното радио, в което звучи всичко друго, но не и българска музика! 50 години не можахме да се преборим с тази закостеняла фабрика за антибългарщина. Там има едни музикални редакторки, от които зависи музикалният фонд на радиото. Не знам каква е причината, но когато някой колега от нашето поколение предложи песен, чувам разни реплики от типа \"Ох, стига с този Златен Орфей...\" И то от хора, които са израснали точно с този \"Златен Орфей\"... Публиката на Националното радио не е само младежка например, тя е всякаква и трябва да има преплитане на поколенията, не може да звучи само един вид музика.                     - Според мен е така и става въпрос за плащане под масата, и въобще не мога да си го обясня. Има мнение, че всичко, което е свързано с по-старото поколение, едва ли не е роднина на Тодор Живков и на комунизма. А хората, които казват тези неща, са всъщност част от същото поколение.  - Тук, в България, първо сме чуждопоклонници, второ - битува някакъв криворазбран огромен поколенчески комплекс. Става дума за абсолютна корупция, защото се пускат и лансират хора, които не могат да съберат публика, дори колкото половин клуб, камо ли за нещо по-голямо! - Благодарение на тези платформи. Макар че по-възрастното поколение по-трудно се справя с интернет и не би могло да чуе нашата най-нова песен, която вече е качена на съответните платформи, а предпочита да я слуша по радиото. Въпреки трудностите, нещата се получават все още,  да чукна на дърво. - Другите държави имат национално самосъзнание и самочувствие, а ние нямаме нищо. През Сърбия да минеш, на която и радиостанция да врътнеш, се чуват само сръбски песни, в Гърция, Унгария, Чехия, Германия, Франция също приоритет са националните им песни. Имаше предложение да се направят някакви квоти за българска музика, ама не можело, защото европейската конвенция и не знам си какво още не позволява... Най-голямото нашествие да превземеш една нация е като я унищожиш духовно и поп културата е най-достъпното оръжие.   - Уважението, компромисите, зачитане мнението на другия. Никога при нас не е имало случай някой да тропне с крак и да каже - не, ще стане на моето! Всичко е въпрос на разумен компромис и от двете страни.  - Когато си истински, когато не я лъжеш и не я подценяваш, я печелиш. Да не си мислиш, че срещу теб стоят хора, които нищо не разбират и можеш да си правиш, каквото си поискаш. И най-важното е да пееш на живо, а не на плейбек - никъде по света го няма това. Така или иначе нашият пазар е пренаситен откъм събития и трябва да се прави доста голямо сито.  ", "date": "2019.04.24", "title": " КАТЯ от \"РИТОН\":   Публиката трябва да е по-взискателна"}
{"url": "https://duma.bg/rektorski-feodi-n190545", "text": "На 3 април миналата година депутатът от левицата проф. Иво Христов внесе в НС въпрос до министъра на образованието и науката Красимир Вълчев, основан на сигнали от избиратели. Питането се отнася до добилите широк обществен отзвук скандали в Академията за музикално, танцово и изобразително изкуство в Пловдив (АМТИИ). Народният представител пита: \"Очаквам да сте запознат със сигналите. Обобщено, те са свързани с нарушаването на процедурите по Закона за висшето образование и правилника на АМТИИ, с неизпълнения на решения на Академичния съвет на висшето училище и с назначения, за които се твърди, че попадат в хипотезата за конфликт на интереси. Визираните сигнали сочат като отговорен по тези нарушения ректора на академията. Към него са отправени остри обвинения от преподаватели и студенти в АМТИИ. В специална декларация против действията му се обявиха също Съюзът на българските музикални и танцови дейци и Международната федерация на музикантите (FIN). Формалните отговори, които сте давали до момента, конструирани върху формални проверки и подготвени от \"заинтересовани\" лица, вече са изчерпани. Налагат се спешни действия, защото скандалът от локален става международен, а висше учебно заведение от мащаба на  АМТИИ не заслужава това.\" Какво последва след питането на народния представител? Проверка на министерството установява, че твърденията за семейни и роднински връзки между членове на академичния състав и администрацията на АМТИИ  Ето какво написа медията \"Под тепето\", стожер на независимата журналистика в града: \"Ръководството на АМТИИ и конкретно ректорът проф. Милчо Василев бяха разпердушинени на последното заседание на парламента. Министър Красимир Вълчев заяви, че проверка на Министерството на образованието и науката във вуза е установила редица нарушения. От отговора на министъра се разбра, че в академията има шуробаджанащина и конкретни доказателства за конфликт на интереси. Интересна констатация на министерството за вуз в една Европейска столица на културата, нали?\" Искате факти? Един от главните асистенти - Васил Василев например, е син на ректора Милчо Василев, а синът на Христина Колева - ръководителката на финансовия отдел на АМТИИ, е назначен на длъжност асистент със срочен трудов договор. Примерите на \"родителска грижовност\" в случая са на фона на толкова прогонени или подложени на репресия кадри през периода на дългото ректорстване на \"академика\" от БАНИ (има такава фалшива академия, а всъщност НПО, което няма статут на научна организация, но раздава незаконни титли на кило на кого ли не). Министерството е дало предписание на ректора Милчо Василев да отстрани всички установени в проверката нередности. В това число и като прекрати дисциплинарните производства срещу преподаватели, \"въстанали\" срещу неговата управия като ректор. МОН е предписало също ректорът да премахне незаконното и разпоредено от него за... самия него допълнително заплащане на възнаграждение от 150 лв.,     След проверката на МОН - преди почти година, е бил изпратен сигнал до КПКОНПИ (комисията за противодействие на корупцията). Този държавен орган обаче по думите на президента Румен Радев е основан и контролиран от... Цветан Цветанов. Май че от самото начало бе лесно да се познаe как ще завърши проверката срещу \"подвизите\" на проникнатия от силна любов и вярност към ГЕРБ академик по БАНИ. Именно той през 2017 г. връчи диплома за Доктор хонорис кауза на АМТИИ на финансистката Менда Стоянова, днес активен член на ГЕРБ, а в миналото - активен член на БКП. Именно това титулуване предизвиква скандали в АМТИИ. Както и ДУМА писа миналата година, при \"височайшото титулуване\" уважавани преподаватели в АМТИИ като проф. Юлиан Куюмджиев и проф. Албена Димова отказват да гласуват за политическото нагаждачество и изразяват негодувание от нелепото нареждане на Менда Стоянова до творци като Марин Големинов, Юри Буков, Николай Кауфман, Милчо Левиев и др. Ректорът започва истинско преследване на двамата, отначало иска да уволни Куюмджиев, но Съюзът на музикалните и танцовите дейци не дава съгласие, а студенти организират петиция в интернет в подкрепа на двамата преподаватели. Ректорът коментира, че това е организирана целенасочена атака, за да стават скандали. Обаче си позволява публично да обижда двамата преподаватели, за което Куюмджиев сигнализира министър Вълчев и посочва факти за неправомерно закриване на катедри и други нередности във вуза. Атаката от страна на ректора стига дотам, че Куюмджиев е  което според него е чиста саморазправа. Едва след проверката на МОН и признанието на министъра в НС, че в АМТИИ има нарушения, наказанието е отменено - но не защото професорът е прав, а защото нямал други нарушения.  И така - до края на март тази година, когато проф. Куюмджиев уведомява писмено министъра, че се отказва да бъде председател на комисията за националното състезание \"Ключът на музиката\", организирано от МОН, за което влага сили от 7 години. Той е писал до Вълчев още в началото на март тази година, но министърът не е откликнал. Оказва се, че проф. Куюмджиев отново е наказан с \"предупреждение за уволнение\", като този път и на съпругата му е наложено същото наказание, без изобщо да бъдат изслушани. Впрочем тя също не е гласувала за г-жа Менда Стоянова. Наказанията са ни наложени не за да уплашат нас, а за да сплашат останалите, пише проф. Куюмджиев до министъра. \"Явно не искате да се ангажирате с тази саморазправа, у мен остава усещането, че над ректора има политически чадър. Академичната автономия не означава ректорът да има абсолютна власт, нито академичните норми да обслужват политическата конюнктура. Затова не виждам основание да продължа работата си в националната комисия \"Ключът на музиката\" и може би сега вече ще бъда уволнен от АМТИИ. Но ви уверявам, че между престижа на едно висше училище и престижа на ректора му понякога има доста голяма разлика\", пише проф. Куюмджиев.   И още - най-после завършилата проверка на КПКОНПИ оповестява, че... \"не е налице конфликт на интереси в АМТИИ по предмета на проверката\". Интересно. След щателна проверка МОН съобщава в парламента чрез устата на своя министър, че \"в АМТИИ има шуробаджанащина и конкретни доказателства за конфликт на интереси и проверката е установила, че твърденията за семейни и роднински връзки между членове на академичния състав и администрацията на АМТИИ отговарят на истината\". А ръководената от г-н Пламен Георгиев комисия оповестява, че не е налице конфликт на интереси.  в случая? И дали въпросният ректор, ядосан, няма да предяви сега претенции към МОН за публично \"уронване на престижа му\"? В началото на март 2019 г. надхвърлилият възрастта за пенсиониране ректор чукна вече 70 години, но все така продължава важно да седи в ректорския стол! И, изглежда, няма сила, която да го отмести оттам. Бил е преизбран от Общото събрание на вуза за втори мандат през декември 2015 г. - пак в разрез със Закона за висшето образование, според който след навършване на пенсионната възраст, определена в КТ за преподавателите (65 г.), те не могат да заемат ръководни длъжности. Къде гледат контролните органи в държавата при този скандален случай? Риторичен въпрос. Как ли не се е намесила още почетната докторка на АМТИИ Менда Стоянова, председател на бюджетната комисия в НС?  Май че трябва да повторим казаното от депутата Иво Христов в НС: \"Факт е, че част от българските висши учебни заведения са се превърнали във феоди на самозабравили се местни феодали. За съжаление под етикета за академична автономия всъщност се извършват злоупотреби и част от вузовете са се превърнали в особена форма на задружна престъпна дейност.\"", "date": "2019.04.24", "title": "Ректорски феоди "}
{"url": "https://duma.bg/homeopatiyata-e-ilyuziya-koyato-vredi-n190547", "text": "Няма доказателства, че хомеопатията е ефективна. Единственото въздействие на хомеопатичните препарати е плацебо ефектът - т. нар. мозъчно въображение, което е доказан невробиологичен феномен, пораждащ очаквания у пациента за подобрение. Тя обаче може да нанесе сериозна вреда на болния, забавяйки поставянето на диагноза или необходимото научнообосновано лечение. Поради това хомеопатия може да бъде използвана само след проведено достатъчно лечение и в никакъв друг случай. Това заявяват в обща позиция от края на март т. г. две френски академии - Националната академия по медицина и Националната академия по фармация.  Хомеопатията е въведена в края на ХVIII в. от Самуел Ханеман, като постулира две хипотези: тази на сходствата (лекуване на злото със зло) и тази на големите разреждания. Науката до момента не потвърждава тези хипотези и учените не намират аргументи да променят своята многократно декларирана от 1984 г. насам позиция против хомеопатията като лечение, се казва в документа.  Общественият интерес към хомеопатията се дължи на недостатъчно познаване на плацебо ефекта, смятат двете академии. Те настояват, ако хомеопатичните препарати се признаят за медикаменти, да се подчинят на общите правила за допускане и контрол на лекарствата, а не да се пускат на пазара свободно, без да е доказан какъвто и да било ефект от тях и без да са преминали контрол. Етикетите на хомеопатичните средства трябва да съдържат указание за състава им и за това, че ефективността им не е доказана съгласно действащите стандарти. Медицинските университети и ветеринарните училища не трябва да издават дипломи и сертификати по хомеопатия, за да не промотират непризнат \"алтeрнативен\" метод, а в обучението на студентите трябва да се включи достоверна информация за него като вид допълнителна терапия. Двете академии подчертават, че на обществото трябва да се предоставя коректна информация за хомеопатията, а не то да бъде заблуждавано чрез етикетите и рекламите.  Това не е първата подобна акция във Франция. През март миналата година 124 професионални лекари публикуваха във в. \"Фигаро\" призив срещу заблуждаващото използване на алтернативни медицини като хомеопатията. Лекарите призоват хомеопатичните препарати да бъдат регламентирани и под контрол, както всички останали. \"В хомеопатията няма нищо научно. Тези практики са неефективни извън плацебо ефекта, те се основават на вярвания, обещаващи чудотворно излекуване без рискове\", заявиха авторите.  Мнозина ползват хомеопатични продукти, но малцина знаят какво съдържат те - когато не се състоят просто от вода и захар, в състава им влиза нищожно количество от дадено вещество, разредено много милиарди пъти. Очевидно това \"нищо\" няма как да замени реалното лекарство. Всъщност учените в цял свят отдавна се обявяват против хомеопатията като терапевтичен метод. През март 2015 г. Съветът за обществено здраве и медицински изследвания към австралийското правителство (NHMRC) публикува обширен доклад, в който обосновано се констатира, че няма заболявания, при които е доказано благоприятно въздействие на хомеопатията. Хората, които я избират, могат да се изложат на риск, като отхвърлят или забавят реалното лечение, се казва в доклада.  През април 2015 г. Националният институт за здравеопазването (NIH) към Министерството на здравеопазването на САЩ публикува доклад за недоказаната ефективност на хомеопатията, в който се предупреждава, че някои нейни продукти могат да причинят странични ефекти и че ключовите концепции на хомеопатията са несъвместими с понятията на съвременната наука. През 2015 г. FDA (Федералната агенция за контрол на храните и лекарствата на САЩ) обръща внимание на потребителите, че не могат да разчитат на хомеопатичните продукти за лечение на астма. През септември 2016 г. и Федералната търговска комисия на САЩ (FTC) стига до извода, че няма научни доказателства за ефективността на този метод, че рекламата трябва да информира потребителите за това и че теориите на хомеопатията от 1796 г. не се потвърждават от съвременната медицина. На 6 февруари 2017 г. Комисията за борба с лъженауката и фалшифицирането на научните изследвания при Руската академия на науките публикува Меморандум за лъженаучността на хомеопатията. След многобройни клинични изследвания в много държави не е потвърдена лечебна ефективност на хомеопатичните продукти, \"принципите на хомеопатията\" са догматични твърдения, произхождащи от донаучния етап от развитието на физиологията и медицината, се казва в документа. Това \"алтернативно лечение\" не е безвредно, защото болните пренебрегват научната медицина, което може да доведе дори до смърт. В меморандума се иска хомеопатията да бъде поставена под същия строг контрол като всички лекарства. През септември 2017 г. Научният консултативен съвет на европейските академии на науките (EASAC) огласи меморандум, в който подчерта, че твърденията за ефект на хомеопатията са мит и са несъвместими с установените научни концепции; че не са известни заболявания, доказано повлияни от нея, и че действието й не надхвърля плацебо ефекта. EASAC се съмнява, че пациентите са коректно информирани за хомеопатията, която не е безопасна поради липсващия контрол върху нея. Забавянето в търсенето на медицинска помощ може да доведе до значителни вреди на пациента, се казва в меморандума.  На европейските политици EASAC препоръчва еднакви изисквания за всички препарати, включително хомеопатичните.  България е на челните места в ЕС по търсене на хомеопатични продукти, установи през 2017 г. изследване на Европейска коалиция за хомеопатични и антропософски лекарствени продукти. Страната ни е трета сред петте държави с най-голямо търсене на подобни продукти (всичките от бившия социалистически блок плюс Ирландия). България обаче е на първо място по ръст на индустрията с хомеопатични препарати. В световен мащаб приходите от търговията с хомеопатични средства през 2015 г. са 1 млрд. евро в ЕС и 3 млрд. долара в САЩ. Специалистите у нас също не стоят със скръстени ръце. През февруари 2018 г. 65 академици и член-кореспонденти на БАН призоваха ректорите на медицинските университети у нас да прекратят всички форми на обучение по хомеопатия. Всички световни изследвания констатират, че няма доказателства за ефективността на хомеопатията и че болните се излагат на риск, подчертаха учените, като призоваха да се ограничи ползването на продуктите на хомеопатията и да се постави тя под контрол. Известно е в какви обширни мащаби, напълно безконтролно, се предлага и се рекламира хомеопатия във всички аптеки у нас. Недопустимо е в нашите уважавани медицински университети да се преподава и пропагандира хомеопатия, подчертава писмото. Членовете на БАН напомнят също, че Законът за здравето изрично забранява всички форми на реклама на неконвенционални методи, включително на хомеопатията. Мнението и апелът на членовете на БАН към ректорите бяха подкрепени с писма от Съюза на учените в България и категорично - от Националната пациентска организация.  Реагира само един университет с благодарности и напомняне, че... вузовете у нас са автономни.         През февруари т. г. акад. Иван Юхновски, председател на Форума срещу лъженауката при БАН, информира с писмо министър Кирил Ананиев за апела към ректорите, за международните становища по темата и за грубото нарушаване на Закона за здравето с постоянни реклами за хомеопатични продукти - до 10 на ден. Молбата е министърът да вземе съответните мерки за спазване на Закона за здравето по отношение на хомеопатията и съвместно със СЕМ да прекрати обилните и твърде доходни за телевизиите ни реклами, нарушаващи закона. Същото писмо академикът е предал и на министъра на образованието и науката Красимир Вълчев.                        След предаване по БНТ на 2 февруари т. г., в което хомеопат оспорваше апелите на лекарите за имунизация на децата срещу морбили, акад. Юхновски изпрати писмо до програмния директор на БНТ Емил Кошлуков. \"Хомеопатът д-р Атанас Михайлов от години се подвизава пред телевизионните екрани и радио, от които системно сее съмнения в имунизацията, както и в употребата на доказани от научната медицина ефективни лекарствени средства, за да рекламира \"алтернативата\" - хомеопатичните препарати и практики. За съжаление проповедниците на лъжемедицината хомеопатия у нас имат определен успех, особено сред младите майки в тяхното търсене на безвредни, модерни(?) и природосъобразни методи за лечение. Те лесно попадат в капана на масово рекламираната в медиите хомеопатия, без да знаят какво е хомеопатия и това, че тя отклонява пациентите от прилагането на научно доказаната медицина, което може да доведе до тежки здравни последствия\", се казва в писмото. И още - че е добре БНТ да не кани постоянно представители на лъженауката, които съзнателно заблуждават обществото, а да дава повече думата на известни практикуващи лекари и учени.  Реакция няма.    Последното подобно писмо - преди няколко седмици, е от трима известни академици - Богдан Петрунов, Ангел Гълъбов и Иван Юхновски, до директора на Изпълнителната агенция за лекарствата Богдан Кирилов.                                       Само за 15 дни през февруари хомеопатични препарати като \"Осцилококцинум\", \"Стодал\", \"Инфлуцид\", \"Камилия\", \"Цинабсин\" и Шуслерови кремове са рекламирани над 50 пъти по БНТ, по ТВ Нова, по Fox Crime, Diema Family и AXL, посочват учените. В разгара на грипната епидемия телевизионните канали прекъсваха предаванията си през 10-15 минути, за да излъчват на ден повече от 10 пъти реклами на хомеопатичните препарати. Тази масирана рекламна кампания е особено вредна по време на грипната епидемия, при която са констатирани много случаи на тежки усложнения, свързани и с ненавременната употреба на лекарствени препарати. Такава рекламна кампания подтиква болните към МАСОВО БЕЗКОНТРОЛНО САМОЛЕЧЕНИЕ, се казва в писмото. И се припомня, че в Наредба щ1 от 25.01.2012 г. за изискванията към рекламата на лекарствени продукти в чл. 6 (1), т. 12 е записано, че не се допуска реклама за населението, в която се \"посочват конкретни заболявания и симптоми като туберкулоза, болести, предавани по полов път, други СЕРИОЗНИ ИНФЕКЦИОННИ ЗАБОЛЯВАНИЯ, онкологични заболявания, хронично безсъние, диабет и други метаболитни и ендокринни заболявания\". Но в рекламите за хомеопатия се прави точно това, съобщава се, че продуктите действат при конкретни инфекциозни заболявания като грипа например.    Тримата учени молят Богданов да отговори на три въпроса:  1) На какво основание се допуска ежедневното и масово нарушаване на изричните текстове от Закона за здравето за забрана на рекламата на хомеопатията? 2) Защо се допускат в рекламните телевизионни клипове за хомеопатични препарати печатни и говорни текстове, внушаващи и гарантиращи успешното лечение на инфекциозно заболяване като грипа в нарушение на Наредба щ1 от 25.01.2012 г., издадена от министъра на здравеопазването? 3) Бихте ли взели мерки за привеждане на рекламата на хомеопатичните препарати у нас в съответствие със закона?            Чл. 166 (1) Министърът на здравеопазването контролира прилагането на неконвенционалните методи за благоприятно въздействие върху индивидуалното здраве, които включват: 1. използване на нелекарствени продукти от органичен произход; 2. използване на нелекарствени продукти от минерален произход; 3. използване на нетрадиционни физикални методи; 4. ХОМЕОПАТИЯ; 5. акупунктура и акупресура;  6. ирисови пулсови и аурикуларни методи за изследване; 7. диетика и лечебно гладуване. ..... Чл. 169. Забраняват се всички форми на реклама на неконвенционални методи, включително свързването им с дейности по профилактика, диагностика, лечение и рехабилитация.", "date": "2019.04.24", "title": " Хомеопатията е илюзия, която вреди "}
{"url": "https://duma.bg/nina-stavreva-vyarvam-che-horata-tryabva-da-vyarvat-na-kmeta-si-n190549", "text": "- В началото на мандата, полагайки клетва, че ще работя за интересите на хората, поех ангажимент да се грижа за уязвимите групи - малки деца, подрастващи, възрастни хора от общината. Възрастните имат нужда от внимание, грижа, подкрепа и от човешкото: \"Добър ден! От какво имаш нужда?\" За децата и родителите им още през 2016 г. направихме безплатно посещението на яслите и детските градини в цялата община.  Проведохме различни инициативи и за учениците от I до XII клас. Вълшебните думи за тази възраст са спорт и култура. В Каварна има изключително много талантливи деца - където и да отидат, в каквото и състезание да участват, печелят призови места. Когато научихме за инициативата \"Европейски град на спорта\", видяхме, че отговаряме на всички критерии. Посланието ни бе, че спортът е начин на живот, а да се спортува е модерно. Подрастващите обожават да са модерни. Мотото на кампанията е \"Да спортуваш е модерно!\". Целта ни е децата, които спортуват, да продължават да го правят, а тези, които са напуснали игрищата, да се върнат и да мотивираме онези, които не спортуват, да намерят своя спорт. Подкрепи ни олимпийският медалист Тервел Пулев, който стана лице на кампанията и дойде на откриването й. Децата бяха във възторг и от него, и от Йордан Йовчев, който връчи дарение за спортните салони в детска градина и училище. Сега очакваме едно от златните момичета на България - Ренета Камберова, която ще дойде при децата на Каварна с новия си проект \"Мисия любими герои\". Децата са мотивирани и от каварненските шампиони по карате, по кикбокс, от успехите на спортния клуб по хандбал, който навърши 30 години, от новите успехи на футболния клуб \"Калиакра 1923\". Каварна вече има отбор и по баскетбол. През 2018 г. градът ни бе домакин на държавното първенство по плажен хандбал - това не се е случвало от 30 години. От 3 години провеждаме състезание по подводен риболов, имаме бронзов медалист от Европейското първенство по корабомоделизъм, което се проведе в Каварна. Няма да стигне времето, за да разкажа за срещата на младите с мореплавателя д-р Васил Куртев, който на 80 г. обиколи сам света с яхтата \"Одесос\" и стана вдъхновение за много млади хора. Ремонтирахме стадион \"Калиакра\". През 2018 г. Каварна бе домакин на над 30 спортни събития - регионални и национални първенства, а т.г. домакинстваме срещи от Европейското първенство по футбол за девойки. Това отличие е огромна отговорност и след него не може да спрем. - Много, много продължава да се върши и още повече предстои. За 2016 и 2017 г. община Каварна е на първо място в област Добрич по преки чуждестранни инвестиции - от 270 млн. евро за 2017 г. 164 млн. са в Каварна, като с най-голям принос е промишлеността, ветроенергийните паркове, туризмът, търговията, транспортът. През м.г. български инвеститори само за 6 месеца осъществиха проект, благодарение на който удвоихме легловата база в общината и от 2500 тя вече е над 5000 легла.  През есента на 2015 г. с екипа ми си поставихме като основен приоритет туризма. Належащо бе да се промени обликът на плажа, да се възстанови водоснабдяването му. Плажът бе язвата на прекрасния ни град. През 2016-а направихме водопровод и канализация. Още същата година отбелязахме сериозен ръст на туристи от България и чужбина и в приходите от туристически данък. Сега равносметката е 3,5 пъти повече туристи в сравнение с 2015 г. Ако през 2015 г. туристите отсядаха средно по 2-3 дни, миналото лято престоят им бе 6-7 дни. Незаетите помещения по търговската улица намаляват. Приоритет е и създаването на нови работни места с подкрепата на местния бизнес и благодарение на осъществените инвестиционни намерения. Създадохме общинско предприятие \"Чиракман\" с основна дейност ниско строителство, озеленяване и чистота. В него целогодишно работят 55 души от селата. Те работят там, като се грижат за зелените площи, читалищата и гробищните паркове. Едно от предизборните ни обещания бе да не ходим по селата от избори на избори. За три години и половина бяха ремонтирани кметствата и читалищата в 6 села, през тази година предстои това да стане в още три.  В почти всички села има земеделски кооперации и аграрни фирми. Когато има добро отношение от страна на администрацията към бизнеса, и той помага. В зимните месеци, когато често в общината има кризисни ситуации, кооперациите излизат с техниката си, без да сме ги молили, за часове разчистват снега. Преди бизнесът бе изнудван, рекетиран, но нещата се промениха и хората го усещат. - През последните години безработицата намаля значително. Сега проблемът е по-скоро в недостига на кадри. През пролетта в Каварна бе открита фабрика за сокове, която осигурява целогодишна заетост на 20 души. Оказа се трудно да се намери дори неквалифициран персонал. През последните години млади и високообразовани семейства, живели и работили в София и в чужбина, където са родени децата им, се върнаха и се установиха в Каварна, където и работят.  - Държавата е абдикирала от грижата за общинските болници. Всяка година с решение на ОбС общината превежда субсидия, но сега Законът за държавните помощи абсолютно забранява такъв начин на подпомагане. На общинските болници, като търговски дружества, може да се дават само безлихвени заеми. Тези болници не бива да са търговски дружества. Трябва да се дадат правомощия на общините да ги подкрепят. Сегашните правила ги обричат. Тазгодишният договор на каварненската болница с НЗОК бе сключен благодарение на усилията на управителя й д-р Десислав Тасков, на подкрепата на общината и най-вече на хората, които работят в болницата. Финансовият ресурс, колкото и да е трудно, ще го осигурим, но без екипа болницата не би съществувала! За жалост хирургичното отделение трябваше да бъде закрито - не заради липса на пари, а на лекар. Остана хирургичният кабинет. - Да, но значително намаляха. Те са предимно за лекарства, ток и газ. МБАЛ \"Каварна\" през 2018 г. отчете загуба от 163 482 лв., а през 2017 г. - 211 419 лв. Проблем е възрастта на болничния персонал. Тези хора са превърнали професията в кауза, но вече се чувстват уморени. Лекарка на 77 г. дава дежурства в Спешното. Проучихме колко млади каварненци учат за лекари и медицински сестри, но плановете им са да работят в големи градове и в чужбина. От няколко месеца обаче имаме млад каварненец зъболекар, който откри свой кабинет в града.  Общината помага активно и за скрининговите програми, провеждани от болницата всяка пролет и есен, както и за \"Зелената линейка\", която обикаля селата. Хиляди хора минаха на очни прегледи, прегледи за рак и др. социалнозначими заболявания при лекари от Варна, които идват тук.     - Завършваме едни проекти и започваме нови. Хората искат спокойствие, сигурност, искат прости, но важни неща - да работи болницата, да няма дупки по улиците, уличните лампи да светят, да имат работа. Ненапразно създадохме отдел \"Обществен ред и сигурност\" в общината. Дребните хулигански прояви намаляха значително, след като заработи системата за видеонаблюдение.   Подобряването на инфраструктурата също бе в приоритетите ни. През 2016-а внесохме първите проектни предложения, за които имаме сключени договори с ДФ \"Земеделие\" за подобряване на близо 13 км общинска пътна мрежа, 1,5 км в село Божурец и близо 3 км улична мрежа в Каварна - пътят към морската зона, който бе част от републиканската пътна мрежа, но след решение на МС вече е общински и в момента сме възложили проектирането му. Предстои реконструкция на водопроводната мрежа в селата Българево, Видно, Белгун и Септемврийци. На втория прием подадохме още 3 проекта. Единият е за около 100 хил. лв. - за нова спортна площадка срещу спортната зала, и сме поканени да подпишем договор. Строежът вероятно ще започне догодина. Подадохме проектно предложение за подмяна на оборудването в най-голямото училище \"Стефан Караджа\", чакаме уведомление за одобрение. Третият проект е за обновяване на алеите в градския парк. Дейностите по общинската пътна мрежа започват сега от пътя на границата с община Балчик, покрай Иканълък, с. Топола и до републиканския път. Процедурите са тромави - подали сме проекта на 3 септември 2016 г., а строителната площадка е открита през март 2019 г.  - По отношение на ДФ \"Земеделие\" - не. Но наистина има деление на общините на \"наши\" и \"ваши\". Имахме готови проекти за ВиК, за гробищен парк, за които търсехме финансиране. Направихме постъпки да ни включат в \"онзи списък\" на общините, които получават финансиране с ПМС. Нямаме отговор и през 2017-а, и през 2018-а. Няма друг логичен отговор, освен че общината е \"червена\". Разпределянето на тези средства е несправедливо и по неясни критерии. Но, всяко зло - за добро: каляваме духа си, намираме начини и успяваме да постигаме целите си.  - Вярвам, че хората трябва да вярват на кмета си. Вярвам, че кметът трябва да помага хората да живеят по-добре и на местния бизнес - да се развива. В това е смисълът на властта, особено на местната - да помага на хората.  - Искрено се надявам, че с работата си през изминалите три години и половина съм заслужила доверието им. Дали е така ще стане ясно наесен. А нивото, което днес е достигнала Каварна, се дължи на всеки от кметовете на общината. Всеки следващ трябва да благодари на предшествениците си и да продължи напред.", "date": "2019.04.24", "title": "Нина Ставрева:  Вярвам, че хората трябва да вярват на кмета си"}
{"url": "https://duma.bg/d-r-svetla-baltova-predstavya-kniga-za-zdraveto-n190539", "text": "Издателска къща \"Хермес\" кани на премиера на \"Новата медицина\" от д-р Светла Балтова днес, 24 април, от 18.30 ч. в Книжен център \"Гринуич\", бул. \"Витоша\" 37. Д-р Балтова споделя своя богат опит в духовното и стандартното медицинско познание. Читателят ще намери информация за ролята на всеки от главните органи на тялото в съчетание с астрологичните принципи и закони. Авторката дава и насоки за лечение с природните елементи, хранене, двигателна активност, дихателни упражнения и визуализация.", "date": "2019.04.24", "title": "Д-р Светла Балтова представя книга за здравето"}
{"url": "https://duma.bg/literaturna-vecher-s-valentina-radinska-n190540", "text": "Съюзът на тракийските дружества в България и издателство \"Захарий Стоянов\" организират представяне на поетичната книга на Валентина Радинска \"Защото е студено\". Събитието е на 25 април от 18 ч. в литературния салон \"Тракия\" в София, ул. \"Стефан Караджа\" 7А.", "date": "2019.04.24", "title": "Литературна вечер с Валентина Радинска"}
{"url": "https://duma.bg/svetlinata-koyato-ozaryava-patya-n190541", "text": "\"За Светлината\" е живописна изложба, която столичната галерия \"Астри\", ул. \"Цар Самуил\" 34, показва до 7 май. Става въпрос за онази Светлина, идентична с всички чувства, които завладяват зрителя на произведение на изкуството. Защото именно тя е необяснимата субстанция, която превръща нарисуваното платно в изкуство. Светлината, която позволява полета. В тази изложба включих знакови имена за съвременната живопис. Художници, оставящи следа в изкуството освен поради силата на творчеството си, но и поради факта, че са преподаватели в Художествената академия и продължители на една от най-мощните живописни школи в България. Това са Десислава Минчева, Ивайло Мирчев, Атанас Атанасов, посочва Вихра Пешева, куратор на изложбата. Други са култови имена, чието присъствие в артистичния свят събира, вдъхновява, осветява пътя на младите поколения, поражда еуфория в зрителя - Милко Божков, Захари Каменов, Веселин Начев. Мария Райчева и Тодор Овчаров са младите и тяхното участие внася полъх едновременно на приемственост и новост.  Поразителни са хармонията и балансът между изложените картини. Те са рисувани специално и по повод на изложбата и предварителен подбор не е правен. Но общата нишка, дори и колоритното единство са очевидни. Единственото платно, което не е рисувано сега, е \"Синя светлина\" на Ивайло Мирчев. То е от 1987 г. и след повече от 30 години намери точното място и среда. В търсене на художници, които асоциативно да извикват в съзнанието ми образа на светлината, направих списък. Дълъг. Картините биха заели пространство, многократно по-голямо от това на галерия \"Астри\". От друга страна, предимството на камерните изложби е, че засилват усещането на зрителя за досег, за достъп и позволеност до истинското, допълва Пешева.   Тази изложба става първа от бъдеща поредица с името \"За Светлината\". Тя ще продължава в следващите сезони, както необходимостта от светлината, която озарява Пътя. Която вдига падналия. Ражда молитва в горделивия. Светлината в красивото, божественото и любовта.", "date": "2019.04.24", "title": "Светлината, която озарява пътя..."}
{"url": "https://duma.bg/28-sportisti-chetoha-v-pohodat-na-knigite-n190542", "text": "28 български спортисти легенди се срещнаха с повече от 3000 деца от София в 13 детски градини, 17 училища и два от центровете на Каритас за деца на бежанци и деца от ромски произход в кампанията от 2 до 23 април. Спортистите четоха от своите любими детски книги и отдадоха значение на четенето за удоволствие, раздадоха автографи и разказаха на децата завладяващи истории за достиженията си и за това, колко важно за всеки успех е тренирането не само на тялото, но и на ума. Тити Папазов разписа над 60 автографа с посланието \"Книгите са богатство\", повечето спортисти раздадоха поименно над 100 автографа, Симона Пейчева направи аналог между любимата си детска приказка \"Малката кибритопродавачка\" и това, че спортът би могъл да бъде пълен с трудности и изпитания. Нешка Робева в рамките на час и половина разказва за няколко любими книги и приказки пред повече от 500 деца. За първа година \"Походът на книгите\" гостува на два от центровете на Каритас - Ренета Камберова се срещна с деца на бежанци, а Александра Жекова посети центъра за подкрепа на ромски деца. В рамките на националната кампания се включиха и инициативите: на ББИА - \"Маратон на четенето\", който обхвана 100 библиотеки от 43 града и 40 села, паневропейската кампания \"Европа чете\", представена за България от фондация \"Детски книги\", която цели да ангажира обществеността с данните за функционалната грамотност при децата и необходимостта да се чете всеки ден по 15 минути на глас. Кампанията \"Походът на книгите\" завърши на 23 април - Международния ден на книгата и авторското право, с четенето на спортния журналист Камен Алипиев в столичното 7-о СУ и инструктора по йога Даниел Петров в 42-ро ОУ \"Хаджи Димитър\".  \"Походът на книгите\" е некомерсиална инициатива и се организира от асоциация \"Българска книга\" в партньорство със Столичната община и със съдействието на Регионалното управление на образованието - София-град, Българската библиотечно-информационна асоциация, \"Глобални библиотеки\" - България, и фондация \"Детски книги\", научи ДУМА от Милена Димитрова, експерт ВО на Софийския международен литературен фестивал.", "date": "2019.04.24", "title": "  28 спортисти четоха в \"Походът на книгите\""}
{"url": "https://duma.bg/na-dah-ot-lyatoto-s-kostadin-filipov-n190538", "text": "Телевизионният журналист Костадин Филипов ни повежда на вълнуващо пътуване през изгарящи чувства и човешки вселени с дебютната си стихосбирка \"На дъх от лятото\", издание на \"Персей\". Стиховете са писани в последните три години. Освен от голямата споделена, несподелената и изпепеляваща любов, книгата е вдъхновена и от семантиката на числото 24. Редакторка на стихосбирката е знаменитата поетеса Маргарита Петкова. Премиерата на книгата е днес, 24 април, от 18.30 ч. в Националната библиотека \"Св. св. Кирил и Методий\".", "date": "2019.04.24", "title": "На дъх от лятото с Костадин Филипов"}
{"url": "https://duma.bg/vazduh-na-otivashtata-si-epoha-prodavat-po-10-dolara-v-yaponiya-n190531", "text": "Само няколко дни преди Япония да влезе в нова ера след възкачването на престола на новия император, предприемчива фирма печели от продажбата по 10 долара на кутии, съдържащи \"въздуха на отиващата си епоха\". Амбицията на производителите е да реализират над 1000 бройки. Консервите съдържат \"въздуха на Хейсей\" - ерата на 30-годишното царуване на сегашния император Акихито, и е по рафтовете на магазините отскоро. \"Стоката\" е произведена в японското село Хенари, което се изписва със същите символи както \"Хейсей\", и може да се поръча и онлайн. Кутиите не съдържат нищо друго, освен \"въздуха на сегашната епоха\" и монета от пет йени, често смятана за носеща късмет. \"Въздухът е безплатен, но се надяваме, че хората ще се насладят на дишането на свежия въздух на Хейсей и след настъпването на новата ера, или просто ще го запазят за спомен\", заяви президентът на компанията Минору Инамото пред АФП. Фирмите в Япония се опитват да продават сувенири от предишната епоха, преди страната да влезе в ерата на \"Рейва\" на 1 май, когато новият император Нарухито ще седне в трона на хризантемите. Овални златни монети, гравирани с \"Хейсей\", се продават като топъл хляб в токийските универсални магазини, докато производителите на сладкарски изделия връщат популярните по време на тази епоха сладкиши. В Хенари се радват на приток на посетители и търговци, които продават всичко - от шоколад до ризи и бутилки алкохол, носещи това име. Предприятията, насочили интереса си към епохата \"Рейва\", също започват да пускат на пазара продукти с името й. Сред тях са стикери, калъфи за смартфони, тениски, игли и сувенирни бутилки с японско саке.", "date": "2019.04.24", "title": "Въздух на отиващата си епоха продават по 10 долара в Япония"}
{"url": "https://duma.bg/izkustven-intelekt-namalyava-krazhbite-v-magazini-sas-77-n190533", "text": "Японската компания Vaak твърди, че след тестовия период на първия й софтуер срещу кражби джебчиите намалели със 77 на сто. Работата на изкуствения интелект е да сравнява лицата на хората в магазина със снимки от директорията си с криминално проявени. Сега обаче технологията ще отиде още по-далеч. VaakEyе е подобрената версия на първия софтуер, който ще може да разчита физиономиите и подозрителните действия на индивидите и ще дава сигнал на продавача да реагира. Основателят на компанията Рио Танака уточни пред BBC, че е \"нахранил\" алгоритъма със 100 хил. часа информация, за да може изкуственият интелект перфектно да разпознава мимики, движения и дори да преценява дрехите на хората. VaakEyе вече следи за реда в близо 50 магазина в Япония, но скоро може да се разпространява по целия свят. Ако данните на компанията са верни и изкуственият интелект намалява този тип престъпления със 77%, то глобалните загуби от обири по света драстично ще паднат. Според Global Shrink Index само през 2017 г. икономиката е загубила близо 34 млрд. от кражби в магазините.", "date": "2019.04.24", "title": "Изкуствен интелект намалява кражбите в магазини със 77%"}
{"url": "https://duma.bg/optimizmat-udalzhava-zhivota-n190535", "text": "Оптимизмът може да допринесе за по-дълъг живот, по-малко болести, повече лични успехи, да повиши мотивацията ни, сочат дългогодишни изследвания на учени по цял свят. Също така хората с позитивно мислене имат по-висока толерантност на физическа и емоционална болка. Нашите мисли и ниво на оптимизъм са водещи за това как ще реагираме в стресови ситуации. Статистически погледнато, позитивно настроените хора успяват да се справят по-лесно с безпокойството или депресията, когато се сблъскват с негативни индивиди или обстоятелства. Това е така, защото оптимизмът е свързан с усещането за неуязвимост. Това повишава самочувствието, че можем да се справим с препятствията. Още една добра причина да мислим по-често позитивно е, че това благоприятства здравето на сърцето. Според проучване, публикувано в Psychological Bulletin, оптимизмът може да намали риска от сърдечносъдови заболявания, независимо от теглото, възрастта и навиците за тютюнопушене. Въпреки проучването, не забравяйте да водите здравословен начин на живот, съветват експерти.", "date": "2019.04.24", "title": "Оптимизмът удължава живота"}
{"url": "https://duma.bg/tom-dik-i-hari-na-sofiyska-stsena-n190534", "text": "Брилянтната ситуационна комедия \"Том, Дик и Хари\" от Рей и Майкъл Куни ще се играе премиерно на софийска сцена днес, 24 април, в 19,30 ч., в Сити Марк арт център. Представлението напомня на зрителите за всички смешни взаимоотношения, които се пораждат между трима братя, между съпруг и съпруга, между племенница и чичо, единствено заради семейната любов и желанието да направиш щастливи хората, които обичаш. И ако това не е достатъчно, за да разсмее всеки зрител, авторите са включили и социален работник, сръбски мафиот, отговорен полицай и откраднат от моргата труп. Хиляди забавни перипетии и абсурдни обрати ще забавляват зрителите. Спектакълът получи престижното отличие на публиката \"Комедиен хит на сезона\" на проведените в края на март в Казанлък \"Чудомирови празници 2019\". Представлението на Казанлъшкия театър \"Любомир Кабакчиев\" бе предпочетеният от зрителите, изпреварвайки заглавията на Драматичния театър \"Стоян Бъчваров\" - Варна, на Малък градски театър \"Зад канала\" - София, и на Благоевградския театър \"Никола Вапцаров\". Още в първите минути на \"Том, Дик и Хари\" едно на вид обикновено семейство попада в низ от абсурдни и смешни ситуации, от които трябва да се измъкне. И всичко това - в името на любовта. Пиесата разглежда всички крайности, които сме готови да достигнем за обичаните от нас хора. Превод - Андрей Аврамов. Режисьор - Димитър Стефанов. Сценограф - Петя Димитрова. Композитор - Милен Апостолов. Участват: Том Кърууд - Сава Драгнев, Линда Кърууд - Беатрис Благоева, Дик - Петър Петров, Хари - Костадин Жеков, Катерина - Десислава Стоянова, Андреас - Георги Атанасов, Даунс - Димитър Гавраилов, г-жа Потър - Недялка Раева, Борис - Ивайло Драганов.", "date": "2019.04.24", "title": "\"Том, Дик и Хари\" на софийска сцена"}
{"url": "https://duma.bg/el-goleador-porachkite-kam-sadiite-idvat-ot-boyana-n190525", "text": "Любо Пенев не обвини този път реферите за тенденциозното според него отношение към ЦСКА-Сф. Треньорът на \"червените\" смята, че поръчките идват от шефовете на БФС. Ел Голеадор призна, че е изненадан от назначението на Петър Костадинов за реванша за купата с Ботев Пд. \"Като виждам нередности, няма да си мълча. Най-виновни са поръчителите. Поръчката идва от едни офиси до \"Бояна\", до Околовръстното шосе. Има други, много по-виновни и по-отговорни. Има хора, които правят коментари върху нередностите, радват се, че не се спазват правилата. Ще го коментирам, имам право да дам това мнение, претендирам, че разбирам. Не искам да ми помагат, но не искам и моят отбор да бъде ощетен, а това се случва всеки мач. Може и да е случайно. Гледам и отборите. В едни мачове са кротки като агънца, в други ритат като катъри. Гледаме другите първенства - испанско, английско. При едно такова съдийство там ще ги разкостят съдиите, няма да ги допуснат до терена. Не съм казвал поръчките срещу кой са. Визирах офис на Околовръстното шосе\", обяви вчера на пресконференция Пенев преди реванша с Ботев Пд за купата днес.", "date": "2019.04.24", "title": "Ел Голеадор:  Поръчките към съдиите идват от \"Бояна\""}
{"url": "https://duma.bg/balgarka-otkriva-butik-v-kitay-n190536", "text": "Бутик, в който ще се предлагат тоалети с уникални български шевици, ще бъде открит през юни в Нанджинг, Китай. Новината съобщи създателката на модния бранд \"Меме мор\" Венета Райкова. Експертката в символиката на родните бродерии със солидни познания за нашите обичаи, традиции и история съчетава непреходната малка черна рокля от световния подиум с пищната и красива народна носия от страната ни, коментира председателят на Академията за мода - проф. Любомир Стойков. Акцент в дизайна на изчистените като силует рокли е изкусната техника за допълване на принт с цветовете на трикольора ни и бродерия, изцяло базирана на нашата шевица, но стилизирана и пречупена през вижданията на Венета Райкова. В основата на модния й бранд са любовта към родината, преклонението пред силата на българския дух, възхищението от културното и етнографското ни наследство, съчетано с модерните разбирания за класа, стил и национална идентичност. \"За мен всичко българско и родно винаги е било много свидно. Исках да пренеса частица от древното ни богатство, за да можем да му се любуваме и днес. Така се потопих в света на традициите, оригиналните български носии и шевици, като всяка от тях е история\", разкри Венета Райкова. И уточни, че \"Меме мор\" означава \"по-добро копие на оригинала\". В много култури - шумерската, египетската, гръцката, както и в българската, символът \"мем\" има предпазен характер и се асоциира с вода, смятана за естествено средство за предпазване от опасности. В концепцията на бранда са включени и други важни и значими за българите изображения на слънцето и мрежата. Символиката и семантиката са в основата не само на името и логото на марката, а и в самите дрехи. Всяка от тях има собствено име - \"Мускал\", \"Йероглиф\", \"Шевицата\", \"Детелина\", \"Роза\", \"Градина\", \"Българка\" и т.н. Роклите с вплетени бродерии имат тройно приложение - на дреха, амулет и талисман. Създателката им препоръчва да се носят на бизнес срещи, семейни събирания, културни мероприятия и дори на тематични купони. В облеклата са закодирани добри пожелания за здраве, благополучие, любов, както и наричания за защита, сила, воля и хубост.", "date": "2019.04.24", "title": "Българка открива бутик в Китай"}
{"url": "https://duma.bg/izlozhba-za-dushan-radovich-v-stolichnata-biblioteka-n190537", "text": "Изложбата на Градската библиотека в Белград \"Имало едно време един лъв\", посветена на живота и дейността на Душан Радович - един от най-известните сръбски поети, журналист и дългогодишен водещ на предаването \"Добро утро, Белград\", ще бъде открита днес, 24 април, в 17 ч. в галерия \"София\" на Столичната библиотека. Ще може да се разгледа до 3 май.", "date": "2019.04.24", "title": "Изложба за Душан Радович в Столичната библиотека"}
{"url": "https://duma.bg/24-000-lv-globi-ot-derbito-n190527", "text": "Дисциплинарната комисия към БФС поряза тежко ЦСКА и Левски, които завършиха 0:0 във \"вечното дерби\" в събота. Заради провинения на футболисти, ръководители и фенове в мача на Националния стадион \"червените\" олекнаха с общо 14 700 лв., а \"сините\" с 9300. Най-тежко беше глобен треньорът на ЦСКА Любо Пенев - 8000 лв. А причината е \"за повторно уронване на престижа и създаване на негативизъм към българското съдийство в средствата за масова информация\". Това е втората подобна санкция за Ел Голеадор, който през февруари бе одрусан с 9000 лв. за отправени обвинения срещу ръководството на БФС. За нападки към футболни деятели Кристиян Малинов е санкциониран с 3000 лв. Капитанът Николай Бодуров пък ще пропусне реванша от 1/2-финалите за купата с Ботев Пд (2:3 в първия мач) днес. БФС го наказа, защото в събота на \"Васил Левски\" националният защитник наплю в гърба естонеца Богдан Вашчук. Двамата не се понасят още от лятото на 2018 г., когато бяха сред участниците в сбиването след мача от Лига Европа на \"червените\" с ФК Рига. Отделно ЦСКА е глобен и за нерегламентирано използване на факли, димки, за хвърлени предмети и за псувни от феновете към длъжностни лица. Червените ултраси използваха армейски димки и съдията Станислав Тодоров бе принуден да прекъсне мача за 5 минути заради задимения стадион. Най-тежкото наказание за Левски е за изпълнителния директор Павел Колев, който ще плати 5000 лв. също заради \"уронване на престижа и създаване на негативизъм към българското съдийство\". Другите глоби са също за псувни, димки, факли, бомбички и др.", "date": "2019.04.24", "title": "24 000 лв. глоби от дербито"}
{"url": "https://duma.bg/vrachanski-poroy-udavi-bistritsa-n190529", "text": "Ботев Вр удави Витоша с 5:2 пред 200 зрители на стадиона в Бистрица в мач от Група А на Втората осмица. Двубоят бе с огромен залог за съперниците, но врачани бяха убедителни след хеттрик на Емил Стоев (15, 25 и 41) и по 1 гол на Валери Домовчийски (28) и Даниел Генов (90+5). За домакините се разписаха Георги Купенов (30) и Григор Долапчиев (48). Разгромният успех изстреля Ботев Вр на 10 т. пред Витоша 2 кръга преди края на мачовете в групата. Врачани ще продължат в битките за 7-о място и ще играят в Първа лига и следващия сезон. Витоша, отново като преди година, ще се бори за спасение.  При това реферът отмени 2 гола на Домовчийски в първите 7 минути. Емил Гъргоров-Бадема (53) и Иван Вълчанов (83) от Витоша пък удариха греди. ", "date": "2019.04.24", "title": "Врачански порой удави Бистрица"}
{"url": "https://duma.bg/pusnaha-biletite-za-balgariya-kosovo-n190528", "text": "Билетите за евроквалификацията България - Косово вече са в продажба. Срещата е на 10 юни от 21.45 ч. на Националния стадион. За сектор \"А\" билетите са по 40 лв., за \"В\" - 30, а за \"Б\" и \"Г\" - по 12. Също така ще има и \"Семеен сектор\", като възрастен с билет за сектор \"А\" ще има право да заведе до 3 малолетни лица с пропуски по 2 лв.", "date": "2019.04.24", "title": "Пуснаха билетите за България - Косово"}
{"url": "https://duma.bg/tsarsko-selo-vleze-v-elita-n190530", "text": "За пръв път в историята на българския футбол отбор на хотел влезе в елита. Царско село намери място в Първа лига 5 кръга преди края на първенството. Тимът играе мачовете си в едноименния хотелски комплекс край Околовръстното в София и фенове почти няма. Шефът на клуба Стойне Манолов обаче се закани да не приличат на Верея, който в момента е абсолютен аутсайдер при майсторите.  В последния мач \"царете\" удържаха 0:0 с гостуващия ЦСКА 1948 и вече са недостижими на върха 5 кръга преди края на сезона. При това пред около 200 зрители домакините играха над час с 10 души, след като Реян Даскалов (27) беше изгонен с директен червен картон. Защитникът изгуби топката и извърши нарушение срещу откъсващия се Чавдар Ивайлов.  \"Който не мечтае, той не постига целите си. Ние мечтаехме за това отпреди 2-3 г., когато започнахме нашия път в професионалния футбол. Мечтите ни се сбъднаха след много труд, желание, себераздаване и накрая постигнахме това, което искахме\", каза Стойне Манолов. Той е сред известните привърженици на ЦСКА.  Манолов и треньорът Никола Спасов-Мастиката се обединиха около мнението, че тимът се нуждае от класа и ще бъдат активни в привличането на поне 7-8 нови футболисти. \"Радвам се искрено, че на нашия стадион станахме шампиони и узаконихме влизането ни в Първа лига. При положение че играеш в Първа лига, мотивацията, подготовката и психологията е съвсем друга. Можем да играем, но няма да сме толкова равностойни на отборите от елита\", обяви Спасов. За да вземе лиценз за елита, стадионът в комплекса се нуждае от трибуна и осветление. В противен случай \"царете\" ще домакинстват на някой от големите стадиони в София.", "date": "2019.04.24", "title": "Царско село влезе в елита"}
{"url": "https://duma.bg/sluga-na-naroda-v-pornoshou-n190588", "text": "Повод има, радост няма. Обикновено всяка изборна победа е съпроводена от фойерверки, шампанско, викове на екзалтирани тълпи на симпатизанти на победителя. Следват дежурни оценки от типа \"гражданите гласуваха за промяна\" и протоколни поздравления на чужди лидери с пожелания за обратното - да продължи старият курс на \"партньорски\" отношения. На другия ден победителите запрятат ръкави за обещаните промени. Те наистина предстоят, в случай че се е състояла смяна на караула във властта и предстои вълнуващо раздаване на парчета от баницата. А масовката от т. нар. избиратели унило тръгва по отъпкания коловоз на системата, която на промени не подлежи. Процедурата се състоя миналата неделя на територията, дадена под аренда за военен полигон на САЩ и техни съюзници. Някои все още я величаят с определението \"държава\" пред името Украйна, макар всички да си дават сметка, че такава от пет години няма. Затова и вотът за пръв началник на полигона съответстваше на абсурда на общонародното занятие. Народът реши да смени караула. Той обаче не гласува за новия началник, а против стария. Този т. нар. президент бе заседнал като кост в гърлото на всички. Малцина имат възможност като него да се похвалят, че с омраза могат да обединят срещу себе си дълбоко разкъсваното от вътрешни противоречия общество, в което всеки е против всеки и е в състояние на гражданска война. Пет години Петро Порошенко се би в гърдите, че е обединител на нацията, каквато всъщност няма. Напротив, направи всичко, за да я разкъса окончателно. Заложи на неонацистка идеология, пусна главорезите с факли и фашистка символика из градовете да всяват страх. Раздели хората по език на украинци и други. Разцепи ги и по вяра. Не му стигаше военният конфликт в Донбас, че обяви война и на православната църква. Най-голямата му заслуга обаче е, че разори икономиката и превърна богатата някога република в най-бедната държава в Европа, корумпирана от върха на властта до низините на обществото. Прогони в принудителна емиграция 10-13 млн. нейни граждани. Сам увеличи приходите си по време на мандата над 90 пъти! И най-важното: ентусиазирано прие ролята на главен изпълнител на проекта \"АнтиРусия\", който Западът му възложи. За всички тези \"добродетели\" народът го помете, за да сложи на мястото му талантлив и остроумен актьор, който се яви без програма, без управленски екип, разхвърлящ наляво и дясно мантри. Той, Владимир Зеленски, обещаваше на всеки това, което му харесва - на едни мир в Донбас с изпълнение на Минските споразумения, на други - пълното им игнориране. Пускаше фрази ту на руски, ту на украински. Пред потъналите в мизерия се кле да води безпощадна битка с корупцията, а на олигарсите, довели го на власт, намигаше. С две думи, яви се като борец за всичко добро и срещу всичко зло. Да се правят прогнози за новия \"Слуга на народа\", както сам \"симпатягата\" Зеленски нарича несъздадената си още партия, е безсмислено занимание. Пълна енигма. Сега предстои следващата серия от украинското политическо порношоу. Довчерашните симпатизанти на Порошенко преобличат костюмите, сменят грима и бързат да се запишат в обкръжението на новия началник. Европа и САЩ постъпиха по същия начин. В първия ден на Страстната седмица на народа се яви актьор, но с това украинските страсти не свършват. Войната, олигархичните баталии, корупцията и мизерията ще продължат. Това е условието за успеха на проекта \"АнтиРусия\". Западът няма намерение да се отказва от него.", "date": "2019.04.24", "title": "Слуга на народа  в порношоу"}
{"url": "https://duma.bg/a-zig-hayl-koga-n190589", "text": "Има-няма 3 месеца след поредния Луков марш София отново стана домакин на неонацистко сборище. Отново за него се знаеше предварително и отново властта се задоволи с кършене на ръце и половинчати закани как нямало да допусне такова срамно събитие. Да, ама както с Луков марш, не само го допусна, ами цялото събитие си мина без никакви сътресения. Едва пост фактум Външно изрази силното си \"възмущение\"... Да, именно... Само че Външно не е някаква отделна от правителството институция, от която не зависи нищо. Вместо да бездействат, а после да се възмущават, няма ли поне веднъж българските власти да предприемат изпреварващи действия? Ще видим ли някога поне един арестуван? Все повече изглежда, че борбата с неонацистите е горе-долу толкова интензивна, колкото и борбата с корупцията във висшите етажи на властта. Демек, напълно отсъства.  А всъщност има ли изненадани, след като единият вицепремиер си прави \"майтапчийски\" снимки в Бухенвалд, а партията на другия е основен доставчик на хора за Луков марш? Време е да си го кажем - управляват ни хора, за които това не е никакъв проблем, те дори не крият, че симпатизират на тази идеология. Всичките приказки за обратното не са нищо повече от лицемерие.  Още едно дъно бе постигнато завчера, когато БиТиВи даде на организатора на въпросното събитие достатъчно време в праймтайма си, за да може господинът на воля да развие расистките си тези от ефира на една от националните телевизии. Скъпи колеги, ние ли трябва да ви напомняме, че разпространението на фашистка идеология е забранено от закона? Съвсем ли сте загубили мярка и достойнство в борбата за рейтинги? Или и при вас няма проблем с нацистите? Ами в такъв случай и вие, и управляващите излезте, опънете ръка, кажете си с гордост едно \"Зиг Хайл\" и да приключваме.", "date": "2019.04.24", "title": "А \"Зиг Хайл\" кога?"}
{"url": "https://duma.bg/sled-dazhd-kachulka-n190590", "text": "Здравето на детето е над правото на родителя да избира. А здравето на нацията е над безотговорността на държавата да се размотава. В понеделник бе създаден Национален координационен съвет за контрол на морбили. Закъсняло действие, тъй като регистрираните заболели наближават 500. Този съвет на принципа \"след дъжд - качулка\", вероятно трябваше да се появи още в началото на годината, когато заваляха съобщения от съседните страни за поредната епидемия. Или ще чакаме, както през 2010 г., да починат 24 души, за да се запретнем за работа? Предстоят поредица от празници. Колко души ще внесат зарази, никой не може да прогнозира. А бацилът на шарката няма нужда от международен паспорт, за да минава граници.   Какво прави в това време МЗ? Създава например поредната ялова агенция, наречена \"Медицински надзор\". Какво точно ще надзирава тази мегаструктура, след като заразените неудържимо се увеличават, не е ясно. Най-вероятно ще се опитва да диктува нови правила на старите служители, които от години знаят как да се справят с подобни ситуации, стига умници политици да не им се пречкат. Колкото и да се опитват управниците да прикрият бездействието си, числата говорят за нехайството им. Днес България, която през 1928 г. е сред първите в света, изкоренили едрата шарка, може да се \"похвали\" със спад на имунизациите срещу морбили, паротит и рубеола от 93,8% до 92,9%. Което значи, че близо 4300 деца в страната не са получили първата си ваксина срещу морбили! А един болен може да зарази от 9 до 10 души само с едно кихане. И докато България щракаше с пръсти, че пожарът гори у съседите, изведнъж преди дни се оказва на 6-о място в Европа по заразени! При това положение на българите не им остава друго, освен да молят Господ да ги пази от морбили, защото Националният координационен съвет за контрол на болестта със сигурност няма да ги опази.", "date": "2019.04.24", "title": "След дъжд - качулка"}
{"url": "https://duma.bg/iztreshtyavane-n190591", "text": "Явно сагата с апартаментите на подопечните му гербаджийчета така е възпалила мозъка на министър-председателя Бойко Борисов, щото вчера той говореше за магистрала \"Хемус\" все едно е изпаднал в делириум тременс. Бълнуваше, но в пълно съзнание.  Премиерът заяви, че е готов да се обзаложи, че след като \"Хемус\" бъде готова,  . Сериозно? И как го изчислихте? Само за периода на строителството ли говорите или завинаги? А защо не с 30%? Какво пречи? Като ще се говорят глупости, поне да е с размах. И все пак 10 или 20% ще бъдат, г-н премиер? Знаем, че числата ги нямате за нищо, но все пак е добре да не изглеждате смешен. За пред чужденците поне.  Никой не е мислил да продължава \"Хемус\" след Правец, каза още Борисов. Без майтап. Е, как тогава тя стигаше до Ябланица? Кой построи виадуктите, тунелите? Последният по Виденово време. Причината да не бъде построена са продължителната криза след 1980 г., по-приоритетни обекти в други части на страната. Но защо да се мисли, преди да се говори. Още повече че избори идат, колкото повече заслуги си припише, толкова по-добре. Пък и да послъже не е грехота, нали тия отсреща бяха прости - ще се разберат.  По думите на Борисов, а така каза и строителният министър Аврамова, \"Хемус\" ще бъде готова изцяло през 2024 г. Тия хора освен процентите и годините ги нямат за нищо. Значи според премиера държавната компания \"Автомагистрали\", която наскоро закупи първия си багер, ще построи близо 200 км магистрала за четири-пет години, през сложен терен, за който в участъка между Велико Търново и Буховци няма дори нужните проучвания. Шменти-капели, г-н премиер. Да припомним, че миналия август вие заявихте, че участъкът от Белокопитово до Буховци ще бъде готов за \"година и два-три месеца\". Т. е. тази есен да е приключен. И какво стана? Миналия месец министър Аврамова рече в Търговище, че работата ще стане, ама някъде през 2021 г. Имало баири по трасето и не били изкупени земите на хората. Каква изненада! Всъщност нас ни управлява профан, чиято управленска тактика е да свежда решаването на сложни проблеми до елементарни неща. Обезлюдяване ли? Ще ви построя път. Що не пътувате? Коли ли да ви купя? Деца ли да ви родя? Аз съм ви го построил, пък вий - както щете. Айде, почвайте да бегате.  И те бягат. И не се спират. И няма да се спрат.", "date": "2019.04.24", "title": "Изтрещяване"}
{"url": "https://duma.bg/levski-iska-italianski-goladzhiya-ot-rumaniya-n190524", "text": "Левски иска да вземе италианския голаджия Матиа Монтини. В момента нападателят играе за румънския Динамо Букурещ, като през сезона има 9 гола в 16 мача. Нещата движи новият скаут на клуба Богдан Патрашку, който чрез агенцията на Йон Бекали отговаря за трансферите на \"Герена\". Именно румънците са обърнали внимание към 27-годишния италианец. Бекали, Патрашку и шеф на Левски са били на трибуните за мача на Динамо с Ботошани (1:0) в понеделник, за да наблюдават нападателя. Това бе потвърдено и от треньора Мирча Редник, който съжали, че е разкрил информацията на самия играч. В този мач Монтини изигра 62 минути, но бе сменен. \"Той може би бе под по-голямо напрежение, защото имаше отбор, който иска да го види. Той разбра и може би беше наша грешка, че знаеше, че идват, защото беше по-егоистичен. Договорът на Монтини е до края на следващия сезон. Няма съмнение, че той трябва да бъде продаден\", заяви Редник. В момента италианецът е оценяван на 550 000 евро от специализирания сайт transfermarkt.com. Преди Динамо неговата кариера преминава в Серия В и Серия С на италианския футбол в отбори като Ливорно, Бари, Юве Стабия, Беневенто, Арецо и др. Иначе той е юноша на Рома и с \"джалоросите\" печели юношеското първенство Примавера и става голмайстор. Висок е 184 см и има 1 мач за отбора до 20 г. на Италия. На \"Герена\" смятат да задържат халфа Богдан Вашчук. Естонецът бе взет под наем от ФК Рига, но ще бъде откупен.", "date": "2019.04.24", "title": "Левски иска италиански голаджия от Румъния"}
{"url": "https://duma.bg/rezultati-n190526", "text": "XXX (IV) кръг Втора осмица Група А Витоша Б - Ботев Вр 2:5 0:2 Стоев (15 и 25) 0:3 Домовчийски (28) 1:3 Купенов (30) 1:4 Стоев (41) 2:4 Долапчиев (48) 2:5 Генов (90); Верея - Етър 0:3. 1. Етър 30 14 5 11 36:30 47 2. Ботев Вр 30 12 5 13 42:42 41 3. Витоша Б 30  9 4 17 24:47 31 4. Верея 30  0 6 24 12:73  6 V кръг: утре, 17.30: Витоша Б - Верея (Диема спорт); 20.00: Ботев Вр - Етър (Диема спорт). Втора лига, XXV кръг Царско село - ЦСКА 1948 0:0, ЧК Даскалов (Цс-27); Монтана - Ботев Гъл 2:2 1:0 Илиев (6) 1:1 Яшар (61) 2:1 Илиев (70) 2:2 Абушев (87), ЧК: Стойчев (М-25).  1. Царско село 25 22 2  1 56:18 68        2. Арда 25 15 5 5 36:14 50  3. Монтана 25 14  8  3 40:19 50  4. ЦСКА 1948 25 12 11  2 28:15 47  5. Литекс 25 12 5 8 38:20 41  6. Поморие 25 10  5 10 30:36 35  7. Локо ГО 25 10  4 11 27:32 34  8. Локо Сф 25  8 8  9 20:19 32  9. Черноморец Бч 25  8 6 11 20:28 30 10. Стр. слава 25 8 6 11 28:35 30 11. Ботев Гъл 26  6 9 11 25:30 27 12. Кариана 25  6  5 14 23:33 23 13. Несебър 25 5 8 12 27:44 23 14. Лудогорец-2 25 6 4 15 23:40 22 15. Добруджа 26  4 9 13 14:31 21 16. Пирин 25  6  3 16 24:46 21 XXVI кръг: утре, 17.00: Струмска слава - Черноморец Бч; Поморие - Царско село; 19.00: Пирин - Локо ГО; петък, 17.00: Литекс - Локо Сф; Кариана - Монтана; Арда - Добруджа; понеделник, 17.00: Ботев Гъл - Лудогорец-2; вторник, 19.00: ЦСКА 1948 - Несебър. Футбол По Диема спорт 19.00 ЦСКА-Сф - Ботев Пд (2:3) 22.00 Ман Юнайтед - Ман Сити По Диема спорт 2 21.45 Уулвърхемптън - Арсенал По Нова спорт 21.45 Вердер - Байерн По Макс спорт 4 20.30 Атлетико М - Валенсия 22.30 Леванте - Бетис По БНТ 3 Баскетбол 18.55 Берое - Балкан По Макс спорт 1 Тенис 12.00 Турнир в Барселона (мъже) По Евроспорт 1 Снукър 12.00 и 20.30 СП в Шефийлд Колоездене 15.30 Флеш Валон По Евроспорт 2 14.00 Обиколка на Алпите (III етап)", "date": "2019.04.24", "title": "Резултати"}
{"url": "https://duma.bg/nazryava-opasnost-ot-vzriv-na-morbili-n190587", "text": "Над 460 са случаите на морбили в страната. Засегнати са 11 области, като най-много заболели има в Софийска област. Оказва се, че защитата не е сигурна, защото има райони, в които са имунизирани под 90 на сто от населението, признава министър Ананиев още през февруари в отговор на въпрос на депутати от БСП. През последните 7 години са имунизирани между 91,5 и 95,1% при 13-месечните деца и между 87,4 и 94% при 12-годишните. Чак сега министерството е създало съвет за  , който тепърва щял да ограничава заболяването.  По време на идващите празници около 110 хил. българи ще пътуват в чужбина - предимно в Гърция, Северна Македония и Сърбия, където случаите са многобройни. По същото време се очаква около 150 хил. чужденци да посетят България.", "date": "2019.04.24", "title": "Назрява опасност от взрив на морбили"}
