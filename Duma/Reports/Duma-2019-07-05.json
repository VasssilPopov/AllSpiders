{"url": "https://duma.bg/dmitriy-gluhovski-populyarnostta-mi-dade-svoboda-n195346", "text": "- И по четири часа съм подписвал книги и съм разговарял с читатели. Спомням си, че горе-долу толкова време ми отне да давам автографи в Полша. Но там живеят повече хора, отколкото в България, затова сигурно и опашката от желаещи да имат мой подпис бе по-дълга (усмихва се). - Веднъж на Таганка (историческо място в руската столица, между реките Москва и Яуза - бел. авт.) ме вкараха в Бункер-42 - уникален комплекс от времето на Студената война, намиращ се на 65 метра под земята, което е равно на височината на 20-етажна сграда. След Перестройката обектът, който през 60-те години на ХХ век бе оборудван с \"всичко необходимо\" за няколкомесечно бойно дежурство в случай на ядрена война, бе приватизиран и превърнат в център за развлечения. Хората обичат да ме вкарват най-вече в метрото, както например бе в Швеция. Вече свикнах с това, примирих се... - Не зная как да го обясня, но съм наясно защо това привлича лично мен. Корените на това мое пристрастие са във факта, че тийнейджърските ми години съвпаднаха с разпада на Съветския съюз. Съответно смятам днешната Русия за постапокалиптична страна. Тоест, имаше определен свят и той рухна, чисто географски дори, както и от икономическа гледна точка. Бе срутен един мит, провали се идеологията, залезе културата, няма вече езикови ценности - всичко се разкъса. Онова, което се случва сега, всъщност е сглобяване на нещо уж ново от отломъци на старото. И понеже преживявах всичко това, постапокалиптичното ми е много близко, топло, родно и душевно. А защо се харесва на другите - не мога да кажа. И да уточня още нещо: макар в романите ми и да настъпват апокалиптични събития, надежда за човечеството все пак има. И книгите, а сега и аудиосериалите са начините да си я представим и да начертаем пътя към нея. - Тогава можех да пиша, но не и да бъдат публикувани произведенията ми. Книгите ми не са нещо абстрактно, а са просмукани от духа на времето. Смятам, че именно в това е тяхната сила и разпознаваемост. Например 15 години вече съществува поредицата \"Метро\" и не се спихва като балон, продължава да е търсена и четена. Въпреки че в началото на някои може би изглеждаше мимолетна и с позагубена остра политическа актуалност, книгата остава доста популярна. Така че въз основа на текущия момент трудно може да се каже какво минава и кое остава. - Безусловно това е \"Метро\". Не го смятам аз, а се потвърждава от всички обективни фактори, каквито са тиражите на тази поредица. Наистина добри книги. С изключение на \"Метро 2034\", за нито една друга не ме е срам. Но лично на мен винаги най-много ми харесват моите последни произведения. Сега например на визитката си бих написал, че съм автор на \"Текст\". За всички мои творби се старая, някои ги пиша на предела на възможностите си, за да се получи онова, което искам. - На 3-годишна възраст (усмихва се). Оттогава само се усъвършенствам. Започнах да пиша много по-добре. Почти без грешки вече. - Разбира се. Не пиша само за един. Моята задача е да ме четат. И затова ми се налага да прибягвам до какви ли не ловки алтернативни трикове. - Прекрасно! В тях съм от възникването им. Използвам ги активно и за публикуването на материали, и за тяхното придвижване, и за общуването с читатели. Аз съм модерен автор. Наричам обаче руския сегмент на социалните мрежи \"кухнята на интелектуалците от 70-те години на миналия век\", защото всичко, което преди се обсъждаше край масата и печката, днес е в центъра на дискусиите под бдителните прозорци на другаря майор Фейсбук (усмихва се). - Засега не е. И някак не става по-опасно. Има много разговори, повдигане на вежди и издуване на бузи от страна на държавата, но не може да се каже, че днес животът е станал съществено по-тежък или по-задушен отпреди 5 години например. Даже тогава въздухът е бил по-спарен. Особено когато започнаха да засилват пропагандистката каруца за борба с фашизма. - Смятам, че не са понятни. Но ето българите, които се редиха час и половина за автограф, казват, че разбират произведенията ми. Обаче не схващат всичко. Не са им очевидни и препратките ми. Видимо в моите книги все пак има достатъчно универсални общочовешки истини и те им стигат, за да получават наслаждение от историите ми. - Това е факт. На всеки 3-4 години правя своеобразна отливка на собствената ми личност и я оставям в поредната ми книга. В \"Метро 2033\" съм пресъздаден аз, от 17- до 20-годишната ми възраст. В \"Текст\" сигурно има най-малко от мен самия, а по-скоро са някакви въображаеми герои, които нямат нищо общо с реалното ми аз. В \"Бъдеще\" безусловно има сериозен отпечатък от мен, както и в \"Здрач\", но по различен начин, разнообразни мои части (усмихва се). - Напротив, много съм привързан към Русия. Но не приемам политическите процеси в страната.   - \"Кога ще има \"Метро 2036\"?\" И винаги им отговарям: \"Никога!\" (усмихва се) Много типични въпроси задават и обикновено ме питат за творческите ми планове, каква ще е следващата ми книга... За да не скучая, опитвам се да отговарям по различен начин на всеки, доколкото е възможно, разбира се. - (без да се замисля) Свобода. - Засега нищо. Получих възможност да си принадлежа и да се занимавам с реализирането на собствени проекти, вместо да изразходвам време и сили за изпълняването на чужди фантазии. Когато работиш за някого, знаеш, че ще получиш пари за храна. Но доколко това е страхотно - въпросът е спорен. - Не, защо? От поколението на разочарованите са онези хора, които са се родили прекалено късно, за да могат да намерят себе си в новия свят. И да си разочарован, първо трябва да бъдеш очарован. А аз никога не съм бил пленен от каквото и да било и затова не се чувствам огорчен. По-скоро имам ултрареалистичен поглед на нещата. Не казвам каква трябва да бъде действителността и не се разстройвам, че тя не е точно такава или не отговаря на очакванията. Просто изучавам света и водя записки, отбелязвам си какво съм разбрал. - Докато ми се пише. Открих начин да реализирам себе си и в същото време да спечеля пари за хляб. Никой човек със здрав разум няма да се откаже от това. Безброй хора се лутат между желанието да претворят мечтите си и необходимостта да се нахранят. Имам възможност да правя и двете. А това е голям късмет. За всеки. - Непрекъснато го казвам (усмихва се)! Така че се надявам поне някой да го е чул. - Онези, които се интересуват, могат да надникнат в Уикипедия, там са отбелязани основни събития от живота ми. Като например фактът, че аз съм първият журналист, предавал на живо от Северния полюс. Говоря на 5 езика, включително и на иврит. От дете исках да стана репортер и писател. И го направих. Така че мога да се смятам за щастлив човек. - Казвам, че съм Иван тракториста (усмихва се). Стандартна история. - \"Нали работихте за \"Раша тудей\", какво сега се правите на интересен?\" (смее се) - За втори път съм в страната, но отново само за два дни. Зная нещо. Навремето дори писах обзорна статия за България в европейското издание на \"Аргументы и факты\". Но всъщност известно ми е онова, което и на всеки съветски човек: паприка, консерви, Черно море, Слънчев бряг (казва го на български - б. а.) и така нататък. Мой много близък приятел е българин, така че при желание винаги имам достъп до първоизточника...", "date": "2019.07.05", "title": "Дмитрий Глуховски:  Популярността ми даде свобода"}
{"url": "https://duma.bg/kaloyan-georgiev-nuzhni-sa-resheniya-kak-mladite-da-se-varnat-v-balgariya-n195342", "text": "- Безспорно е привилегия да пътуваш и опознаваш Европа, която, макар с всички предизвикателства, днес продължава да е наситена с хилядолетна култура и да концентрира интелектуален капацитет и потенциал. В същото време Азия напредва икономически и страните в региона постепенно стават водещи в търговията, образованието, технологиите. България принадлежи и е цивилизационна част от Запада, но мостовете на Изток трябва да се градят. Като българи в чужбина ние не сме просто елементи в една чужда среда, а хора, които откриват и пренасят частица от България навън и в същото време носят елементи от чуждата култура обратно у нас. Във Великобритания почувствах границите на възможностите да се развивам и да работя. Въпреки че се отдалечихме от това разбиране, добрите университети в света не учат студентите как да си търсят работа, а как да създават такава. Считам това за моя цел заедно с каузата да работя за страната, а защо не и двете заедно. Това в Китай е по-реалистично.  - Повечето български младежи напускат България, за да живеят в различна среда. Причините са съвсем обясними, решенията - по-малко. Изглежда, не се справяме да намерим решение как да ги задържим, а може би не е в това въпросът. България е част от глобализирания свят и този процес е нормален. Въпросът е какво правим оттук, как ангажираме тези хора, за да бъдат полезни на страната. В момента развивам дейност в няколко аспекта в отношенията България - Китай, където се стремя да популяризирам страната ни и възможностите за търговия, туризъм и инвестиции. Правя това без работно време и директен началник, но със стабилни партньори, разбира се. В някакъв смисъл съм независим. Засега съм базиран в Пекин, където имам ресурса да развивам българска дейност. В този смисъл само физически съм в чужбина. Работя активно с България. В перспектива ще се върна обратно. - Сътрудничеството със село Момчиловци и Центъра за развитие, инвестиции и туризъм в Китай даде голям тласък на дейността ми. Коректността, уважението и добрите намерения от тяхна страна позволиха да организирам български прием в Пекин под наслов \"Чарът на Момчиловци в Родопите\". Приемът събра над 100 представители на академичните, дипломатическите и бизнес средите. Специални гости на мероприятието бяха културни аташета, пресаташета, търговски и други представители на дипломатически мисии, високопоставени представители на университети и институти в Пекин, преподаватели по български език, представители на местни правителства от близките провинции, представители на организациите в Китайско-Европейската асоциация за сътрудничество, Китайската асоциация за младежки културен обмен и други. Присъстваха и представители на китайски медии. Това бе началото на един маратон в работата с Китай, който ще доведе до успехи при енергия и постоянство. Целите ни се свързват с туризма и привличането на инвестиции. ? - Туризмът често е подценяван, но всъщност катализира икономическите взаимоотношения, стига, разбира се, да са налице останалите съставки. България засега трудно привлича желания туристически поток от Китай, предвид огромния пазар там. Страната ни е популярна с киселото мляко, природата, виното и чистия въздух, а също и в политически план като сигурен и надежден партньор. Това, че България не е част от Шенген, пречи на туризма, а също и на обмена в образованието и науката. Дневният ред в туризма в момента е следният: подготвя се продукт на основата на розите, млякото и виното, който ще включва спектакли, така че да впечатлява гостите. На място в Китай се разкриват седем туристически центъра. Предстои да работя с този в Пекин и да пътувам в страната за срещи с местни правителства. Това е ключов подход, ако искаме да се случва нещо конкретно. - Смятам, че посещението на българския президент е стандартен, но необходим ход в отношенията, за да постигнем конкретен напредък. Радвам се, че за разлика от дипломатическите совалки със спорен успех на премиера президентът се фокусира върху конкретни цели като откриване на директен полет София - Пекин и представителство на китайска банка в България. Това ще даде тласък на отношенията, тъй като не е сериозно да говорим за развитие и инвестиции, без те да са налице.  - Като стипендиант на китайското правителство съм със студентски статут, но всъщност програмата \"Йенчинг\" е проект с насоченост публична дипломация. Покрай българската дейност често съм част от дипломатическите панели на форуми и мероприятия в Пекин и в провинциите, така че реално съчетавам студентски с дипломатически статут. Академията \"Йенчинг\" дава ресурс и подкрепа за допълнителна дейност и двете се допълват, но, разбира се, трябва гъвкавост. - За последната година успях да развия взаимоотношения с редица организации в Китай, сред които търговски и дипломатически асоциации. Считам ги за партньори, като на този етап планираме да организираме български форум с културна и бизнес насоченост в рамките на 70-годишнината от отношенията България - Китай. Форумът ще се проведе в края на годината, като очаквам присъствие и от България. Надявам се да развием контактите на централно ниво и да привлечем интерес от страна на китайските провинции. Задачата след това е да преценим как да наредим пъзела, така че да придвижим приоритети с туризма, образованието и търговския обмен.", "date": "2019.07.05", "title": "Калоян Георгиев:  Нужни са решения как младите да се върнат в България"}
{"url": "https://duma.bg/papaya-zarazyava-sas-salmonela-n195341", "text": "Десетки хора в осем американски щата били заразени с щам на салмонела след консумация на пресни папаи, внесени от Мексико. Това съобщават федералните здравни служители. Центровете за контрол и превенция (CDC) на заболяванията съобщиха преди дни, че от 14 януари до 8 юни 62-ма са заразените с щама на Salmonella Uganda (\"Уганда\"), от които 23-ма са хоспитализирани. От заболелите 24-ма са в Ню Йорк, 14 - в Кънектикът, а 12 - в Ню Джърси. Анализите показали, че цели свежи папаи, внесени от Мексико и продавани в щатите Кънектикът, Масачузетс, Ню Джърси, Ню Йорк, Пенсилвания и Роуд Айлънд, са вероятният източник на заразата. Здравните власти препоръчват да не се консумират нито цели, нито вложени в плодови салати папаи от Мексико, а ако някой не е сигурен в произхода на плода, да го изхвърли. Американската администрация по храните и лекарствата (FDA) съветва вносителите, доставчиците, дистрибуторите, ресторантите и търговците на едро и дребно да спрат продажбите на цели свежи папаи, внесени от Мексико.  CDC оценява, че всяка година от салмонела в САЩ заболяват около 1,2 млн. души, около 23 хил. постъпват в болница, а около 450 са смъртните случаи в резултат на болестта.   С разгара на лятото вероятно и в България ще зачестят случаите на болестта. Миналата седмица затвориха млечната кухня в Русе заради съмнения за салмонелоза. У нас в седмицата 17-23 юни са установени 9 случая на салмонелоза срещу 10 за предходната седмица, сочат данните от епидемиологичната справка на МЗ.  на болестта се развиват от 12 до 72 часа, след като бактериите са попаднали в организма на човека, като повечето хора развиват диария, треска и стомашни спазми. Заболяването обикновено продължава от 4 до 7 дни и повечето хора се възстановяват без лечение, но при някои се налага хоспитализация. Децата под 5 години, бременните, възрастните над 65 години и хората с отслабена имунна система са по-склонни към по-тежко заболяване, уточняват от CDC. От РЗИ в Стара Загора обясняват, че най-честите салмонелени щамове са Salmonella enteritidis и Salmonella typhi murium, които са широко разпространени в природата. Тези бактерии живеят добре върху храни, чиято температура е между 10 и 40 градуса и могат да преживеят повече от 3 месеца във вода, а в месните продукти - над 1 година. Най-честата причина за салмонелоза e неправилното съхранение и обработка на хранителните продукти, консумацията на заразени храни предимно от животински произход - месо, птици, риба, яйца, мляко и млечни продукти. Общите басейни, незащитените водоеми също може да са източник на заразяване с тези микроорганизми.  Тежката дехидратация може да причини хиповолемичен шок с остра бъбречна недостатъчност. При септичната форма могат да се появят органни усложнения - менингит, менинго-енцефалити, перикардити, ендокардити, тромбофлебити, пневмония, остеомиелит, абсцеси на черния дроб, мозъка, слезката и др. Особено важни са  от салмонела. Животинските продукти трябва да са преминали ветеринарен контрол, а при приготвянето им да се извърши достатъчна термична обработка, така че да се избегне консумацията на сурови или полусурови животински продукти. Хранителните продукти трябва да се съхраняват в хладилник. Преди хранене и след ползване на тоалетна ръцете трябва да се измиват добре със сапун. Суровите плодове и зеленчуци да се измиват добре преди ядене, а приборите за хранене да се пазят от замърсяване от мухи и гризачи, препоръчват от РЗИ в Стара Загора.", "date": "2019.07.05", "title": "Папая заразява със салмонела"}
{"url": "https://duma.bg/zashto-amerikantsite-nyamat-ministerstvo-na-prosvetata-n195344", "text": "През осемдесетте години на миналия век по линия на междудържавната културна спогодба бях за един месец в САЩ, където годишно се издават седемдесет хиляди заглавия. Още на първата среща за уточняване на програмата разбрах, че в САЩ нямат министерство на просветата. И ако ме интересува учебната продукция, да посетя специализирани издателства. Препоръчаха издателство за учебници \"Мифлин\" в град Бостън. То е разположено в неголям небостъргач. Там са неговите офиси и работилници за учебници, за редактор, стилисти, оформители, рецензенти, търговски пътници, които обикалят страната, за да рекламират и пласират продукцията на \"Мифлин\". Един ден ми беше необходим, за да добия представа за дейността му. За \"довиждане\" ми предложиха да си избера колкото желая учебника. Посегнах към учебник за последния клас на средното образование. С помощта на полиглота Георги Тодорчев го прелистих и го прибрах в куфара си за България. Учебникът е замислен и реализиран като притежание на ученик за целия му живот. Преди титулната страница има място, където се щампова името на притежателя и обръщение към него. Цитирам по памет: \"Ти си гражданин на най-могъщата държава в съвременния свят. Най-богатата, най-щастливата, най-проспериращата. В скоро време твоето поколение ще поеме в ръцете си нейната съдба и бъдеще, затова трябва да я опознаеш, да се научиш да я обичаш като майка, която за тебе, както всички майки, е най-добрата, най-достойната. И да си готов да я браниш и да се жертваш за нея. Тя може някога да е била робовладелческа, разкъсвана от войни между Северните и Южните щати, може и да са убивали президенти, но тя винаги е била велика. Потребна й е твоята любов и вярност, както на всяка майка.\" А урокът за Съветския съюз започва така: \"Той не е страна. А континент, една шеста от земната суша. Велика държава, по-стара от САЩ. Със сложна история и устройство. Потенциален приятел или враг на твоята родина. Трябва да имаш представа за нея...\" Така разбрах защо на американците не им е необходимо министерство на просветата.", "date": "2019.07.05", "title": "Защо американците нямат министерство на просветата"}
{"url": "https://duma.bg/lavitsa-n195335", "text": "\"ПРЕДИ И ОТНОВО\" от Барбара Делински издава \"Хермес\" в превод на Илвана Гарабедян. Макензи Купър е на волана, когато отмества погледа си от пътя само за секунда. Последвалият сблъсък преобръща живота й. Тя губи съпруга си и приятелите си, всичко. Сега Макензи живее в малко градче в щата Върмонт под името Маги Рийд заедно с кучето си и две котки. Благодарна е за новите приятелства, които е създала, и изпитва удовлетворение от работата си като гримьорка в луксозен спа комплекс. Привидно спокойните й дни обаче скоро свършват. Синът на нейна приятелка е обвинен в хакерство, медиите окупират градчето и кошмарните спомени се завръщат. В най-неподходящия момент се появява и бившият й съпруг.  \"ПРАВИЛАТА НА БЕБЕШКИЯ МОЗЪК\" от Джон Медина издава \"Изток-Запад\". Авторът споделя най-новите научни резултати по въпроса за детското развитие, кара ни да видим децата си и тяхното възпитание в съвсем различна светлина. Той не само показва как да помогнем на детето да овладява емоциите си, но и как да развие пълния си потенциал. Книгата хвърля мост между наука и възпитание. Всичко, което правим - преди, по време на бременността и през първите пет години, оказва дълбоко въздействие върху децата ни до края на живота им. Залагайки на интересни и забавни истории, Медина разкрива как се развива мозъкът от раждането до петгодишна възраст и какво можем да направим, за да го стимулираме. \"ЗЕМЯТА, ПО КОЯТО СТЪПВАМЕ\" от Хесус Карраско издава \"Унискорп\". Романът е получил Европейската литературна награда за 2016 г. В началото на XX век Испания е прикрепена към най-голямата империя, която Европа някога е виждала. В малък град в Естремадура пенсионираните войници със заслуги живеят спокойно и идилично. Ева Холман, съпруга на полковник, чиято история предизвиква ужас колкото сред враговете му, толкова и сред подчинените му, но вече стар, болен и зависим, открива в градината на къщата си тайнствен просяк. Срещу наредбите, които забраняват да се поддържат отношения с \"местните\", Ева се насочва към непознатия и нейният собствен живот започва да зависи от възстановяването на историята на оцелелия.  \"ЩЕ СПИМ, КОГАТО ОСТАРЕЕМ\" от Пино Кориас издава \"Прозорец\". Младата кинозвезда Жакаранда Рици изчезва мистериозно преди премиерата на най-новия си филм. В медиите плъзва слух, че е отвлечена от мафията, но в действителност тя е избягала тайно в Париж заедно с любовника си - сценариста Андреа Серано. Впоследствие се оказва, че красивата романтична история за любов, пламнала на снимачната площадка, е само част от гениалния рекламен трик на Оскар Мартело - продуцента, който напомня на Джеп Гамбардела от \"Великата красота\" на Паоло Сорентино. За беда, докато той се готви за невиждан досега зрителски интерес, едно недоверчиво ченге тръгва по петите му. Започват да се разплитат опасни тайни...", "date": "2019.07.05", "title": "Лавица"}
{"url": "https://duma.bg/edin-neuspyal-pisatel-na-praga-na-50-te-n195336", "text": "\"Прекрасният живот на Артър Лес\" - искряща сатира на пътуващия по света американец, пътешествие във времето и в човешките сърца, горчиво-сладка романтика на изгубените възможности, издаде \"Колибри\" в превод на Паулина Мичева. Книгата ни среща с неуспял писател на прага на петдесетте. Представете си, че сте канени на сватба, на която няма как да отидете. На бюрото ви има купчина покани за абсурдни литературни събития из целия свят. Как ще се измъкнете? Нашият герой ще приеме всички предложения. Да, Артър Лес почти ще се влюби в Париж, почти ще умре в Берлин, едва ще успее да избяга от пясъчна буря в Сахара, случайно ще постъпи в християнски ритрийт център в Южна Индия, на пустинен остров в Арабско море ще се озове лице в лице с последния човек, когото би искал да срещне на този свят, а в Япония ще му се наложи да яде много, много боб, див пелин и морска лястовица. По някое време ще навърши петдесет години. Въпреки всички тези злополуки, погрешни стъпки, недоразумения и провали \"Прекрасният живот на Артър Лес\" е най-вече любовна история. Пристрастяваща история... Американският романист и автор на разкази Андрю Шон Гриър е роден във Вашингтон, окръг Колумбия. Негови произведения са излизали на страниците на списания като \"Ескуайър\", \"Пари ревю\", \"Нюйоркър\" и др. Първият му роман \"The Path of Minor Planets\", публикуван през 2001 г., е посрещнат с бурно одобрение, но световна известност му носи бестселърът \"Изповедите на Макс Тиволи\" (2004). Печели \"Пулицър\" за литература за 2018 г. с романа си \"Прекрасният живот на Артър Лес\". Живее в Сан Франциско и Тоскана.", "date": "2019.07.05", "title": "   Един неуспял писател на прага на 50-те"}
{"url": "https://duma.bg/138-prikazki-i-razkazi-ot-angel-karaliychev-n195337", "text": "Ново, луксозно, илюстрирано издание с твърди корици на \"Тримата братя и златната ябълка\" (ИК \"Сиела\") от именития разказвач Ангел Каралийчев излезе в края на юни. Сборникът съдържа 138 приказки и разкази, сред които са добре познатите \"Вълкът си е вълк\", \"Мара Пепеляшка\", \"Житената питка\", \"Клан, клан, недоклан\" и други. Художник и оформител е Дамян Дамянов. Любими творби на един от най-популярните български писатели, оставили с творчеството си ярък отпечатък върху няколко поколения у нас, ще радват в любопитно издание днешните млади читатели. Сборникът е по книжарниците в художественото оформление на Дамян Дамянов, чиито 24 елегантни илюстрации срещаме из майсторски написаните истории. Освен обичаната приказка за \"Тримата братя и златната ябълка\" в изданието са публикувани още 137 знакови текста на Каралийчев, с които са пораснали хиляди деца. На страниците на книгата срещаме юначното петле с жълти ботушки и с оскубана опашка, слепия змей, момчето с дългите мустаци на име Ижо-Мижо и великана Клан-Клан, Железния човек, хитрата житена питка, неблагодарната мечка, царя с магарешките уши, Мара Пепеляшка, бостанското плашило и др. Припомняме си с усмивка и защо \"Кой каквото прави - на себе си го прави\", \"Който не работи, не трябва да яде\" и \"Защо дърветата стоят на едно място\". Ангел Иванов Каралийчев е роден в Стражица през 1902 г. Следва химия в СУ \"Св. Климент Охридски\", а през 1928 г. завършва дипломация в Свободния университет (днес УНСС). Започва да пише още на 17-годишна възраст - стихотворението му \"Орелът\" е публикувано в русенското списание \"Ученическа мисъл\". Повече от 40 години пише разкази, приказки и повести за деца, като за книгата си \"Приказен свят\" посмъртно е удостоен с Почетна грамота на името на Андерсен и е вписан в почетната книга \"Х. Кр. Андерсен\" от Международния съвет за детско-юношеска литература (IBBY).", "date": "2019.07.05", "title": "138 приказки и разкази  от Ангел Каралийчев"}
{"url": "https://duma.bg/da-naemem-yapontsi-v-parlamenta!-n195345", "text": "В историята са вече онези времена, в които можехме да се оплачем само на арменския поп. Днес българите имат възможност да се жалват, да искат, да молят, да заплашват по много начини, предоставени им от демократичната система. Организирани протести, импровизирани флашмобове, подписки, петиции, кол центрове за подаване на сигнали, социални мрежи за изказване на мъката... Вариантите са много, въпросът е дали има ефект от тях.  София например може да се похвали с контактен център, който приема стотици сигнали на ден на недоволни граждани. На всяко полугодие бройката на оплакванията надминава поредния поставен рекорд, за да отбележи нов пик на жалбоподателите. Популярни станаха и онлайн петициите, които са далеч по-удобен начин за събиране на повече хора в търсене на широка обществена или по-тясна частна справедливост.  Наред с жизненоважните и обществено значими каузи се събират подписи в подкрепа на странни, ексцентрични, нелепи казуси. Народовластието обаче дава възможност на всеки да води свои битки за своите си правди. Ето някои от по-чудатите инициативи.  Когато българската действителност ти дойде в повече, когато работата на властта не те удовлетворява, когато ти е писнало от всичко родно, викаш на помощ... японците. Цели 54 души са се подписали под петиция \"Да наемем японци да управляват България!\". Оригиналният й автор припомня за ползата от чужденците в просперитета на страната през десетилетията. \"Последните 30 години категорично доказаха, че българинът се домогва до власт единствено за да краде. И тъй като апетитът идва с яденето, чаканата твърде дълго промяна все не става факт, като напротив, нещата взеха да стават и по-зле\", гласи мотивът на петицията. Затова в нея се призовава да наемем 240 японци и да ги сложим в парламента! Добре ще е и да платим на още 50, които да подменят настоящите премиер, президент, министри, зам.-министри и прочие. Ексцентричният автор не спира дотук. Той иска японци и за съдии, прокурори, полицаи, шефове на медии.  Подписката е в унисон с друга кауза, която цели да се изгони Бойко Борисов от България. Вероятно заради семплия си подход и липсата на аргументи авторът е получил подкрепа едва от девет души. Последните неудовлетворителни представяния на националния отбор по футбол и изобщо нивото на този вид спорт у нас неизбежно рефлектират върху мерака на българина да изрази по-всеобхватно недоволството си. Не една и две са подписките срещу спортен деец, ръководител, цял отбор дори. Затова не е изненадващ призивът за закриване на целия национален отбор по футбол. Подбудата за този шеметен апел е продължилото с години безотговорно, смехотворно, безочливо представяне на българските национали по футбол, казва авторът.  В противовес стои родолюбивата инициатива за изкореняването на арабските цифри от българското образование. Основоположникът на онлайн петицията промотира тезата си, че арабските символи затриват българското самосъзнание. Виж, българските били \"по-хубави и звучни\". Звучните ни цифри обаче са намерили едва седмина последователи, така че в учебниците явно ще продължат да властват арабските. За римските нищо не се казва. Но сме в очакване и срещу тях да тръгне инициатива.  Интернет пространството се използва широко и за защита на природата, животинското и растителното царство. Затова в него присъства и акция в подкрепа на Гръм. Цели 196 души са наясно, че няма грешка - нито правописна, нито лексикална. Ако не знаете кой е Гръм, ето повече информация. Това е каракал, който в началото на годината бил засечен да се разхожда свободно из Пловдив. Оказа се, че дивото животно е отглеждано законно като домашно с разрешение на държавните органи. Е, не точно законно, защото в същото време никой не можел да гледа вкъщи дива котка. Този парадокс подтикнал към акцията всички вкупом да се борят каракалът да се върне в семейството си. Яснота за съдбата на спорното животно обаче няма.  Разбира се, не само животинското здраве буди съчувствие и провокира към бойни действия българите. Човешкото също може да е мотив за пускане на подписка при липса на достатъчно управленска активност. Явно в Сливен в началото на годината отчаянието от мълчанието на местната власт по повод грипната епидемия също е придобило епидемичен характер. Затова местните хора (ученици) са търсили справедливост онлайн с петицията си за обявяване на грипна ваканция. Очевидно подписката е имала успех, защото е последвана от втора. Тя гласи: \"Поради все още високата заболеваемост и лошото време смятам, че има нужда от удължаване на грипната ваканция в област Сливен\", пише авторът. Цялата кауза е събрала над 600 подписа на ученици, които недолюбват школото.  Майтапчийските подписки продължават с идеята да се отвори \"Старбъкс\" във Велико Търново или пък срещу платения паркинг на Варна тауърс за служители. Недоволните 70 чиновници се оплакват, че ги таксуват по 3 лв. на ден за това, че идват на работа, ползват асансьори, стълбища, тоалетни и въздух. Смешни, закачливи или подигравателни, всички петиции отразяват непримиримостта и дори твърдоглавието на българите. Съвсем подходящо е да завършим с онлайн инициативата за възстановяване на \"Залата на смеха\" в Младежкия парк в Русе. \"Нека направим нещо, за да я има пак и да водим децата, да се завъртим на диска, който ни хвърля в дюшеците заедно с тях. Да се огледаме в огледалата. Да направим група и подписка и да поискаме от кмета да я има както за децата, така и за нас, за да станем пак хлапета!\" Изобщо - смях да има!", "date": "2019.07.05", "title": "Да наемем японци в парламента!"}
{"url": "https://duma.bg/imenata-na-kitayskite-marki-%E2%80%93-kakvo-oznachavat-n195338", "text": "Китайската автомобилна промишленост уверено върви към завладяването на света. Китайските марки с подкрепата на държава се развиват и догонват вече по предложения и качество на продукцията си масовите международни марки. Затова може би ще е интересно да разберем какво означават имената на автомобилните китайски марки, на чиито модели навярно доста хора ще се возят в бъдеще.  Най-известната у нас китайска марка - Great Wall, се превежда и най-просто и лесно - в превод от английски означава “Великата стена”. Образът на гигантския строеж в Поднебесната империя присъства и в логото на марката. При по-внимателно заглеждане могат да се видят двете главни букви G и W, стилизирани като крепостни кули, а около тях е колелото на Великата китайска стена.  Името на дъщерната марка на компанията – специализираният в производството на автомобили тип SUV Haval, идва също от английския език - have all (има всичко), като задната мисъл тук е, че купувачът ще има престиж и повече от това което търси.  Името на марката BYD е абревиатура от английското изречение “Build Your Dreams – построй мачтите си”. В света марката е повече позната като строител на автобуси, но има и приятна гама леки автомобили. През годините често е обвинявана, че използва яко метода “копипейст” при създаването на автомобилите си. При марката SAIC нещата са делови и прости – отново абревиатура от първите букви на Shanghai Automotive Industry Corporation (SAIC), което в превод означава “Шанхайска индустриална корпорация”. FAW е най-старият производител на автомобили в Китай, което е подчертано от името му, съставено от първите букви на First Automobile Works - “Първи автомобилен производител”.  Ако кажете пред китаец името Geely, той ще се усмихне и ще започне да хвали правителството и партията. То е много близко по звучене с китайската фраза “сладък живот”. Написването на марката с латински букви винаги се съпровожда от добавки и лозунги от типа “Sweet life, Geely drive – сладък живот, карай Гиили”, защото според китайските му маркетолози сладкият живот е невъзможен без привлекателното каране на автомобил на Geely. Компанията Chery не взема името си от сладките череши, а отбелязва особеното благословение на китайското правителство, пожелало да има в град  Уху, провинция Анхой, голямо автомобилно предприятие. Китайската фраза “особена благословия” е и кодирано с латински букви в името Chery. Корпорацията Brilliance е създадена специално за производство на автомобили за експорт, затова е използвана и тази универсална за всички езици дума, означаваща блясък, яркост, великолепие. На емблемата на марката са изобразени два китайски йероглифа, означаващи същото. И накрая името на друга популярна китайска марка – Lifan, повтаря китайския израз “ли фан” - плаване с надути платна, което е  прекрасно изобразено и в логото на компанията. Държавната руска корпорация Ростех, чрез изявление на шефа си Сергей Чемезов, обяви, че луксозната руска автомобилна марка Aurus, създаваща премиум автомобили за ръководството на държавата, планира производството и на вертолет. Летателният апарат ще получи интериор на салона си в стила на едноименните представителни автомобили. По думите Чемезов, Ростех се е обърнал към Централния научноизследователски автомобилен и автомоторен институт НАМИ с молба “да осигури дизайнер, който да оформи кабината на вертолета в стила на автомобилите Aurus”. От пресслужбата на Aurus уточняват, че става дума за лекия въртолет Ансат в комплектацията му суперлукс “by Aurus”. Вертолетите Ансат се произвеждат от Казанския вертолетен завод от 2013 година насам. За въздушното си движение машината използва двата американски двигателя Pratt & Whitney PW-207K с мощност от по 630 к.с. всеки. В момента моделната гама на автомобилната марка Aurus включва седана Senat S600, лимузината Senat L700, минивана Arsenal и параден кабриолет, а по-късно ще се допълни и с всъдехода Komendant. Всичките са оборудвани с хибриден силов агрегат, включващ осемцилиндров бензинов двигател 4.4 л с мощност 600 к.с. и електрически мотор-генератор. През миналия октомври стана известно, че двигателят от автомобилите Aurus се планира и за монтиране в самолети. Методология за адаптация на силовия агрегат за авиационна употреба са разработва съвместно от НАМИ и Централния институт за авиационно моторостроене ЦИАМ на името на П.И. Баранов. Porsche публикува първите официални дизайн скетчове на първия си сериен електрокар – Taycan, чиято мощност е цели 600 к.с. Дизайнът на колата е  разработен в стила на концепта Porsche Mission E Cross Turismo, представен през март миналата година на автосалона в Женева. Запазвайки общите черти на шоукара, серийната кола има преработен аеродинамичен кит, нови предни фарове и стандартни задни врати вместо отварящите се срещу движението “самоубийствени” на концепта.  Салонът на спорткара е оформен в стилистика концепта, като са използвани неговите напълно цифровоприборно табло, монтираният в предния панел широкоформатен централен сензорен дисплей и отделният сензорен екран за управление на автоматичния климатик, триспицовия спортен волан, големият бутон Start/Stop вляво от него и централният циферблат на приборното табло, традиционно използван в моделите на Porsche с опционалния пакет Sport Chrono. Вече е известно, че електрическото Porsche Taycan ще се предлага в два варианта на купето и с три нива комплектации – базово, средно 4S и максималното Turbo. В последния топ вариант наистина няма турбо, а два електродвигателя с обща мощност над 600 к.с. От място до 100 км/ч пълноприводният Taycan ще се ускорява за по-малко от 3.5 секунди. Пробегът с едно зареждане е над 500 км по цикъла NEDC, а за само 4 минути акумулаторът ще може да получи ел.енергия за още 100 км път.  Заявките за Porsche Taycan се приемат от началото на март тази година, въпреки че серийното производство ще тръгне едва през септември. Очакваното стартово ниво на цената е от 90 000 евро в базовия вариант и от 130 000 във версията Turbo. Официалната премиера на първия електрокар на Porsche ще се състои през септември тази година на автосалона във Франкфурт.", "date": "2019.07.05", "title": "Имената на китайските марки – какво означават? "}
{"url": "https://duma.bg/tarsi-ce-istinata-n195343", "text": "Темата извиква в съзнанието ми афоризъм: Истината искаш да знаеш? Както онзи, който за нея живота си дава? В писаната история истината се отразява с факти. И по всеки факт има множество коментари и тълкования.  В живата история всяка истина е житейска драма. И всяка има своите аргументи.  Коя е общата истина? Кой е прав?   Демокрацията е и затова - да търси пресечните точки, общия национален терен, общите интереси, балансите. Свободата. И заради това е необходима.  Как се оглежда \"демокрацията\" в днешните дебати за програмите и учебниците по история? След размахан фелдфебелски пръст министърът на образованието и науката се развълнува от това,  че учебниците по История и цивилизация за 10 клас не описват \"комунизма\" с целия ужас, който програмата по история предполага. Вълнува се министърът, въпреки че у нас антикомунизмът господства от 1990-а, вече тридесет години. Въпреки, че всички учебници, още от времето на първото правителство на СДС, отразяват еднозначно и осъдително \"комунистическия режим\". Учебниците, за които говори министърът сега, са проекти от тази година. Изготвени са по \"неговите\" стандарти, избрани са по \"неговите\" процедури и правила, утвърдени са от \"неговата\" комисия, плод са на \"неговия\" екип... Цитираните в медиите извадки показват, че тези учебници стриктно следват програмата, утвърдена от министъра. Звучи като признание за несправяне с трудна задача.  Защо не се справя министърът? Вече 30 години ученици, учители и родители чуват, знаят, убеждават ги ден и нощ - от всеки екран, медия и трибуна, с филми, с песни, с книги, с учебници, че \"комунизмът е престъпен\". От 2000-та година има даже закон за това - Закон за обявяване на комунистическия режим в България за престъпен. Сигурно всички вече са го научили този урок. Тогава защо е всичко? Защо е поредната драма? В своя позиция за новите учебници СДС казва: \"Истината за комунизма е важна именно заради младите хора, които не знаят и не помнят. Нещо повече - съвременните наследници на този режим - БСП и техните поддръжници, се опитват да го представят носталгично като безгрижно и сигурно време, когато всички са били равни и щастливи. Тревожен е фактът, че вероятно успяват, защото на черните дати за поклон пред жертвите на комунизма младите хора са малцина (к.м.)...\" \"Демократична България\" подкрепя тезата: \"Настояваме младото поколение да не бъде оставено да черпи информация само от тесни семейни  и родови кръгове, където с течение на годините фактите биват субективно изкривявани, а често и съзнателно подменяни. Няма да допуснем и добре организираната политика на \"академично замитане под килима\", което в крайна сметка фалшифицира общественото знание за тоталитарния период...\". Никога в последните 30 години БСП не е получавала по-високо признание. (И не е била така надценявана?).  Никога СДС и \"Демократична България\" не са били по-безпомощни. Дали витиите на антикомунизма са забравили, че истината за битието  и политиката \"ходи по улиците и къщите\"; че тя е в дома и в бита на всеки човек? Че истината си живее там - въпреки всичките псевдоаргументи, теории, спорове, битки, предписания и забрани. Даже от общия си Закон за обявяване на комунистическия режим в България за престъпен антикомунистите не са се поучили. Там между тежки мотиви за осъждане на комунистическия режим  присъстват и следните негови тоталитарни практики:  \"- злоупотребата с възпитанието, образованието, науката и културата за политически и идеологически цели...  - отнемаше на гражданите на всяка възможност за свободна изява на политическата воля, като ги принуждаваше да крият своята преценка за положението в страната и ги принуждаваше да изразяват публично съгласие за факти и обстоятелства с пълното съзнание за тяхната невярност... - безнаказано се извършваха престъпления и се предоставяха незаконни предимства на лица... - подчиняваше интересите на страната на чужда държава до степен на обезличаване на националното достойнство и практическа загуба на държавен суверенитет.\" Не ви ли звучи актуално?   Пита ме ученик какво ние сме учили по история. Обяснявам за древна история, историята на средните векове, за Възраждането. Учили сме, че през ХХ век, \"преди комунизма\", българите са гинали в четири войни; че българи са избивали българи, че фашизмът избивал цели народи; че и в България е имало  фашизъм и антифашизъм и антифашистите са спасили България от поредната катастрофа... И други неща сме учили, добавям \"на едро\": че капитализмът е престъпен - войни, експлоатация, бедност, невежество, разделение; че комунизмът е светлото бъдеще на човечеството... \"За фашизма и антифашизма не знам, не го учим - казва момчето - Това, за капитализма, много прилича \"на сега\", но пак не го учим.... Всъщност, казва то, повечето ученици изобщо не учат история - за какво им е, ако няма да следват този предмет...\". И Оруел става отново актуален, напуснал отдавна границите на \"комунизма\". ", "date": "2019.07.05", "title": "Търси cе истината"}
{"url": "https://duma.bg/badeshteto-na-bariatrichnata-hirurgiya-n195340", "text": "Да бъдат променени критериите за бариатрична хирургия (хирургично лечение на болестното затлъстяване), за да могат повече пациенти с хронични заболявания, проявили се в резултат на затлъстяване и диабет, да се подложат на операцията, настояват експерти от Медицинския център към Университета на Охайо, както и 45 световни научни и медицински общества.  Затлъстяването засяга почти 40% от населението - около 93 млн. възрастни в САЩ, сочат данните на Центровете за контрол и превенция на заболяванията. Медицинската наука вече е наясно, че хроничното затлъстяване води не само до усложнения на диабет тип 2, но и до сърдечни заболявания и рак. Както при всяко друго хронично заболяване, най-добрият начин на действие е ранна интервенция, каквато е бариатричната хирургия, казва д-р Стейси Бретауер, хирург в Медицинския център на Уакснер. Бариатричната хирургия е техника за отслабване, която променя анатомията на стомашно-чревния тракт, включително и на стомаха и храносмилателната система, и създава физиологични промени в организма, които променят енергийния баланс и метаболизма на мазнините. \"Бариатричната хирургия е най-ефективният инструмент за справяне с диабет тип 2. И както онколозите не чакат пациентът с рак да стигне до последния стадий на болестта, за да го лекуват, и ние не трябва да чакаме затлъстяването да стигне до последен стадий, за да оперираме\", казва д-р Бретауер. По думите му твърде много хора смятат, че затлъстяването е проблем на волята, но това не е точно така - пациентите трябва да участват в лечението си, но най-ефективният метод е хирургичната намеса и това трябва да бъде вариант за пациентите, които биха имали полза.  Според насоките на националните институти по здравен консенсус от 1991 г., пациентите се считат за кандидати за тази операция, ако техният индекс на телесна маса (ИТМ) е 40 или по-висок, както и ако техният ИТМ е 35 или по-висок и те страдат от други животозастрашаващи съпътстващи заболявания като диабет тип 2, хипертония или сърдечносъдово заболяване. Ако има двама пациенти със затлъстяване и неконтролиран диабет, този, който е с ИТМ 35 или повече, ще бъде опериран, а за другия с ИТМ 34 застрахователят няма да плати за операцията. Но за пациента, който не е опериран, отлично знаем, че болестта му ще се развие и животът му ще бъде съкратен\", казва д-р Бретауер. Той иска това да се промени. Американското дружество за метаболична и бариатрична хирургия е разработило нови критерии, които биха дали шанс на повече пациенти да се оперират. През 2016 г. в списание Diabetes Care бяха публикувани глобални насоки, разработени по време на Втората среща на високо равнище по въпросите на диабета, за да се информират лекарите и политиците за ползите от бариатричната хирургия при пациенти с диабет тип 2, както и за споменатите ограничения. Те са одобрени от над 45 научни и медицински дружества по света, които призовават здравните власти да въведат подходящи политики за възстановяване на разходите. Едва 8% от американците със затлъстяване при сега действащите критерии биха се класирали за операция, а с този проблем е 2/3 от населението на страната. В момента правим не повече от 250 хил. операции, което означава, че едва 1% от пациентите с този проблем получават решение, казва д-р Бретауер. ", "date": "2019.07.05", "title": "Бъдещето на бариатричната хирургия"}
{"url": "https://duma.bg/istorii-ot-tsyal-svyat-n195334", "text": "Тази година юли е посветен на акварела - на 1 юли бе открита изложбата на второто Международно триенале \"Духът на акварела\" във Варна. В конкурса взимат участие 375 художници от 64 държави. Фестивалната програма на триеналето продължава до 5 юли, а изложбата на селектираните от конкурса творби ще може да бъде разгледана до 31 юли в ГХГ Варна. Галерия \"Ларго\" се присъединява към акварелната програма с  изключителна и дългоочаквана експозиция. Майсторът на акварела - софийският художник Иван Додов се завръща във Варна с шеста самостоятелна изложба в пространствата на галерия \"Ларго\" и носи със своите творби лятно настроение и много \"Приказки от цял свят\". Ценителите ще се  насладят на живописни пулсиращи градски пейзажи, ярък колорит и разливания на боята в големи петна, но също и на прецизен и изящен детайл, изпипан майсторски с върха на четката.  В картините си софийският акварелист е закодирал настроенията и емоциите, които е изпитал, когато е посещавал някои от най- красивите и живописни градове в света - Барселона, Прага, Париж, малките китни градчета на Южна Франция, европейската столица на културата Матера в Италия и още, и още. Шумът на тълпата, мирисът на подправки и традиционни ястия, слънцето, процеждащо се между клони и керемиди - всичко е изобразено с леки, ефирни полупрозрачни петна, с много настроение и с типичната за Додов наблюдателност и усет за детайла. Картините ще радват варненци до 23 юли в салона на ул. \"Хан Крум\" 8. Елате и се докоснете до светлия, вълшебен свят на Иван и чуйте многобройните интересни истории и приказки, които има да разкаже художникът за пътешествията си по света, приканват от галерията.", "date": "2019.07.05", "title": "Истории от цял свят "}
{"url": "https://duma.bg/tseluvkata-pod-mikroskop-ili-v-debrite-na-filematologiyata-n195325", "text": "Дори и да изглежда, че целувката е обикновено, лесно и разбираемо действие, това не е точно така. Малцина са наясно, но съществува специална наука - филематология, посветена на докосването с устни и всички произтичащи от този акт последици. Ето какво разкриват експертите в тази област. Най-напред добре е да се знае, че обичайният за мнозина ритуал не е присъщ за всички народи. През 2015 г. изследователи изучават 168 култури и се разбира, че целувката е приета едва за 46% от тях. В някои общности (от останалите) предпочитат да си търкат носовете или да допират челата си, вместо да се докосват с устни. Антрополозите предполагат, че предците ни са се целували, за да изгладят определени конфликти и да се сдобрят. Подобно поведение се наблюдава и при съвременните примати. Тоест не е изключено този навик да се е запазил в наши дни благодарение на древното минало. За обикновената целувка е необходимо да се задейства цялата уста, а за страстната трябва да се напрегнат 24 лицеви мускула и 112 постурални - онези, които са нужни за поддържането на тялото в изправено положение. Също така оралният контакт е процес, който води до загуба на доста енергия и дава възможност да се изгори определено количество калории. Експерти твърдят, че целувките дори спомагат за предотвратяването на образуването на мимическите бръчки. Любопитно е още, че всеки от участниците в този акт на нежност си разменя с партньора средно 9 мл вода, 0,7 мг белтъчини, 0,18 мг органични съединения, 0,71 мг различни мазнини и 0,45 мг натриев хлорид. Тъй като в слюнката има и бактерии, целуващите се си споделят и тях, успявайки да си предадат от 10 милиона до милиард микроорганизми. За сравнение: по време на ръкостискането хората си раздават близо 124 милиона бактерии и вируси, като голяма част от тях не са опасни. Обаче с целувка може да се пренесат безброй зарази и болести, сред които са туберкулозни микобактерии, патогенни стрептококи, херпеси и вируси. Хубаво е да имаме предвид, че устните ни са 100 до 200 пъти са по-чувствителни от върха на пръстите. Когато се целуваме, се наблюдава освобождаване на ендорфини и допамин в централната нервна система, което от своя страна може да доведе до учестено сърцебиене и повишаване на кръвното налягане. Увеличеното слюноотделяне помага на зъбите да се предпазят от кариеси, твърдят на свой ред стоматолози. Съществува теория, че сред способностите, според които жените избират партньора си, е и умението му да се целува. Резултатите от изследване, публикувано през 2013 г. от екипа на учени, ръководени от Рафаел Влодарски, сочат, че представителките на нежния пол по-често обръщат внимание на начина, по който демонстрират добрите си чувства към тях господата. За мъжете обаче качеството на целувката не е определящо за по-нататъшните отношения. Все пак изразяването на привързаност чрез докосване с устни е от голямо значение за всички. Съпругът, който всяка сутрин целува половинката си, живее с 5 години повече от онзи, който умишлено или неволно не го прави. Освен това такива хора са и по-успешни в професионално и финансово отношение. Което е още един повод по-често да изразяваме чувствата един към друг по този невербален, но реален начин. Повечето хора помнят първата си целувка по-добре от дебюта в секса. Изследването на екип от Университета Бътлър в щата Индиана потвърждава това мнение. Участниците в проучването са били помолени да споделят спомените си за важен житейски опит. Оказало се, че именно впечатлението от първата целувка засенчва всички останали преживявания. В продължение на две години и половина изтъкнати невропсихолози правят любопитен експеримент с влюбени двойки. Наблюдавайки ги, забелязват, че, докато се целуват, две трети от тях предпочитат да накланят главите надясно. Сигурно на експертите ще е необходимо още поне толкова време, за да изяснят причината на този феномен. Най-дългата целувка не прекъсва 58 часа, 35 минути и 58 секунди. Рекордьорите Екачай и Лаксана Тиранарат от Тайланд дори са вписани в Книгата на Гинес. Постижението им отпреди 5 години и до днес не е подобрено. Ако има с кого и решите да се пробвате в \"дисциплината\" - успех! Kiss Of Fire - Луис Армстронг. Kiss me quick - Елвис Пресли. Kiss - Том Джоунс или Принс. Kiss From A Rose - Сийл. First Kiss - Kid Rock. Hold Me, Thrill Me, Kiss Me, Kill Me - U2 Всички хитове на група Kiss. Could I Have Kiss Forever - Уитни Хюстън/Енрике Иглесиас. I Kissed a Girl - Кати Пери. Kiss Me - Ед Ширън, Аврил Лавин. Kiss my eyes - Боб Синклер. Kiss The Sky - Джейсън Деруло. Kiss You All Over - No Mercy. One Kiss - Калвин Харис & Дуа Липа. This Kiss - Фейт Хил. Last Kiss - Ищар.", "date": "2019.07.05", "title": "Целувката под микроскоп, или в дебрите на филематологията"}
{"url": "https://duma.bg/mladezhkiyat-teatar-predostavya-netraditsionni-prostranstva-za-spektakli-n195326", "text": "\"Панаир на младите - Site-Specific Theatre\" (театър в нестандартни пространства - б.р.) ще се състои в Младежкия театър \"Николай Бинев\" между 1 и 5 октомври. Настоящето издание ще бъде четвъртото поредно, което ще бъде посветено на Site-Specific театъра. По този случай театърът домакин кани младите творци да кандидатстват за финансиране, с което да реализират представление и то да бъде включено в официалната програма на фестивала.  Могат да кандидатстват всички желаещи професионалисти и студенти, завършили поне II курс (към периода на провеждане на фестивала) на ВУЗ - направление \"Изкуства\", като кандидатстват със свои проекти. Фестивалът цели да вдъхнови участниците, провокирайки тяхното въображение, предоставяйки им възможност да работят в едно от четирите нетрадиционни театрални пространства, в които да реализират спектаклите си. Пет от кандидатстващите проекти ще бъдат продуцирани и финансирани в рамките на \"Панаир на младите XII\" - Site-Specific, през октомври, когато всеки от спектаклите ще бъде представен 3 пъти в рамките на своята премиерна дата - от 18, 19.30 и 21 ч. Организирани са специални огледи на включените пространства, водени от представител на театъра, който може да отговори на всички въпроси. Записването за оглед става чрез попълване на формуляр, който може да се намери на сайта на театъра. Всички желаещи да участват могат да кандидатстват с проектите си до 16 август, като попълнят и изпратят формуляра.", "date": "2019.07.05", "title": "Младежкият театър предоставя нетрадиционни пространства за спектакли"}
{"url": "https://duma.bg/balgarska-anna-karenina-gledat-v-yasna-polyana-n195327", "text": "Спектакълът \"Анна Каренина\" по Л.Н. Толстой, драматизация и режисура Николай Поляков, ще гостува на 5 юли в родното място на именития писател в рамките на Международния театрален фестивал \"Толстой уикенд\" в Ясна поляна, Русия. На сцена на открито, сред гората, ще бъде впечатляващата среща на \"Анна Каренина\" с 1200 зрители. В програмата на фестивала (4-7 юли) има над 30 събития, сред които три спектакъла по романа \"Анна Каренина\" - освен българския публиката ще види постановката на частен театър от Латвия и на Тулския академичен драматичен театър. Ще има още спектакъл по повести на Толстой, куклено представление и музикален спектакъл - по спомени на местни жители на Ясна поляна за Толстой и за времето, в което той е живял. Специални събития за ученици (игра-пътешествие) ще ги запознаят с \"Война и мир\", а проект на Музея за съвременно изкуство (ПЕРММ) ще въвлече деца в творческия процес да нарисуват Толстой не като велик писател, а като жител на Ясна поляна. Онлайн образователен проект пък подготвя поредица от подкасти (една от най-бързо развиващите се и трупащи популярност модерни медии в интернет - б.р.) за класическата литература в модерния театър.", "date": "2019.07.05", "title": "Българска \"Анна Каренина\"   гледат в Ясна поляна"}
{"url": "https://duma.bg/velingrad-spa-stolitsata-na-balkanite-n195339", "text": "Страстта към пътуването е заложена в човека. Още повече в нашата българска кръв. Днес всеки, който има възможност, тръгва на атрактивни и екзотични екскурзии в чужбина. Няма лошо, но си мисля, че и у нас има прекрасни кътчета, които човек може да посети - дали \"да опознае родината, за да я обикне\", или просто да си почине от забързаното и натоварено ежедневие. Наистина достатъчно ли познаваме красотите на България?  Никога не бях ходил във Велинград. Знаех само, че е известен с многобройните си минерални извори. Използвах възможността да посетя града покрай служебни ангажименти.  Най-напред почувствах чистия въздух. Този чист планински въздух, който изпълва с възторг дробовете. Наоколо меко извиват своята снага Родопите. Но най-голямото богатство на курорта наистина е изобилието от топли и горещи минерални източници.  Недалеч от хотела е паркът \"Вельова баня\". Самата баня е известна с лечебната си вода. Легендата разказва, че преди години човек на име Вельо, който бил управител на околните села, имал кожно заболяване, от което не можел да се излекува. Тогава местна жена го накарала да прави бани в малкото езерце. Човекът се излекувал, а след това заградил езерцето да се ползва като баня от всички.  Да, лечебните води тук са навсякъде. И всяка си има собствено предназначение. Известни са от дълбока древност, още от времето на траките, а после и на римляните, които, известно е, са били големи ценители на баните. Днес водите се използват от многобройните хотели и носят на Велинград славата на спа столица на Балканите.  Градът е основан през 1948 г. от сливането на селата Лъджене, Каменица и Чепино. Трите села днес са квартали на града, който носи името на загиналата партизанка Вела Пеева. Тя е от Каменица, където днес къщата й е превърната в музей. Смелата партизанка загива недалеч от родното си село, в местността Бялата скала, където, след като е обкръжена, води 5-часово сражение с жандармерията. Няколко паметника на Вела Пеева има в града, включително и мемориал костница.  В градинката пред сградата на общината може да видите бюст-паметника на световноизвестния оперен певец Николай Гяуров. Той е роден и е израснал във Велинград. Паметникът е открит през 2008 г. по случай 60-годишнината от основаването на града. Скулпторът Владимир Гиновски е автор на творбата. Къщата на Николай Гяуров се обитава от негови наследници, но предмети, принадлежали на певеца, може да видите в Историческия музей на града.  Музеят е другото място, което трябва да посетите. Споменахме вече за експозицията, посветена на Николай Гяуров. В нея са включени магнетофонни и грамофонни записи, сценично облекло от различни опери, отличия. Друга зала разказва за живота на Вела Пеева, има много архивни снимки, документи, както и бойните маршрути на храбрата партизанка. Любопитна е и експозицията с великденски писани яйца. В региона боядисването на яйца е превърнато в изкуство и музеят разкрива тайните на различните майсторски техники. Не може да няма и етнографска част. В залата са показани традиционни носии и вещи от този край, някои от които са с твърде интересни и непонятни за нашия съвременник названия.  Центърът на града много напомня за центъра на някои от старите ни морски курорти. С невисоки стари сгради и хубави магазинчета и заведения, имаш чувството, че отнякъде всеки миг ще чуеш гларус. Голяма част от къщите са стари, но добре поддържани.  Красив е фонтанът \"Чашата\", който се намира в центъра на града. Различните струи непрекъснато се сменят. Недалеч е откритата сцена, където се провеждат концерти и тържествени мероприятия. Площадът, центърът и част от улиците са обновени за 70-годишнината на града, която бе чествана миналата година.   В центъра на Велинград е църквата \"Св. Богородица\", открита през 1896 г. Иконите са много красиви. А църквата \"Света Троица\" е най-старият действащ храм в тази област. Построена е през 1816 г. върху основите на стара каменна църква.  По традиция опознавам града, правейки сутрешния си крос. Рано е, почивни дни са, почти няма коли и хора по улиците. Завладява ме едно спокойствие, което в големия град никога вече не можеш да усетиш. А тук се усеща, идва от планината - към чистия въздух трябва да прибавим, че сутрин и вечер е хладно, макар да е лято, и трябва да се наметнеш с връхна дреха. Два от кварталите са свързани с удобна велоалея, която става и за крос. Виждам навсякъде табелки, които сочат към поредния хотел. И задължително - спа хотел. Тук не е възможно в услугите да няма спа, или казано с български думи, водни процедури. Както разбирам от разговор с местните хора, тук разчитат основно на туризма и на дърводобивната и дървообработващата промишленост, дори има и такива специализирани гимназии.  Автобусът потегля обратно към София. Във Велинград и околността има още места, които трябва да се видят. Това ще стане при следващото ми посещение. Но тогава мисля да ползвам влака. Това също е местна забележителност. Последната останала в страната теснолинейка, свързваща Септември и Добринище. Казват, че било невероятно преживяване, минавало се през чудни места, пълнещи очите и душата. Ще видим...", "date": "2019.07.05", "title": "Велинград - спа столицата на Балканите"}
{"url": "https://duma.bg/medeya-shte-gostuva-v-sofiya-prez-oktomvri-n195328", "text": "Дъждът и бурята не попречиха на хилядите зрители на спектакъла \"Медея\" да му се насладят отново след 40 години прекъсване. Древногръцката трагедия на Еврипид прикова вниманието на жители и гости на \"Пловдив - Европейската столица на културата 2019\". Въпреки климатичната обстановка екипът от близо 60 артисти, деца и студенти на Нов български университет изигра представлението докрай пред пълния Античен театър, научи ДУМА от Елена Гюрова. Сред публиката беше и актрисата Цветана Манева, изиграла Медея преди 40 години на същата сцена. \"В крайна сметка се сбъдна това, което искахме. Показахме миналото и настоящето, перспективите за бъдещето на театъра, на нас. Това беше най-тежкият ден в живота ми\", сподели доц. Снежина Петрова на специална среща с журналисти и граждани часове след спектакъла. И разясни: \"И да съм имала моменти на колебания, след като ми се обади Хриси от \"Столипиново\", че всички деца пътуват към Античния театър, бях вече убедена, че трябва да изиграем представлението.\" В срещата се включиха и доброволци от фондация \"Пловдив 2019\", с чиято помощ беше реализиран спектакълът. Актрисата отправи апел за помощ към всички, които биха могли да покрият щетите върху техниката след поройния дъжд. Екипът реши да направи специален жест към всички, купили билети за представлението в Пловдив. Те ще получат специален достъп до линк с пълния запис на спектакъла в Античния театър, тъй като това ще остане единственото представление на тази сцена. Снежина Петрова и екипът й обещаха, че до есента ще съберат сили и смелост, за да изиграят \"Медея\" поне още веднъж. Това ще се случи в Театър \"Азарян\" в НДК в София през октомври. Спектакълът е част от официалната програма на \"Пловдив - Европейска столица на културата 2019\" и се реализира с подкрепата на Централния фонд за стратегическо развитие към Настоятелството на Нов български университет, Гьоте институт - България, СП \"Култура\" и НФ \"Култура\".", "date": "2019.07.05", "title": "\"Медея\" ще гостува в София през октомври"}
{"url": "https://duma.bg/kotarashki-s-kontsert-na-festivala-frankofoli-vav-frantsiya-n195329", "text": "\"Котарашки\" са първите български музиканти, които влизат в селекцията на артистите в един от най-старите и популярни в Европа фестивали за съвременна музика \"Франкофоли\" в Ла Рошел, Франция. Те ще свирят на 14 юли, в последния ден на фестивала и национален празник на страната, научи ДУМА от Десислава Бинева. Българските музиканти ще имат шанса да се изявят на отворена сцена пред многохилядните фенове на фестивала, който всяка година събира около 150 000 публика. Участието им е инициатива и част от календара на Българския културен институт в Париж в партньорство с най-големия международен фестивал за франкофонска музика. Тази година той ще има своето 35-о издание във Франция и общо 8 изнесени издания по света, след които в Монреал (Канада), Спа (Белгия), Нова Каледония, както и наскоро преминалото в Благоевград, което се провежда от 2015 г. досега. Никола Груев-Котарашки е едно от изключително интересните явления на съвременната българска музика. Издава го берлинският лейбъл \"Asphalt Tango\". Смесва елементи от фолклор с рок, фънк, блус, джаз, електронна музика. Стилът му е разпознаваем, на парчетата му танцуват в клубове по цял свят. ", "date": "2019.07.05", "title": "\"Котарашки\" с концерт на фестивала \"Франкофоли\" във Франция"}
{"url": "https://duma.bg/znamenitata-postanovka-na-lorka-masine-zorba-garkat-na-lyatna-stsena-ndk-n195330", "text": "Наложилата се като нова фестивална територия на открито - Лятна сцена НДК, посреща една от най-обичаните балетни постановки - \"Зорба Гъркът\". Спектакълът е сред най-успешните продукции в балетната история на Софийската опера и балет и винаги се радва на препълнени салони, а на 16 юли от 20 ч. ще бъде игран под звездите. Събитието се осъществява в изпълнение на Меморандума за сътрудничество, който подписаха през април двата културни института. В основата на \"Зорба Гъркът\" стои книгата \"Живот и приключения на Алексис Зорбас\" (1943), с която започва кариерата на писателя Никос Казандзакис. Балетната постановка настига по известност литературния и филмовия вариант. Световната премиера на балета \"Зорба Гъркът\" по музика на прочутия гръцки композитор и интелектуалец Микис Теодоракис е през 1988 г. на \"Арена ди Верона\". Оттогава той е представян пред повече от 3 млн. зрители в 30 страни. В България балетът е поставен от световноизвестния хореограф Лорка Масине за първи път на 12 май 1995 г. именно на сцената на НДК. В ролята на Мадам Ортанс играе известната балерина Маша Илиева. За нея Лорка Масине казва, че е най-добрата Мадам Ортанс, която е гледал до този момент. От първата постановка на балета на сцената на Софийската опера и балет са изминали 24 години, но публиката го посреща и досега с нестихващ възторг. Сред звездния състав, който зрителите ще видят на 16 юли, са Росен Канев, Никола Хаджитанев, Марта Петкова, Трифон Митев и Марина Маринова.", "date": "2019.07.05", "title": "Знаменитата постановка на Лорка Масине \"Зорба Гъркът\" на Лятна сцена НДК"}
{"url": "https://duma.bg/shveytsariya-zabrani-na-%E2%80%9Cpilatus%E2%80%9D-da-targuva-s-oae-i-sauditska-arabiya-n195323", "text": "Швейцарското правителство е забранило на авиационната компания “Пилатус”, специализирана в разработката и производството на турбовитлови военни учебно-тренировъчни самолети, да работи със Саудитска Арабия и Обединените арабски емирства (ОАЕ). Решението е било взето на 26 юни 2019 г., съобщи сайтът на българското авиационно списание “Аеро”, като се позова на агенция “Франс Прес”. Решението е било оповестено от швейцарското външно министерство, което заявява, че е установено, че Пилатус” осигурява логистична поддръжка на учебните самолети PC-21 от състава на въоръжените сили на Саудитска Арабия и ОАЕ, което било несъвместимо с външната политика на Швейцария. Според външното министерство действията на “Пилатус” нарушавали федерален закон за предоставяне на военни услуги зад граница. Сигнал за действията на компанията е бил подаден и към швейцарската прокуратура. Правителството е дало 90 дни на фирмата да прекрати дейността си в Саудитска Арабия и ОАЕ. Основната причина за тези действия е участието на двете държави в конфликта в Йемен, където те фактически са в ролята на интервенти, подпомагащи една от воюващите страни. Рияд е обвиняван в безогледни кървави бомбардировки, които водят до планомерно разрушаване на гражданската инфраструктура и хуманитарна катастрофа. Редица европейски страни вече ограничиха продажбите на оръжие за Саудитска Арабия и ОАЕ. “Пилатус” е продал до момента 55 броя PC-21 на Саудитска Арабия и още 25 самолета от същия тип на ОАЕ. Сделките в двете страни са сред най-големите за швейцарската фирма и отказът от поддръжката им може да има негативен ефект за компанията, коментират от “Аеро”.", "date": "2019.07.05", "title": "Швейцария забрани на “Пилатус” да търгува с ОАЕ и Саудитска Арабия"}
{"url": "https://duma.bg/zabelezhitelnata-istoriya-na-luchano-pavaroti-n195331", "text": "Две нови специални издания с най-доброто от забележителната музикална история на Лучано Павароти са на музикалния пазар. Това са саундтрак албумът към предстоящия документален филм на Рон Хауърд за легендарния тенор и тройният CD албум \"The Greatest Hits\". Двете издания са уникални по рода си и включват неиздавани до момента записи и дуетни изпълнения на Лучано Павароти със суперзвездите Боно, Елтън Джон, Джеймс Браун, Лу Рийд и други, научи ДУМА от Валентина Дончева от \"Animato Music/Universal Music Group\". Албумът \"Pavarotti: Music from the Motion Picture\" черпи музика от богатия звукозаписен каталог на тенора и следва сюжетната линия в новия документален филм на многократния носител на \"Грами\" Рон Хауърд, посветен на живота на легендарния певец. Албумът включва селекция от опери - \"Турандот,\" \"Бохеми\", \"Аида\", \"Тоска\", както и изпълнения на италиански език и общи с Пласидо Доминго, Хосе Карерас (\"O sole mio\"), \"Ю2\", Брайън Ено, \"Песънджърс\" (\"Miss Sarajevo\") и други. Силен и въздействащ момент е изпълнението на \"Donna non vidi mai\" (Пучини), което Павароти посвещава на принцеса Даяна. В допълнение, албумът включва неиздавана песен с Андреа Бочели, както и дует с Боно (\"Ave Maria\"). Дуетната версия на \"Ave Maria\" е записана на живо през 2003 г. по време на благотворителния концерт \"Pavarotti & Friends for SOS Iraq\" в Модена, Италия. Дълбоко потапяне в превъзходния репертоар на Павароти предлага тройната CD колекция \"Pavarotti: The Greatest Hits\", която е допълнение към саундтрак албума и филма. Музикалната антология представя 67 от най-обичаните и добре познати записи и съвместни изпълнения на тенора и включва най-доброто от \"Opera Arias\", \"Italian Songs & Sacred Arias\" и \"Great Duets\". Колекцията се открива с изпълнение на \"Nessun dorma\" и дискът \"Opera Arias\" е пътешествие в света на операта с любими изпълнения от \"Бохеми\", \"Риголето\", \"Палячи\", \"Тоска\", \"Кармен\" и \"Мадам Бътерфлай\". Повече от 20 години след най-въздействащите записи на Павароти те са събрани на едно място в диска \"Italian Songs & Sacred Arias\".  Музикалният сет е завършен със серия от велики дуети в диска \"Great Duets\", който включва изпълнения на Павароти с именити артисти. Ексклузивно в албума са представени и 5 неиздавани дуета с още от най-големите имена в света на музиката - Бари Уайт, Джеймс Браун, Лу Рийд, Брайън Мей (\"Куин\") и Роджър Тейлър (\"Куин\"), Стинг. От създателите на високо оценения от критиците документален филм \"The Beatles: Eight Days A Week - The Touring Years\", филмът \"Павароти\" ни повежда зад кулисите на живота и музикалната история на тенора, който привлече хората към оперните театри. ", "date": "2019.07.05", "title": "Забележителната история на Лучано Павароти"}
{"url": "https://duma.bg/ruskata-armiya-sklyuchi-dogovori-za-14-mlrd-evro-n195324", "text": "Четиридесет и шест договора на сума над 1 трилион рубли, или около 14 млрд. евро са били подписани по време на петото изложение “Армия-2019” между руските военни и 27 предприятия от отбранителната индустрия, съобщи ТАСС.  Миналия четвъртък редици договори бяха подписани в присъствието на президента Владимир Путин. Според официалните информации това е най-мащабното подписване на подобни договори в историята на изложението.  Сред по-големите и резонансни договори са такива за покупката на изтребителите пето поколение Су-57, щурмови хеликоптери Ми-28НМ, две конвенционални подводници проект “Лада” и атомни многоцелеви субмарини от проект “Ясен-М”. Споразумението със “Сухой” предвижда руските ВКС до 2028 г. да получат общо 76 изтребителя от пето поколение. Според друг договор - с държавния холдинг “Вертолетите на Русия”, до 2027 г. руската армейска авиация трябва да получи 98 машини от най-новата радикална модификация на щурмовия вертолет Ми-28 - Ми-28НМ. Осемнадесет от тях трябва да бъдат доставени до 2021-ва, а останалите през следващите шест години. Ми-28Н е с многобройни подобрения по планера, двигателите, оборудването и оръжейните системи. Миналата година една машина бе забелязана да участва в обстрел на позиции на ислямистки терористи в Сирия.  Сред другите големи договори, подписани на “Армия-2019”, са тези с конструкторското бюро “Новатор” за покупката на крилати ракети с индекс 9М728 за комплекса “Искандер-М” и с московския завод “Авангард” за зенитни ракети 48Н6П-01 за ЗРК С-400 “Триумф”.  Сред контрактите за покупка на различни образци бронетанкова техника се откроява този с ”Уралвагонзавод” за модернизацията на всички танкове Т-90А до варианта Т-90М. Според блога bmpd.livejournal, по негова неофициална информация, реално ставало дума за модернизацията на около 100 от най-старите Т-90, произведени през 90-те години, а не на Т-90А. Досега руското министерство на отбраната има подписани два договора с “Уралвагонзавод” за производството на Т-90М. Единият е от 2017 г. за доставката на 30 танка, от които десет новопроизведени, а останалите модернизирани Т-90. Вторият договор е от м.г. и предвижда да се произведат още 30 Т-90М, всички ново производство. Доставката на тези машини обаче се движи с двугодишно закъснение.  Отделно бяха подписани договори и за производството на нов 120-мм самоходен миномет на колесно шаси, нова система за дистанционно миниране и за разработката на наземни бойни робототехнически комплекси. ", "date": "2019.07.05", "title": "Руската армия сключи договори за 14 млрд. евро"}
{"url": "https://duma.bg/prikazki-ot-glina-napomnyat-za-stoyan-raynov-n195332", "text": "Експозицията в столичната галерия \"Васка Емануилова\" проследява едни от най-важните аспекти от творчеството на Стоян Райнов. Акцентите са насочени към неговото ателие и най-изявените му студенти. В изложбата \"Приказки от глина\" са показани работи от ранния му период като илюстратор, както и произведенията му на утвърден керамик. Украсените вази в сецесионен маниер загатват за таланта на керамика, който получава широко образование в най-добрите ателиета в Европа. Същинските постижения на Райнов по-скоро трябва да се търсят в наследството, което той завещава на своите ученици, и най-вече в цялостната програма за изграждане на ново българско изкуство в керамиката. От легендарни истории, през мистични съвпадения до европейските школи и тежка работа в ателието Райнов едновременно изучава традиционната керамика и създава ново изкуство с модерен привкус. Експозицията, която продължава до 1 септември, представя над 50 произведения от различни етапи. Обособени са няколко тематични акцента: илюстрации от ранните му години и керамични творби. Специално място е отделено на музейната сбирка на НХА, която представя 23 работи от своя фонд - ранни и по-късни произведения на Райнов и учебни задачи на негови студенти от периода 1932-1961 г. Това е времето, когато художникът е ръководител на ателието по керамика в Художествената академия. Включени са и редица произведения, които се съхраняват в частни домове и колекции и не са показвани повече от десетилетия. Участват и творби от фонда на СГХГ, Националната галерия, РИМ Хасково, ГХГ Пловдив.", "date": "2019.07.05", "title": " \"Приказки от глина\" напомнят за Стоян Райнов "}
{"url": "https://duma.bg/jpank-zabarkva-kokteyl-sas-svetlini-i-tsvetove-n195333", "text": "Забъркването на летен коктейл е повече от сътворение на ново удоволствие. Прави се с усет за вкус, цвят, темперамент и, разбира се, с нюх за точната доза, с която да постигнеш върховно изживяване на сетивата. Рецептата на Йордан Панков (J.PANK) остава тайна, но задължителните съставки, които той употребява, са настроение в изобилие, хедонизъм до себеотрицание, доза ирония, щипка хумор, разточително количество захаросани плодове от Едем, горчива нотка от ехидност и, разбира се, задължителната сламка за \"удавници\", без която всичко би изглеждало безсмислено.  Това не е грешка, а ефектът от летния коктейл на J.PANK, който ни плисва кубчета лед в лицето, за да изтрезнеем от маранята на лятното слънце, да изтръпнем от ужаса на нашата пълна заблуда, че реалността е именно това, което настоящият свят предлага, и да почувстваме студа на собствената си отчужденост от него. Неоновите светлини, ярките цветове и големи мащаби на произведенията правят залата на галерия \"Райко Алексиев\" на СБХ малък Лас Вегас, в който може да си направим selfie за спомен в know where от образи, символи, реминисценции и готови матрици за мечтани светове. Това са типичните за J.PANK сюжети от митологията и картините на стари майстори, които говорят езика на европейския комикс, японските аниме и манга до Уолт Дисни студиата. Изложбата продължава от днес до 30 юли.   ", "date": "2019.07.05", "title": "J.PANK забърква коктейл със светлини и цветове"}
{"url": "https://duma.bg/finansiraneto-ot-firmi-bez-limit-n195314", "text": "Партиите ще могат да се финансират от бизнеса без лимит, реши мнозинството в парламента. Досега политическите формации имаха право на дарения от физически лица, но не и от юридически. Управляващите въведоха данък \"корупция\" за българските фирми, обясни отрицателния вот на левицата зам.-председателят на ПГ \"БСП за България\" Драгомир Стойнев. Преди да бъдат гласувани текстовете, лидерът на БСП Корнелия Нинова зададе 5 въпроса към вносителите на поправките Мустафа Карадайъ, Делян Пеевски, Йордан Цонев, Валери Симеонов, Христиан Митев и Менда Стоянова, но се оказа, че повечето от тях отсъстват от залата. Тя попита дали управляващите партии ще могат да получават дарения от дружества със задължения към бюджета; от фирми, на които те раздават обществени поръчки; от офшорни дружества; от религиозни юридически лица, включително и от чужбина; както и от български и фондации и НПО. Може би скритата цел е да се заобиколят забраните, усъмни се Нинова. Валери Симеонов предложи да се гласува текст, който забранява дарения от юридически лица, еднолични търговци с публични задължения към държава и община, регистрирани в държави и територии с преференциален данъчен режим, и фирми, изпълняващи обществени поръчки. По настояване на Нинова шефката на бюджетната комисия Менда Стоянова поиска 15-минутно прекъсване за прецизиране на текста, след което парламентът гласува ограниченията за политическите спонсори.  Депутатът от БСП Крум Зарков е убеден, че тези забрани лесно могат да се заобиколят. Според него това може да става, ако парите минават през новорегистрирани фирми, без да се знае истинският дарител. Прието бе и предложението общините да предоставят безвъзмездно на партиите помещения за офисите им. Това означава в повечето градове ГЕРБ да получават най-добрите сгради, а другите партии ще зависят от кметовете им, възмути се Милко Недялков от БСП.", "date": "2019.07.05", "title": "Финансирането от фирми - без лимит "}
{"url": "https://duma.bg/indiya-zalaga-dvete-%E2%80%9Cruski%E2%80%9D-fregati-prez-2020-g-n195322", "text": "През 2020 г. индийската корабостроителница “Гоа Шипбилдинг Лимитед” ще заложи на строителство на две фрегати от създадения в Русия проект 11356 “Буревестник”, съобщи сайтът “ФлотПром” като се позова на изявление на представителя на компанията Махеш Малкарнекар, направено по време на отбранителното изложение “Армия-2019”. Двата кораба ще бъдат заложени с интервал от половин година. По думите на индиеца всички четири фрегати от този проект ще бъдат оборудвани с газотурбинни двигатели на украинската компания “Зоря-Машпроект”. Индийците смятат, че за построяването на всяка от фрегатите ще са нужни по четири години.  Малкарнекар е коментирал, че поръчката за фрегатите е най-голямата в историята на фирмата му и че индийските корабостроители активно си взаимодействат с руския Прибалтийски корабостроителен завод “Янтар”.  “ФлотПром” напомня, че през есента на 2018 г. Москва и Делхи подписаха пакет от договори за доставка и построяването в Индия на четири фрегати от проекта 11356. Два от корабите, които вече са почти готови, но без двигатели, чиято доставка след 2014 г. бе спряна от Украйна, ще струват на индийците 950 млн. долара. Това са фрегатите “Адмирал Бутаков” и “Адмирал Истомин”, които сега се намират в акваторията на “Янтар” и бяха предназначени за Черноморския флот. В Индия ще бъдат построени по руски проект още две такива фрегати. ", "date": "2019.07.05", "title": "Индия залага двете “руски” фрегати през 2020 г."}
{"url": "https://duma.bg/na-sergiyata-n195316", "text": "Пазарът за партии вече е официално открит. Който иска да си напазарува общински съветник, кмет, депутат или ръководство на партия - да изготви оферта. С почти нулевата субсидия, която формациите ще получават от държавата, пазаренето ще се превърне в чист битак за преоценени стоки. Най-вече за услуги - законодателни. По-опосканите партии с големи амбиции вероятно първи ще паднат жертва на корпоративните интереси. Освен ако идеалите им не са самоубийствено железни, ама е съмнително. Надцакваме се по популизъм, обобщи вчера Корнелия Нинова. Орязването на субсидията е точно това, особено след като се прави без смислен дебат, без яснота откъде партиите ще финансират дейността и инициативите си. С призивите \"по-малко държава\" непросветените българи не си дават сметка, че се обричат на благоволението на бизнеса. А частният интерес не се впечатлява от масовата бедност, лошото здравеопазване и слабото образование. Само се облагодетелства от тях. Оттук насетне ни очакват само чисто лобистки закони. Някои ще станат още по-богати. Липсата на правила ще направи още по-нагли и безнаказани онези с дебелите вратове, ланците и охраната. А Баце, поне докато е на власт, ще има още повече \"приятели\", защото пари при пари отиват.", "date": "2019.07.05", "title": "На сергията"}
{"url": "https://duma.bg/pardon-n195318", "text": "ЛАФ НА БРОЯ Слободан СИМИЧ Аз съм екстремист. Ям три пъти дневно. КОЛЕЛОТО ЗА ЛЕТИЩЕТО -Деца, как вика котето?  -Мяуу… -Как вика кучето?  -Бау, бау… -А как вика кончето?  -СЪБИРАААААМ… СТАРИИИИ… ПЕЕЧКИИИИ… ПЕРАЛНИИИИ… БОООЙЛЕРИ… ДОКТОР СПАС И НЕГОВИТЕ ПАЦИЕНТИ Жена отива за пореден път на свиждане на мъжа си в затвора: -Знаеш ли, скъпи, трябва да ти призная, докато си тук, ти изневерих. -Скъпа, и аз също... -Но аз не съм искала. Стана случайно! -А аз въобще даже и не исках... Обаждане до полицията: -Откраднаха ми часовника! -Часът е 8 без 10. Добро утро и успешен ден, господине! ИМА ТАКАВА ДЪРЖАВА Лозан ТАКЕВ Големият преход минава... И всичко докрай се повтаря . Е , има такава държава . И казва се тя Пунта Мара ... НОВО ПЕТОЛИНИЕ Васил СОТИРОВ ЦУНИ-ГУНИ Я какъв мерак префинен цялата страна разбуни! Всеки гледа да ни мине - този път със цуни-гуни. Цунаха ни комбината, цунаха ни и завода, цунаха ни и земята -  ще ни цунат и народа. Цунаха ни актуално, цунаха ни процедурно, цунаха ни социално, цунаха ни и културно. Във живота префърцунен кой какво можа, окраде. Всеки гледа да ни цуне... Я цунете ни отзаде! ФОЛКБИТАК Раздвоение на личността - тялото отива на работа, а душата на плажа. ПЪРВА ЧАСТНА, ВТОРА ГЛУХА Отивам да тегля пари от банкомата, а той ме пита за 50 лева до понеделник!... ТЪПО, НО НЕМНОГО Спечелих 6 лева от Националната лотария. Надявам се хората да не си променят отношението към мен. Няма да допусна парите да ме направят друг човек!... Слуховете за богатството на Бил Гейтс са силно преувеличени. Не му завиждайте! Цели 18 държави са по-богати от него. СЕРВИЗ И ДРЕБНИ РЕМОНТИ Ако телефонът ви се намокри, сложете го в ориз за през нощта. Оризът ще привлече китайци, които ще ви го оправят!", "date": "2019.07.05", "title": "ПАРДОН"}
{"url": "https://duma.bg/targashi-n195315", "text": "Субсидията за партиите беше намалена на 1 лев за действителен глас с гласовете на ГЕРБ, ДПС, \"Атака\" и \"Воля\" в Народното събрание. Решението влиза в сила от деня на обнародването в \"Държавен вестник\". Така основните изразители на интересите на различните групи граждани ще трябва да осъществяват дейност единствено при благословията на богати дарители. Социалистите определиха дебатите като фарс и надцакване по популизъм. Властта на ГЕРБ и ДПС закова в закон и партиите да могат да се финансират от физически лица и фирми неограничено. Управляващите въведоха данък корупция за българските фирми, заявиха от левицата и нарекоха промяната в закона разправа с опозицията в навечерието на предстоящите местни избори. След 4-часови дебати с гласовете на ГЕРБ, ДПС, \"Атака\" и \"Воля\" държавната субсидия за партиите беше на практика отменена. Отхвърлени бяха предложенията на ДПС за нулево финансиране и на ВМРО размерът й да е 1,5 млн. лв. Решението влиза в сила от деня на обнародването на измененията в Закона за държавния бюджет за 2019 г. в \"Държавен вестник\". Точката влезе извънредно в дневния ред на парламента, след като в сряда управляващите се договориха да я пробутат по спешност въпреки обещанията за обстоен диалог и анализи. Управляващите налагат силово точката и искат изцяло промяна в политическата система, това е недемократично, заяви в началото на заседанието зам.-председателят на ПГ \"БСП за България\" Драгомир Стойнев. Той предупреди ГЕРБ, че сега са силни, но животът е колело и утре ще бъдат слаби. Повече от седмица управляващите лъжат, че ще направят консултации за субсидиите, но единствените, които са направили, са с ДПС, напомни Филип Попов. От БСП настояха в залата да присъства министърът на финансите Владислав Горанов или зам.-министър. Социалистите остро критикуваха начина, по който управляващите спекулират с темата за субсидиите, определиха дебатите като фарс. \"Тези дебати ще завършат така, както започнаха - скандално, неприятно, с повече недоизказано, отколкото казано. Ако първоначалната идея е била дискусията да бъде за партийните пари, а не за сериозните проблеми на обществото, успяхте. Вие не само започнахте състезание към дъното, вие сте на път да го спечелите\", обърна се към мнозинството Крум Зарков. Пенчо Милков изтъкна, че свиването на партийната субсидия до лев на глас, съчетано с поисканото от ДПС безлимитно частно финансиране без никаква държавна субсидия, е начин за саморазправа с опозицията. \"Ясно е, че този лев е временна мярка, временна бухалка да се извършват определени нелицеприятни дейности, да се остави без финансиране опозицията - дали лява, дали дясна, дали парламентарна или извънпарламентарна\", подчерта той. Антон Кутев определи действията на управляващите като популизъм и подчерта, че така се отклонява вниманието от реалните проблеми - ниските доходи, сриващото се здравеопазване, социалната система. Филип Попов се обърна към ГЕРБ с думите: \"Честито, сложихте България официално на сергията за продан!\" Корнелия Нинова определи дебата като \"надцакване по популизъм\". \"Отказахте ли да дойдете, да гледаме числа, финанси, така че да намалим субсидията, защото обществото иска да харчим по-малко пари, но да не правим партиите зависими от мафията\", попита Нинова. Тя обвини управляващите, че са решили да приложат финансово наказание срещу опозицията, за да я унищожат. Социалистите поискаха партиите да върнат в бюджета неусвоената държавна субсидия към 3 юни 2019 г., но предложението беше отхвърлено. БСП призова да се намали партийната субсидия, но да не се допускат външни или мафиотски интереси в политиката на България. Почти същата позиция защитиха от ВМРО и НФСБ. Вместо да обосноват орязването на субсидията, от ГЕРБ избраха да злорадстват и да атакуват БСП, че била \"фалирала\". Хамид Хамид повтори, че ДПС не е съгласно на намаляване на субсидията, ако не се промени моделът на финансиране. По думите му всяко намаляване на субсидията под 11 лева и оставане на модела на публично финансиране на партиите ще води до невъзможност една политическа сила да функционира. Затова ДПС иска субсидията да е 0 лв. Орязването на субсидията засега важи само до края на годината.", "date": "2019.07.05", "title": "ТЪРГАШИ"}
{"url": "https://duma.bg/vitsparad-n195319", "text": "В автобуса бабичка бута по рамото младежа пред нея: - Ще слизате ли? - Бабче, аз слизам само сутрин, и то от красиви жени. - Калпазани сте това, днешната младеж... Едно време от красиви жени не се слизаше, а се изпълзяваше с последни сили... - Мога ли да пробвам дънките на витрината? - Имаме пробна, госпожо! Лекарят: - Имате вода в коляното, камъни в бъбреците и пясък в жлъчката... Пациентът: - Супер, сега остава да получа и линия за строеж... - Ще умрете самотен, в мизерия и ще страдате жестоко. - Извинете, не ви чух, какво казахте? - Казвам, че исканият от вас кредит е одобрен. Подпишете тук и тук. - Сержант Стоянов, дайте един пример за навлизането на демокрацията в армията! - Ами в бункера пада граната. Събира се цялата рота и започваме да решаваме заедно къде да хвърлим гранатата.   - Докторе, моята операция опасна ли е? - Операция, която струва само двеста лева, не може да бъде опасна.   - Татко, нима още мислиш, че съм много млад, за да карам нашата кола? - Не, синко, просто колата ни не е достатъчно стара, за да ти позволя да я караш.   Всеки път, когато видя двойка да излиза от мотел, й свиря с колата и махам с ръка за поздрав. После цял ден ходят гузни, щото си мислят, че ги е видял някой познат... За мъжа сексът е като глада. Ако не влязат в скъп ресторант, отиват на закусвалня, други пък си готвят сами... Мъж заварва жена си да кърми детето им. Изнервен, той започва да нарежда: - Ти нормална ли си? Не разбра ли, че вече е прекалено голям за това? - Ти не можеш да проумееш здравата природна връзка между една майка и нейната рожба, а робуваш на предразсъдъци, които обществото насажда. - Иване, ти да мълчиш! Говоря с майка ти! - Отдавна не съм виждал приятелката ти, да не сте се разделили?  - Не, паркира. - Къде изчезнаха мъжете? Онези, дето флиртуват. Мъжете ловци, смелите. Ония, на които можеш да разчиташ! - В банята са. Обезкосмяват се. Одеве споря с един заклет атеист: - Да знаеш от мен, щом очите ми не го виждат, значи няма никакъв Бог. Тогава извадих едно джобно огледалце, подадох му го и казах: - Виждаш ли мозъка си? - Не, естествено.  - Да знаеш от мен, щом очите ти не го виждат, значи нямаш никакъв мозък... Говорят си в кафенето две руси приятелки:  - Муцка, ти имаш по-богат опит с мъжете. Коя е любимата ти поза?  - Ми, мила, мъжът наведен... над щанда с бижута. - Откога съществува демокрацията? - Горе-долу оттогава, откакто Господ извикал Адам, дал му Ева и му рекъл: \"Ха сега си избери жена!\" - Често ли се карате с жена си? - Не, само когато сме заедно! - Можеш ли да кажеш, че се е сбъднала някоя от детските ти мечти? - Да. Когато мама ме дърпаше за косата, мечтаех да съм плешив. С изненада научавам, че новият смартфон SX, при цена 1949 лева, не прави свирки. Затова си купих \"Нокия\" с фенерче, а с останалите пари... - Интересно дали има таблетки срещу глад? - Да, има, само че са големи. Помагат. - И как се наричат? - Кюфтета се наричат. Девойка, качвайки се на кантара, го счупила. Така и не разбрала - дебела ли е или не. - Остана ти едно последно желание - каза златната рибка на рибаря. Той се огледа наоколо:  - Да взема да направя нещо добро и благородно ли...  Видя младеж с бастун да се влачи покрай реката и каза на рибката: - А, ето. Искам този младеж да хвърли бастуна и да се затича! - Готово! - каза златната рибка и отплува. Младежът хвърли бастуна и се затича към близката магистрала, по която фучаха коли, крещейки с всичка сила: - Сляп съм, бе, идиоти, не съм куц! Мъж и жена си вечерят семейно и гледат новините. Мъжът тъкмо си налива втора чашка, когато почва следният репортаж: - В скорошно проучване България се нареди на 2-ро място в класацията по консумация на алкохол на глава от населението. Чувайки това, жената се обръща с презрителен поглед към мъжа си. Без да спре да си налива, мъжът отвръща: - К'во ма гледаш, ма! Правя к'вот мога.", "date": "2019.07.05", "title": " ВИЦПАРАД"}
{"url": "https://duma.bg/istoricheska-zagadka-bez-otgovor-n195320", "text": "На 15 март 44-та година преди Христа група заговорници начело с Марк Брут се нахвърлили с къси мечове върху Гай Юлий Цезар и го убили пред очите на осемстотин сенатори.  Защо именно Брут, когото всички смятали за незаконен син на Цезар, роден от любовницата му Сервилия, е организирал това жестоко убийство? На този въпрос хиляди историци векове наред търсят отговора и до ден днешен не могат да го намерят. А всъщност работата е много проста. Признал ли е официално Цезар Брут за свой син? Не го е признал - въпреки фрапантната физическа прилика! И Брут цял живот е понасял подигравките на връстниците си, които му се подхилквали в очите и му викали \"А, бегай оттука бе, копеле!\". Освен това Цезар, бидейки хем богат, хем скъперник, те тия качества обикновено заедно си вървят, не плащал алименти на Сервилия. На всичко отгоре, когато направил своя Юлиански календар, Гай Юлий Цезар кръстил на свое име един от най-хубавите месеци - юли, името на племенника си Октавиан Август дал на следващия, също хубав месец, а Брут си останал без месец, дори без седмица и без ден дори! А и друго… Когато Брут бил малък, Цезар му наел за гувернантка не някоя образована гъркиня или египтянка, а една неука варварка от забутаното някъде из империята село Вакарел, вследствие на което Брут и като тийнейджър, и като възрастен не можел ясно да изразява мислите си на латински, а мотолявел разни абракадабри от рода на \"Това-онова, едно-друго, като му дойде времето\", подобно на всички, израсли под грижите на бавачки вакарелки. Е, такива неща не се прощават! Ето защо Брут организирал заговора и влязъл с дружината си в сената да коли Цезаря. Същевременно Цезар, бидейки неглупав човек, е осъзнавал всичките си грехове към Брут и би трябвало да очаква отмъщение. Въпреки това обаче, виждайки пред себе си своето отроче с гол в ръката меч, той възкликнал: \"И ти ли, Бруте?!\" Защо той е произнесъл тези думи?  Зададох тоя въпрос на стария кореняк вакарелец бай Коце Горненецо. Той поклати голямата си остригана глава и рече: \"Защо, защо? Е, това и я не знам!\" Така че тази предсмъртна фраза на Гай Юлий Цезар ще си остане и занапред една голяма историческа загадка. ", "date": "2019.07.05", "title": " ИСТОРИЧЕСКА ЗАГАДКА БЕЗ ОТГОВОР"}
{"url": "https://duma.bg/samo-13-000-bebeta-sa-rodeni-za-tri-mesetsa-n195309", "text": "Отрицателният прираст в България добива застрашаващи размери - за първите три месеца у нас са се родили само 13 хиляди бебета, а са починали 29 хиляди души. Това показват данните на Националния център по обществено здраве и анализи. Най-тежка е демографската картина в най-бедните региони като Видин, където съотношението между починали и новородени е 452 души на 59, в Перник е 428 на 97 раждания, в Смолян е 405 на 97, в Разград - 484 починали на 74 бебета. Най-голяма е смъртността в столицата - 5230 починали за първото тримесечие срещу 3497 новородени. Втори по смъртност е Пловдив -  2884 души срещу 1578 новородени. Във Варна пък съотношението между починали и новородени е 2087 на 1074. Най-ниска е била раждаемостта във Видин, Перник, Ямбол, Смолян, и София област, където месечно се раждат под 70 деца. За първите три месеца в страната са починали 69 бебета под 1 година. За първото тримесечие най-много мъртвородени има в Стара Загора - девет.", "date": "2019.07.05", "title": "Само 13 000 бебета са родени за три месеца"}
{"url": "https://duma.bg/nad-150-chuzhdentsi-shte-uchat-balgarski-ezik-i-narodni-tantsi-n195310", "text": "Повече от 150 чуждестранни студенти, преподаватели и преводачи ще учат български език, история и народни танци по време на летни езикови семинари в Софийския и Великотърновския университети. Курсовете се организират и финансират от МОН и ще се проведат между 14 юли и 4 август. Очаква се в България да пристигнат обучаващи се от 29 страни от Европа и Азия, сред които Германия, Великобритания, Испания, Италия, Япония, Китай и Индия.  Двата университета ще организират занимания по практически български език, както и специализирани семинари и лекции по българска литература, превод, културна антропология на българите, етнография, както и по съвременно българско кино и изобразително изкуство. В рамките на 30 учебни часа чужденците ще могат да научат някои традиционни народни песни и танци. Обучаващите се студенти ще могат да разгледат София, да посетят Националния исторически музей, както и да присъстват на аудивизуалния спектакъл \"Звук и светлина\" във Велико Търново. Предвидени са екскурзии до Рилския и Троянския манастири, Пловдив, Копривщица, Жеравна, Арбанаси.  По време на престоя си в България чужденците ще гледат българско кино, ще присъстват на премиери на книги и ще дегустират българска кухня. В края на обучението те ще получат сертификат за участие в езиковите семинари. По-напредналите могат да положат изпит за определяне на нивото им на владеене на български език по Европейската езикова рамка. ", "date": "2019.07.05", "title": " Над 150 чужденци ще учат български език и народни танци"}
{"url": "https://duma.bg/silna-burya-v-tarnovsko-nanese-shteti-na-uchilishta-n195312", "text": "Силна буря, придружена с бурен вятър, събори голяма част от оградата на ОУ \"Бачо Киро\" във Велико Търново. В село Първомайци старо училище, в което вече не се провеждат занятия, е изгоряло. През нощта в четвъртък общинската болница в Горна Оряховица е останала без ток. В централната част на Лясковец също е липсвало електричество. В центъра на Велико Търново са наводнени търговски обекти, изровени са пътни настилки. След бурния вятър и дъжд в Стара Загора на тел. 112 са подадени десетина сигнала за счупени клони на дървета и за скъсан кабел на уличното осветление на кръстовището на ул. \"Св. Княз Борис\" и ул. \"Българско опълчение\". Заради силния вятър и падналите клони е подадена допълнителна информация за висящи телекомуникационни кабели.  На пет сигнала за паднали дървета са реагирали пожарникари в Габровска област. Покривът на общината в Дългопол бе отнесен от разразилия се силен вятър в сряда вечер. Множество дървета също бяха изпочупени в лошото време. В общината временно бе обявено бедствено положение, но ситуацията вече е овладяна. При бурята няма пострадали хора. Сформирана е комисия, която ще прецени щетите на място. В село Боряна е подаден сигнал, че силният вятър е повалил орехово дърво върху стопанска постройка. И в този случай няма информация за по-сериозни щети или пострадали хора. Над 44 сигнала за паднали клони, дървета и ламарини заради силния вятър са подадени в Пловдивска област. Те са за паднали клони, дървета и ламарини върху пътното платно, върху автомобили, жици, сгради, паркинги и междублокови пространства. В отстраняването на проблемите са участвали 16 екипа. Отработени са 29 сигнала за произшествия, предизвикани от силния вятър. В селата Ръжево, Ръжево Конаре, Дрангово, Брестовица и Чоба са регистрирани 5 случая на запалване на сухи треви, предизвикано от искри на жиците на електропреносната мрежа. Отзовали са се 5 противопожарни екипа от Пловдив, Раковски и Стамболийски. В сряда най-високите температури бяха отчетени в Южна България, а в следобедните часове силни бури удариха и столицата. Край софийското село Владо Тричков се изсипа градушка с размер на орех. Ледени топчета паднаха и в някои столични квартали. Заради горещините 36 души са потърсили помощ в София, а петима - в Пловдив.", "date": "2019.07.05", "title": "Силна буря в Търновско нанесе щети на училища"}
{"url": "https://duma.bg/bolnichen-otlaga-uvolnenieto-na-shefa-na-zatvorite-n195313", "text": "Макар правосъдният министър Данаил Кирилов да обяви уволнението на директора на затворите Васил Миладинов, отстраняването му все още не е факт. Причината е в болничен, който нароченият за отстраняване е представил, стана ясно от медийна изява на министъра. Както ДУМА вече писа, докато проверяваше случайното разпределение на делата във Върховния касационен съд в сряда, Кирилов обяви, че до часове директорът на затворите ще бъде уволнен. Втори ден причините за решението не са ясни, но министърът каза, че имало множество сигнали за лошото стопанисване на затворите. \"Заповедта за уволнение все още не е връчена заради представяне на болничен лист на Миладинов. Информацията тръгна в общественото пространство преди връчването на заповедта\", заяви Кирилов, удобно премълчавайки, че сам обяви новината. Министърът намекна, че болничният от шефа на затворите може да е фалшив. \"Имам правната възможност да обжалвам болничния лист, но в конкретния случай няма да го направя. Той е за 14 дни. Издал съм заповед за заместване, така че системата не е ощетена. Смятам, че съм предприел мерки\", заяви той. По думите му имало много натрупвания на проблеми в арестите и затворите. \"Имаме разпореждания от прокуратурата да извършим определени проверки за нарушения. Инспекторатите в министерството работят. Надявам се да успеем да направим качествени проверки. Действително това е тежка система, в която има множество проблеми - с храненето, с достъпа до телефонни услуги, с цените на храните в лавките\", призна Кирилов. \"Мисля, че е възможно чрез увеличаване на мерките да се подобри дисциплината и да се преодолеят някои вероятно корупционни практики в надзорно-охранителния състав, така че да се ограничи тази практика и да се сведе до изискванията, които са по закон\", добави министърът. От думите му стана ясно, че ако на обявения за днес национален протест служителите на затворите защитават главния директор Васил Миладинов на ГДИН, няма да получат планираното вече увеличение на възнагражденията. \"Във връзка с техните социални изисквания през последното тримесечие, за което аз отговарям, сме реализирали икономии, планирахме да получат допълнително възнаграждение. Ако обаче вместо социални изисквания се предявяват персонални такива... много структури в системата на МП имат нужда от икономисаните средства\", обяви Кирилов многозначително.", "date": "2019.07.05", "title": "Болничен отлага уволнението на шефа на затворите"}
{"url": "https://duma.bg/karakachanov-vze-helikopter-za-da-izbyaga-ot-protestirashti-n195311", "text": "Военният министър Красимир Каракачанов избра подхода на премиера и реши да стигне до полигона в Црънча с хеликоптер. Местните се възмутиха от разхищението на средства, тъй като пазарджишкото село е на по-малко от 100 км от София. Те заподозряха, че министърът е избрал този транспорт, за да избегне срещата с тях. Припомняме, че жителите на Црънча протестират и настояват за закриването на военния полигон. Те се надяваха да се срещнат с него и още веднъж да изложат опасенията си от евентуално екологично замърсяване на района. Хората настояват полигонът да бъде преместен. Над 30 протестиращи с плакати и български знамена останаха напразно зад огражденията. \"Постоянно сме като във военно положение. Така живеем. Гърмежи непрекъснато, артилерийски гръмове, треперят целите къщи\", оплакаха се протестиращите. Вместо обяснение и разговор министърът иронизира, че може би недоволстващите щели да поискат и закриването на държавата. Каракачанов пристигна, за да види на място сертифицирането на тактическата група за специални операции към силите на НАТО.", "date": "2019.07.05", "title": "Каракачанов взе хеликоптер, за да избяга от протестиращи"}
{"url": "https://duma.bg/vtoro-ognishte-na-afrikanska-chuma-po-svinete-n195299", "text": "След сигнал за две умрели свине в лично стопанство в плевенското село Жернов на 2 юли екип на Българската агенция по безопасност на храните (БАБХ) е направил проверка на място. Взетите проби са потвърдени като положителни за вируса на африканска чума по свинете. Труповете на животните са загробени в близост до стопанството, а на мястото е извършена дезинфекция.  Африканската чума не е заразна за хората в чисто здравословен план, но е изключително неблагоприятна по отношение на икономическия ефект върху държавата и бизнеса. Създадени са зони на рестрикция - предпазна на 3 км и надзорна на 10 км, в които са наложени мерки за контрол и ликвидиране на болестта. В тях се отглеждат домашни свине в обекти тип \"лично стопанство\", няма индустриални и фамилни ферми за свине, както и източнобалкански свине, уточняват инспекторите.   Вчера започна принудителното убиване по хуманен начин и обезвреждането на останалите 12 домашни свине, както и на всички свине в 3-километрова зона от огнището. Клинични прегледи и лабораторен надзор ще бъдат извършени в населените места, които попадат в 10-километровата надзорна зона.  Директорите на областните дирекции на Плевен, Видин, Монтана, Враца, Велико Търново, Русе, Шумен, Разград, Силистра, Добрич, Варна и Бургас свикват заседания на епизоотичните комисии. В тях се включват и представители на индустрията и ловните съюзи, за да се предприемат спешни мерки.  Д-р Георги Чобанов от БАБХ обясни пред БНР, че това огнище е на над 200 километра от първото, открито у нас, и се появява година по-късно. По-скоро огнището в Жернов е свързано с близките огнища, разположени от другата страна на Дунав, каза той. Чобанов коментира, че хората не изпълняват нормативните разпоредби, свързани с мерките за безопасност при отглеждане на прасета.", "date": "2019.07.05", "title": "Второ огнище на африканска чума по свинете"}
{"url": "https://duma.bg/bez-kasova-belezhka-ako-plashtash-onlayn-s-karta-n195300", "text": "Наредбата за касовите апарати вече е в сила, но изискването да се издава касов бон и при плащане с банкова карта може да отпадне. Това обсъждала работна група към НАП и представители на бизнеса. От друга страна, промени в Закона за ДДС, които в момента се подготвят, може да задължат автомивките също да отчитат оборотите си с касови апарати. Междувременно Наредба 18 за касовите апарати бе публикувана в \"Държавен вестник\" и е в сила. Търговците няма да са задължени да правят и дневен хартиен отчет, тъй като информация за техните продажби се подава в НАП на всеки пет минути по новите правила. Промените в наредбата засягат основно бензиностанциите, чийто краен срок да променят софтуера си изтича в края на юли. До края на септември е срокът за тези, които имат сключен договор и одобрен график за промяна на фискалните устройства според новите изисквания. Вписването на цените на горивата и платените данъци - ДДС и акциз за тях, е удължено до края на септември. Така потребителите ще получават бонове с тази информация от 1 октомври.", "date": "2019.07.05", "title": "Без касова бележка, ако плащаш онлайн с карта"}
{"url": "https://duma.bg/ananiev-se-otmetna-za-bolnichnite-otdeleniya-v-severozapada-n195308", "text": "Здравният министър Кирил Ананиев се отказа от идеята си да закрива отделения в болниците във Враца, Видин и Монтана. Припомняме, че преди седмица той обяви, че здравните заведения ще бъдат преструктурирани, а губещите отделения в Северозпада ще хлопнат врати. Предложението му предизвика недоволството на медиците и те излязоха на протест. БСП излезе с декларация, в която обвини Ананиев, че обрича болните, и настоя министърът да обясни в НС как трите болници, намиращи се на над 100 км разстояние, ще си прехвърлят лекари и пациенти. Ананиев обясни вчера, че отделенията във Враца и Видин няма да бъдат закривани, а укрепени. Усилията ще бъдат насочени към стабилизирането на определени структури, така че да се оказва качествена и навременна медицинска помощ.  В здравното заведение във Враца дори се предвижда откриването на две нови отделения - за инвазивна кардиология и съдова хирургия. Министърът твърди, че се водят интензивни разговори с всички банки в страната, за да може да се рефинансират задълженията на лечебното заведение. В момента почти целият приход на врачанската болница е запориран от кредитори и затова се бавели възнагражденията на медицинския персонал. \"Основният проблем на видинската болница са кадрите. За последната година финансовото състояние на лечебното заведение е стабилизирано, няма просрочени задължения и редовно се изплащат заплатите на медицинските специалисти\", подчерта Ананиев. Според него целта, която МЗ и ръководството на болницата си поставят, е да се подсили и мотивира медицинският персонал. По този начин лечебното заведение ще може да извършва по-голям обем дейност, а това ще доведе до увеличаване на приходите и възнагражденията. В момента има финансов потенциал, но той не може да бъде реализиран поради липсата на медицински персонал. Преди дни служителите във видинската болница подадоха колективни оставки заради ниските заплати. Без просрочени задължения и дори с положителен резултат работи лечебното заведение в Монтана. В него не се предвиждат структурни промени, тъй като няма сериозни проблеми и с необходимия медицински персонал.  Ананиев посочи, че в момента Министерството на здравеопазването, НЗОК и БЛС активно работят по финализиране на новите медицински стандарти, новите алгоритми на клиничните пътеки, като успоредно с това се прави анализ на ефекта от предвидените промени в наредбата за специализациите. Според него всичко това ще окаже положителен ефект върху работата на областните болници не само в Северозападна България, а и в цялата страна. ", "date": "2019.07.05", "title": "Ананиев се отметна за болничните отделения в Северозапада"}
{"url": "https://duma.bg/butilira-se-voda-samo-ot-15-nahodishta-u-nas-n195301", "text": "Находищата на минерална вода в България са 146, от които изключителна държавна собственост са 102, а останалите 44 са публична общинска. 15 от всички находища са предоставени за бутилиране, което е много малка част от изворите, годни за консумация. По последни данни за 65 от изворите има анализи, които сочат, че водата им има питейни качества, e съобщила Жана Величкова, изпълнителен директор на Асоциацията на производители на безалкохолни напитки в България. Величкова посочи, че през миналата 2018 г. компаниите от асоциацията са успели да реализират на пазара над 1700 милиона литра бутилирана вода и безалкохолни напитки и отчитат ръст в почти всички категории на индустрията. По данни на асоциацията най-динамично продължава да се развива в хранително-вкусовата промишленост категорията бутилирана вода, където за предходната година е отчетен ръст от 7 на сто. При останалите безалкохолни напитки общият ръст е около 1,5 процента. Това, коментира Величкова, показва, че сме си свършили добре работата и потребителят ни е кредитирал с доверието, за което работим. Бутилираните води съставляват около 48 на сто от обемите в сектора - с най-голям дял в цялото портфолио на индустрията. Те са най-голям сегмент на пазара и превъзхождат безалкохолните напитки, посочи Величкова.", "date": "2019.07.05", "title": "Бутилира се вода само от 15 находища у нас"}
{"url": "https://duma.bg/si-dzinpin-reshi-byurokratichen-problem-za-vnos-ot-balgariya-n195303", "text": "Си Дзинпин реши за една минута бюрократичен проблем за внос на мляко и млечни продукти от българската страна. Това заяви в Шанхай президентът Румен Радев. \"Нашата селскостопанска продукция среща редица трудности и на практика има изключително ограничен достъп до китайския пазар, особено за мляко и млечни произведения, където протоколите за фитосанитарен контрол са подписани преди повече от две години, но по едни или други причини тези фирми не се допускат тук\", обясни държавният глава. \"В рамките на една минута този проблем беше решен от президента, всичко е дадено на тяхната агенция за митниците и е качено на техния сайт. Нашият бизнес може оттук нататък реално да внася мляко и млечни продукти\", допълни той. Президентът Радев заяви, че оттук насетне топката е в правителството и бизнеса, за да се възползват от политическата воля на Си Дзинпин. \"Оттук нататък много зависи от волята, компетенцията и енергията на правителството, както и от инициативата на българския бизнес и българските общини.\"  Си Дзинпин и Румен Радев постигнаха в Пекин консенсус за повишаване на отношенията между двете държави до стратегическо партньорство. По време на разговора им Си Дзинпин изрази надежда ЕС да запази приемствеността и стабилността на политиката си спрямо Китай и да гради заедно с него партньорството за мир, ръст, реформа и култура.", "date": "2019.07.05", "title": " Си Дзинпин реши бюрократичен проблем за внос от България"}
{"url": "https://duma.bg/blizo-20-ot-harchovete-ni-za-zhilishte-tok-voda-i-gaz-n195305", "text": "По данни на \"Евростат\" 19,7% от разходите на българските домакинства през 2017 г. са отивали за жилище, вода, газ, електричество и други горива при средно равнище от 24,2% за Европейския съюз. Тази група заема най-висок дял сред общите разходи на домакинствата у нас, следвани от храните и безалкохолните напитки с дял от 19,2%, става ясно от европейската статистическа служба. По данни на НСИ обаче най-големият разход за домакинствата у нас през 2018 г. е бил този за храна - около 30 процента.  Според \"Евростат\" на трето място като разход е транспортът с 13,9%. Българските домакинства са заделяли 7,9% от разходите си за отдих и култура, както и 6,9% за хотели и ресторанти. 6,3% от разходите на домакинствата у нас са отивали за здравни грижи, а 5,2% - за алкохол и тютюневи изделия. Българските домакинства са отделяли също 5% от разходите си за мебели и домакински уреди, както и 4,8% за комуникации. 3,2% от разходите са отивали за дрехи и обувки, а 1,1% - за образование, сочат данните на Евростат. Домакинствата в страните членки на ЕС имат различни потребителски навици, които зависят до голяма степен от нивото на доходите им, културните им навици и географското положение, съобщава европейската статистическа служба. Средно в Европейския съюз през 2017 г. най-голяма част от потребителските разходи на домакинствата са отивали за жилище, вода, електричество и газ (без разходите за закупуване на жилища). Транспортът е имал дял от 13%, следван от храните с 12%. След това се нареждат ресторантите и хотелите и отдихът и културата с дял от под 9%. Останалите групи продукти и услуги са съставлявали между 4 и 6% от разходите на домакинствата в ЕС. Най-нисък дял от общите разходи са имали комуникациите и образованието със съответно 3 и 1%. Жилищата са съставлявали най-голямо разходно перо във всички страни членки на ЕС, с изключение на Естония, Литва и Румъния, където на първо място са били хранителните стоки. В Кипър и Малта домакинствата са харчили най-много за ресторанти и хотели.  ", "date": "2019.07.05", "title": "  Близо 20% от харчовете ни - за жилище, ток, вода и газ"}
{"url": "https://duma.bg/elektrotehnikata-i-elektronikata-sa-parventsi-po-iznos-n195304", "text": "Електротехниката и електрониката са на първо място по износ в България. Стойността на износа на бранша за 2018 г. достига близо 7 млрд. лв., което е 12,6 на сто от общия износ, който страната ни е реализирала (55,2 млрд. лв.). Това показват данните на Националния статистически институт и на Българската асоциация по електротехника и електроника. От 2007 до края на миналата година това е секторът с най-значителен прогрес в износа ни. В годината на влизането на България в ЕС - 2007, общата стойност на изнесената продукция в сектора е била над 1,5 млрд. лв. В края на 2018 г. достига близо 7 млрд. лв. (6,963 млрд. лв.). Нарастването през всичките тези години е с почти еднакъв темп, което показва устойчивост. Така за период от 12 години този високотехнологичен сектор постепенно успява да измести износа на минерални горива (4,963 млрд. лв.), мед и медни изделия (4,861 млрд. лв.), облекла (2,774 млрд. лв.) и от пето място се изкачва на първо. Най-големият пазар на сектора е Германия, за която се изнасят 20% от общия експорт. От 2016 г. страната ни изнася за водещата икономика в ЕС повече продукти на електротехниката и електрониката, отколкото внася. За миналата година България е експортирала към Германия продукти от сектора за над 1,1 млрд. лв. Сред тях водещи са хладилници, електрически апарати, кабелни форми за автомобили, електрически табла, пултове, панели, конзоли и други. Според специалисти браншът има потенциал за още по-голям прогрес в износа на продукти на електротехниката и електрониката, но среща проблеми при намирането на квалифицирана работна ръка.", "date": "2019.07.05", "title": "Електротехниката и електрониката са първенци по износ"}
{"url": "https://duma.bg/spored-kontsesionera-skapite-chadari-na-kavatsite-si-zasluzhavali-tsenata-n195302", "text": "Цената от 70 лева за сянка на плажа на \"Каваците\" е оправдана, заяви представител на концесионера пред БТВ. Повод за това стана широко коментирана касова бележка, която турист пусна в социалните мрежи. От нея се вижда, че за ползване на шезлонги и чадър е трябвало да се платят цели 70 лева. Ставало въпрос не просто за чадър, а за голям чадър на първа линия с 4 шезлонга, обясниха стопаните на плажа \"Каваци-Юг\". \"Говорим за голям чадър с 4 дървени шезлонга от тиково дърво, с 4 броя кожени шалтета, дървена масичка и платът, който е на големия чадър, е специален, италиански, който предпазва от UV лъчите\", коментира управителят и касиер на плажа Гаврил Казанджиев. По думите му често услугата ползват групи от хора, които - като си разпределят сумата, сянката излиза много по-малко. Друго предимство било, че срещу тази цена летуващите си плащат комфорт и пространство: който желае - да си гони сянката, който желае - слънцето. От Министерството на туризма са се самосезирали и са направили проверка на плажа. Към момента единственото констатирано нарушение е недостатъчно голямата табела, указваща цените на плажните принадлежности. Междувременно концесионери в района се оплакаха, че работят на загуба и са принудени да слагат по-високи цени, защото плащат висок наем на държавата. За плажа в Черноморец например, където ивицата е по-малка от 150 метра, наемателят плащал 120 хил. лв. на сезон.", "date": "2019.07.05", "title": "Според концесионера скъпите чадъри на Каваците си заслужавали цената"}
{"url": "https://duma.bg/susha-mori-evropa-n195296", "text": "Литва обяви извънредно положение заради тежката суша, обхванала балтийските страни, която може да намали наполовина реколтата тази година. Липсата на дъжд е понижила нивото на водите в редица реки, поставяйки в опасност селскостопанските култури, рибните популации и речния транспорт. Официалното обявяване на извънредно положение ще позволи на правителството да компенсира селскостопанските производители. Тази година месец юни е бил най-топлият, регистриран някога в света, най-вече заради изключителните горещини в Европа, се посочва в публикувани сателитни данни. Полските власти обявиха тази седмица, че има риск сушата да засегне зърнените култури в 14 от 16-те региона на страната. Академията на науките в Прага обяви, че сушата би могла да засегне цяла Чехия с \"изключително или извънредно засушаване на 80%\" от територията на страната.", "date": "2019.07.05", "title": " Суша мори Европа"}
{"url": "https://duma.bg/sasht-na-varha-v-sveta-po-boklutsi-n195297", "text": "Светът произвежда над 2 милиарда тона твърди битови отпадъци всяка година. Това е достатъчно за запълването на 800 000 плувни басейна с олимпийски размери, информира Би Би Си. На глава от населението САЩ са на върха по отпадъци, тъй като американците правят три пъти повече боклуци от средното ниво в световен мащаб. Що се отнася до рециклирането, САЩ отново изостават от другите държави. Американците рециклират само 35% от твърдите битови отпадъци. Германия е най-ефективната страна - рециклира 68% от боклуците. Проучването е на изследователската фирма \"Вериск Мейпълкрофт\", която е специализирана в оценката на глобални рискове. Компанията е разработила два нови индекса: трупането на отпадъци и рециклирането им. Използвана е обществено достъпна информация, както и научни изследвания, за да се очертае глобална картина как държавите се справят във времена, в които светът е изправен пред разрастваща се криза, предимно в резултат на пластмасовите отпадъци. Индексът за генерирането на боклук отчита отпадъците на глава от населението - включително и твърдите битови отпадъци, пластмасата, храната и опасните материали. Твърдите битови отпадъци са боклук, който се събира от местните общини и идва от жилищни, институционални и търговски обекти. Светът произвежда по 2,1 милиарда тона отпадъци всяка година. Само 16% от тях се рециклират, а 46 на сто се изхвърля в открити депа. В анализа се отбелязва, че Китай и Индия представляват над 36% от световното население и от тях идват 27% от боклуците. Американците правят по 773 килограма боклуци на глава от населението, което е 12% от тези 2,1 милиарда тона. Това е три пъти повече от китайците и седем пъти повече от гражданите на Етиопия. САЩ са единствената държава в света, която произвежда повече боклук, отколкото има способност да рециклира. Няколко европейски държави, включително Холандия, Швейцария, Франция и Германия, също са включени в проучването. Великобритания се нарежда на 14-о място в индекса за генериране на боклук, произвеждайки 482 кг на глава от населението.", "date": "2019.07.05", "title": "САЩ на върха в  света по боклуци"}
{"url": "https://duma.bg/bls-obvini-rabotodatelite-che-klevetyat-lekarite-n195307", "text": "Отидохте при премиера и наклепахте лекарите за болничните, защото не ви върви бизнесът. С тези думи председателят на Българския лекарски съюз (БЛС) д-р Николай Брънзалов се обърна към изп. директор на Асоциацията на индустриалния капитал в България Добрин Иванов в телевизионна изява. Повод за коментарите беше предупреждението на Бойко Борисов за акции, при които ще се търсят фалшиви болнични. Не ми е приятно да арестуваме доктори или медицински лица, защото всеки от нас дълбоко ги уважава, заяви премиерът. Същата закана той отправи към медиците и през 2017 г.   В началото на разговора Иванов се оплака, че когато има работни дни между празнични, болничните се повишават с 20-30%. Той уточни, че подобен документ с невярно съдържание се доказва трудно, тъй като поставянето на диагноза от лекар е субективна експертиза.  Брънзалов опонира, че фалшивите болнични следва да бъдат следени и от самия бизнес. \"Ако има проблем, той трябва да се докаже. Издаването на болничен лист, който не кореспондира със здравословното състояние на даден пациент, е издаване на финансов документ с невярно съдържание. При това положение съответният колега попада под ударите на закона. Искам да заявя, че нито БЛС, нито Националното сдружение на общопрактикуващите лекари в България ще застанат зад такъв колега и биха защитили подобни действия\", допълни той. Брънзалов посочи, че за увеличаването на болничните листове има както субективни, така и напълно обективни причини. Той изрази несъгласие, че се формира групова вина, което не било честно спрямо лекарите, и призова за диалог, с който да се стигне до решаване на проблемите.", "date": "2019.07.05", "title": "БЛС обвини работодателите, че клеветят лекарите"}
{"url": "https://duma.bg/nzok-nastoyava-za-po-lesno-lechenie-na-onkobolni-detsa-n195306", "text": "НЗОК настоява за спешни промени в нормативната уредба за улесняване на родителите на онкоболни деца. Управителят на Здравната каса д-р Дечо Дечев е изпратил писмо до министъра на здравеопазването Кирил Ананиев, след като е поел този ангажимент към сдружението \"Деца с онкохематологични заболявания\". Предложенията целят да се облекчи процедурата за подаване на заявленията. Предвижда се да се въведе изричен текст за възможност заявителят (обикновено това са родителите) със съгласието на законния си представител да упълномощава болницата, където се провежда лечението, да подава в НЗОК заявление от негово име, като го окомплектова с необходимата документация. Това би трябвало да съкрати срока за разглеждане на заявленията. От Здравната каса съобщават, че ще бъдат променени и други клаузи и текстове, за да се облекчат родителите и да се съкрати пътят за лечение на пациента.", "date": "2019.07.05", "title": "НЗОК настоява за по-лесно лечение на онкоболни деца"}
{"url": "https://duma.bg/nashata-pesen-shte-zhivee-dokato-ya-ima-balgariya-n195285", "text": "Няколко поколения наши талантливи деца са се учили при световноизвестния хоров диригент и композитор Христо Недялков. Той е основател на прочутия Детски радиохор. От 1960 г., когато е създадена, досега формацията е обиколила повече от 30 страни в Европа, Азия и Америка. Под палката му \"българските славеи\" са гастролирали в най-прочутите концертни зали на Ню Йорк, Токио, Лондон, Париж, Берлин, Москва, Пекин, Кайро... Само в Япония маестро Недялков е дирижирал над 500 концерта в 150 града в рамките на осемнадесетте турнета на хора! Христо Недялков е роден на 1.IХ.1932 г. в Дряново. Още като ученик ръководи детския хор при школото тук. После завършва хорово дирижиране в класа на проф. Георги Димитров и композиция при проф. Парашкев Хаджиев в Българската държавна консерватория. Автор е на повече от 400 песни, някои от които са включени в български, немски и японски учебници. Сред тях са \"Зимна песничка\" (Над смълчаните полета, пеят медени звънчета...), \"Майски балони\", \"Априлски дъждец\" - всички неизменна част от детството на поколения българчета. Голям авторитет в областта на детското хорово изкуство, Христо Недялков е носител на орден \"Стара планина\", на висшето японско отличие за чужденци - Орден на святото съкровище \"Златни лъчи\" с розетка. През 1996 г. е удостоен със званието \"Доктор хонорис кауза\" на Токийския университет, а през 2002 г. Федерацията на европейските хорове го отличава и с титлата \"Културен посланик на Европа\". Две години по-късно маестрото става академик на БАН. Неговите съграждани от Дряново го удостояват със званието \"Почетен гражданин\". Той беше влюбен в родния си град, в родния си край, в България и това му правеше огромна чест, а когато си идваше тук, дряновци го даряваха с уважение и признателност.  - Аз съм човек, който се стреми към съвършенство, не се отпуска и не се предава. Как иначе, като съм родственик на майстор Колю Фичето - казва маестрото. - Така децата виждат срещу себе си един освободен човек, който ги води. Запознах се с големия диригент, композитор и мой съгражданин през далечната 1974 г. като стажант-репортер в Българското национално радио. Той се завръщаше със самолет от турне в Япония, чакаха го много журналисти. Изморен от дългото пътуване, обеща да даде пресконференция на следващия ден. Тогава плахо пристъпих към него и му се представих. Приятно изненадан, той съобщи веднага, че сред журналистите е и едно младо момче, което идва от родното му Дряново и иска разговор за дряновското радио.  - Не ми се сърдете, приятели, но моят млад съгражданин е пропътувал близо 300 километра, за да се срещне с мен и децата. Уважете старанието му!  Идеше ми да потъна в земята от срам, защото \"благородно\" излъгах всички и скрих, че ме пращат от Радио София. След години си признах, че не казах истината пред маестро Недялков, но той се усмихна и ми прости. Последната ми среща с големия творец бе на 20 октомври 2013 г. на Дряновския панаир. Поздравих го за поредното отлично представяне на Детския радиохор пред публиката в Пекин. Поговорихме, а накрая си казахме \"Довиждане \" и \"До нови срещи\". Уви - смъртта имаше други планове... Многобройни са интервютата, които през годините съм взел от него.  - Децата са всичко за мен - признаваше акад. Недялков. - Имам една вълшебна думичка, с която ги владея повече от 50 години, и тя е \"защото\". Никога не искам от тях нещо, без да обясня защо го искам. В един разговор го попитах дали е сбъднал мечтите си. А той се усмихна и ми рече:   - Мечтаех да стана театрален или филмов артист. Но моята сестра Мария, която беше приета с чудесния си глас в Музикалната консерватория, започна да ме агитира да се готвя за студент във Висшето музикално училище. Имах музикални заложби и... Оттогава до ден днешен не ми е идвало наум за друга професия. \"Зимна песничка\" (Над смълчаните полета, пеят медени звънчета...) е посветена на съучениците и приятелите на маестрото от Дряново и очите им винаги се насълзяват, като я чуят. Тя е за зимната пързалка на Леската в Дряново. Снегът тогава беше толкова ослепително бял и пухкав, защото нямаше какво да го замърсява. Радвахме се на безгрижното детство и на игрите. Всички знаем, че хорът разполага с великолепни солистки и това е традиция. Трябва да кажа с гордост, че много от тези прекрасни солистки влязоха в Музикалната академия. На приемните изпити бяха първи по бал. Детската песен полека-лека изчезва от училището, а това не е добро за идващото поколение. Именитият диригент с болка споделяше: - Разбира се, че не е добро. Тъй както на детето, било то на 6- или 16-годишна възраст, е задължително да му осигуряваш поне чаша мляко всеки ден за физическото му израстване, така обществото е задължено да му осигурява и подходяща за възрастта му художествена песен за духовното му израстване. За съжаление, това не се разбира от управляващите. Но въпросът с духовното израстване на децата и младежите става съдбовен и за нас, и за цялото човечество.   Попитах маестро Недялков има ли все още непревземаем връх в творческата си кариера и получих точен отговор: - Има един висок връх - вероятно никога няма да го превземем. Върхът, който творецът си представя и до който бих желал да стигне моето хорово изкуство. Представите ми са винаги по-високи от това, което мога да получа. Боря се да превзема този връх, но мисля, че трудно ще го постигна. И накрая пак за Дряново и за дряновци. Не забравяше никога откъде е тръгнал, обичаше ги истински, от сърце, а и те му отвръщаха също с обич! Казваше: - На младини съм се смущавал да не излезе като хвалба, че съм родственик по майчина линия на майстор Колю Фичето. По думите на майка ми Фичето е роден в дряновското село Крънча. Той е люлян в люлката в същата стая, където се е родила и моята майка. Заради обичта ми към родния град аз никога не съм отказвал покана Детският радиохор да гостува в Дряново. И на всички ще кажа: Обичайте хубавата българска песен, тя ще живее, докато я има България!", "date": "2019.07.05", "title": "Нашата песен ще живее, докато я има България"}
{"url": "https://duma.bg/putin-posochi-uslovieto-za-dialog-sas-zelenski-n195295", "text": "Руският президент Владимир Путин посочи главното условие, което е необходимо за да се възстанови диалогът между Москва и Киев, предаде ТАСС. Според държавния глава добрите отношения между Русия и Украйна ще станат възможни само ако неговият украински колега Владимир Зеленски изпълни предизборното си обещание и започне преговори със своите съотечественици в Донбас. Путин е изказал мнението си в интервю за италианския в. \"Кориере дела сера\".", "date": "2019.07.05", "title": " Путин посочи  условието за диалог  със Зеленски"}
{"url": "https://duma.bg/datata-n195284", "text": "ПРАЗНИК НА СЛУЖИТЕЛИТЕ НА МВР. Обявен е с решение на МС от 28 февруари 1992 г. Това е едно от първите министерства, създадено след Освобождението на България и възстановяването на българската държавност. МВР е създадено с Указ 23 от 17 юли 1879 г. на княз Александър I Батенберг на основание чл. 161 от Търновската конституция като Министерство на вътрешните дела. 1841 - АНГЛИЧАНИНЪТ ТОМАС КУК ОРГАНИЗИРА ПЪРВАТА ГРУПОВА ЕКСКУРЗИЯ В СВЕТА. Участниците - 570 души, посещават два града във Великобритания. Същата година Кук създава туристическа агенция и полага основите на съвременния туризъм. През 1856 г. организира и първата голяма екскурзия в Европа, а от 1866 г. предлага екскурзии до САЩ. 1879 - НАЗНАЧЕНО Е ПЪРВОТО БЪЛГАРСКО ПРАВИТЕЛСТВО. Кабинетът е съставен от членове на Консервативната партия. Начело застава Тодор Бурмов (на снимката). То има временен служебен характер и провежда първото си заседание на 7 юли. Управлява страната в продължение на пет месеца и успява да изгради основните структури на държавната машина. 1934 - В СЛИВЕН СЕ РАЖДА НИКОЛАЙ БИНЕВ, АКТЬОР (УМИРА 2003 Г.). Прочут с многобройните си театрални превъплъщения, както и с всеотдайността си към Младежкия театър, наречен през 2006 г. на негово име. Снима се във филмите \"Константин Философ\", \"Звезди в косите, сълзи в очите\", \"Чуй петела!\", \"Сами сред вълци\", \"Нощем с белите коне\", \"Суламит\", \"Жребият\" и др. 1943 - НАЧАЛО НА БИТКАТА ПРИ КУРСК ПО ВРЕМЕ НА ВТОРАТА СВЕТОВНА ВОЙНА. Най-голямата танкова битка в историята продължава до 23 август 1943 г. В района на Курската дъга нацистите разполагат с 900 000 души, 10 000 оръдия и минохвъргачки, около 2700 танка и оръдия, над 2000 самолета. В началото на юли на Курската дъга Червената армия има над 1,3 млн. души, до 200 000 оръдия и минохвъргачки, около 3600 танка и самоходни оръдия, до 2800 самолета. На 12 юли настъпва обратът. Общите загуби на германците са над 500 000 души. Битката извършва коренен прелом в хода на Втората световна война. 1949 - РАЖДА СЕ АТАНАС МИХАЙЛОВ, ФУТБОЛИСТ (УМИРА 2006 Г.). Нападателят, известен с прякора си Начко, е една от легендите на \"Локомотив\" Сф. Техник, майстор на паса и головия удар, на свободни удари и голове направо от ъглов удар. Приключва кариерата си в \"Неа Саламина\" (Кипър), впоследствие е треньор и селекционер в \"Локо\" Сф. Рекордьор по отбелязани голове за националните отбори (54). 1986 - В МОСКВА СА ОТКРИТИ ПЪРВИТЕ ИГРИ НА ДОБРА ВОЛЯ. Инициатор, собственик на правата за провеждането им и главен техен спонсор в началото е американският предприемач и филантроп Тед Търнър. Учредяването им е реакция на продължаващата криза в олимпийското движение, свързана с бойкота на Олимпийските игри в Москва и Лос Анджелис от двата политически блока в света по това време.", "date": "2019.07.05", "title": "Датата"}
{"url": "https://duma.bg/periskop-n195286", "text": "Някога граматиците ни казваха, че нашествието на абрeвиатурите в българския език e причинено от привнесени от руския език образци. Но и ние сами се постарахме повечко да понапълним речта си с абревиатури, та дори я затлачихме. В последния Официален речник на българския книжовен език терминът абревиатури е заменен с инициални съкращения. Ето как някога хумористът Ясен Антов пародираше манифестацията, а и не толкова нея: \"Като буйна река потекоха колоните на АТЦ, УАТ и СОАТ, а после заприиждаха стройните редици на ВИИ, МЕИ, СДУ, МТУ, ВЛХТИ, НИСИ и ИСИ, които предхождаха блоковете на ВИТИЗ, МЕТИЗ, ТАБСО и ГОРУБСО. На площада нахлуха редиците на ЦСКА, ЦНИИФК, БСФС, БЛРС и БТС, като накрая минаха представителите на ЦОК, БОК и МОК!\". Още в началото на т. нар. преход (към какво - никой още не е разбрал освен ограбилите страната ни) стана мода към промяна на имената и все към уголемяване - висшите институти побързаха да се произведат в университети и академии,  тук-там остана названието висше училище. И сега университетите са под път и над път и с тях влязоха в езика нови абревиатури: УНСС (криво или право, има хора, дето го  четат като: \"Утре носи съответната сума\"), ТУ, СУ, УАСГ, ХТМУ, МГУ, ЛТУ, УниБИТ, НБУ, БСУ, ВСУ, УХТ, НВУ, ЕПУ, ШУ... И академиите са нароиха: НАТФИЗ, АМТИИ, НХА, НСА, ВА, СА, ССА. Освен старата БАН се пръкна и фалшивата БАНИ. В списъка има и висши училища: ВВМУ, ВСУ, ВТУ, ВУЗФ, МВБУ, ЕВУИМ..., както и колежи като ЕКИУ, КТП, КМТМ... Всички тези съкращения - имена на университети, академии и колежи, съществуват благодарение на НАОА (Национална агенция за оценяване и акредитация),  която извършвала и дейност по САНК (Следакредитационно наблюдение и контрол). И нанизът от наименования на училищата начело с МОН (Министерство на образованието и науката) изобилства с абревиатури: ОУ, СОУ, ПГ, ЕГ, ЕСПУ, ГПЧЕ, ГПЗЕ, НГ, НГДЕК, НГПИ, НГМГ, НГБГ, НФСГ, ПГ по КТС, ПМГ, ПТУ, СПТУ, СМУ, ТМЕ, ТМЕТ, ТУЕС...  Тези съкращения са енигматични за повечето хора - освен за тези, които учат или работят в тях. Но чиновническата мисъл е необхватна: ето например съкращенията на някои от държавните агенции, изпълнителните агенции и комисии у нас: ДАНС, ДАА, ДАТО, ДАМТН, ДАЗД, ДАБЧ, ДАБДП, ДАДРВЗ, КЕВР (най-руганата), КЗП, АСП, АУЕР, АХУ, АВ, АГКК, АЗ, АОП, БАИ  ДКСБТ, ДАСИ, НСЦРЛП, ИААИ, ИАБГ, ИА ВКВД, ИАГИТ, ИАЖА, ИАНМСП, ИАМН, ИАГ, ИАЛ, ИАЛВ, ИАОС, ИАРА, ИАСРЖ, ИАСАС, ИАОПНОИ, ИАППРРД... Колегата Наско Мандаджиев написа във фейсбук: \"Ето как ще опише своя сектор здравният министър Кирил Ананиев: \"За кожните заболявания се грижи ОДКВЗБС, за ражданията - ПСАГБАЛ, за специалните дейности - МЦСМП. За останалите отговарят СМДЛ, МЦСИМП, АСИМП, а също МДЛ, ОМЦ, ГП, ИП.\" Няма да стигне мястото да поясня всички, но ОДКВЗБС примерно означава Областен диспансер за кожни венерически заболявания без стационар; ПСАГБАЛ  - Първа специализирана акушеро-гинекологична болница за активно лечение; МЦСМП - Медицински център за специализирана медицинска помощ и т.н. Има си и работеща формула, а тя е: към СБАЛ като се добави ББ става по белодробни болести, ДБ - детски болести; ЕНГ - ендокринология, нефрология и геронтология; ИПБ - инфекциозни и паразитни болести; НП - неврология и психиатрия; ОБ - очни болести... С по осем главни букви са СБАЛДОХЗ - Специализирана болница за активно лечение на деца с онкохематологични заболявания, и СБАЛТОСМ - Специализирана болница за активно лечение по травматология, ортопедия и спортна медицина. Но рекордьор сред абревиатурите на Министерството на здравеопазването е СБДПЛРДЦП -  Специализирана болница за долекуване, продължително лечение и рехабилитация на деца с церебрална парализа.   След като помогнах на читателя да се оправи в тоя лабиринт от названия на здравни заведения и  медицински услуги, той, ако може да се попита: защо българинът е най-болният човек в Европейския съюз, защо живее най-кратко, защо пенсията му не стига за лекарствата, защо здравноосигурени доплащат крупни суми. В предболничното и в болничното лечение, независимо дали е активно, или неактивно, здравниците са се обърнали  в търговски дружества, а лекарите - в търговци, макар че никой и не мисли да ги гони от храма, защото са ни повече от потребни. Вината е на управниците и политиците, които така и не създадоха здравеопазване, каквото се полага по право и по конституция на нашия народ. Но администраторите са се попрестарали, не може ли някак простичко, без помпозността на характеристики като многопрофилна, специализирана, активно лечение, долекуване да се сложат имена, които много от болниците си имат. Хората и така ги знаят. Народецът нищо не разбира от тия \"умбали\", добре, че си знае къде е \"Пирогов\" и къде се намира Окръжната болница, вече е научил и за \"Света Анна\". Тези болници, пък и \"Александровска\", \"Света Екатерина\", \"Свети Иван Рилски\", \"Шейново\", \"Майчин дом\" и която друга да е, градят авторитета си с това как лекуват хората, а не с помпозните абревиатури или инициални съкращения.                                                                                                                                                                                                                                                                                                                                                                                                                                                       Естествено, има някои, с които сме свикнали, като названията на партии: СДС, БСП, БЗНС, ДПС, ГЕРБ, ВМРО, НФСБ, НДСВ, и др., популярни названия като БНТ, БНР, ЦИК, БДЖ, СБЖ, СБП, НДК, НОИ, НАП, ЦСКА, ДДС, БВП, ВВС, ВМС, АЕЦ, ВЕЦ, ВАС (Върховен административен съд), ВКС (Върховен касационен съд), БЕХ (Български енергиен холдинг), КЗК (Комисия за защита на конкуренцията), ЕС (Европейски съюз), РПУ, СРС (Специални разузнавателни средства), ТЕЛК, ГПК (Граждански процесуален кодекс), НПК (Наказателен процесуален кодекс), КТБ (помни се името на прославилата се банка!). Но те са, забележете, по-кратки. При асоциациите има боллук от абревиатури: БАПЗГ (Българска асоциация на професионалистите по здравни грижи), НСЧБ (Национално сдружение на частните болници в България)... Няма да продължавам с повече разкрития. Пръква се фондация, сдружение или асоциация, туря им се име, най-често от юристи, които се стремят в името да има колкото се може повече характеристики от дейността на организацията. Раждат се недоносчета и нов баласт в езика.  Напоследък покрай \"апартаментгейта\" в коментарите на специалисти се сблъсках с абревиатурите от областта на строителството и архитектурата. Питат се строежът има ли ОУП (Общ устройствен план), пък и задължителен ли е ПУП (Подробен устройствен план), разсъждават дали е законна заповедта по УПИ (Урегулиран поземлен имот), редовен ли е документът от НАГ (Направление \"Архитектура и благоустройство), наред ли е ПРЗ-то (План за регулация и застрояване) по ЗУТ-а (Закон за устройство  на територията) или по нещо друго. Оня ден взех такси и казах - до улица \"Тинтява\" 100. Шофьорът ме погледна: \"А не искаш ли да минем и покрай \"Латинка\".\" Шегува се - на тези два адреса са \"апартаментгейт\" и \"терасагейт\". С тях се занимава КПКОНПИ (Комисията за противодействие на корупцията за отнемане на незаконно придобитото имущество), която изпълнява ЗПКОНПИ (Закон за противодействието на корупцията за отнемане на незаконно придобитото имущество). Има и ЦППКОП (Център за превенция и противодействие на корупцията и организираната престъпност), имаше и БОРКОР - институция за борба с корупцията. Шегувахме се с брат ми, че тази комисия е кръстена на баща ни Борис Коруев, когото наричат Бор Кор. Макар че не е много до шеги с тия комисии и центрове, които само носят кичести абревиатури, а корупцията се шири безнаказано - най-голямата в Европейския съюз. В един учебник по административно право проф. Стефан Брезински (мир на праха му!) беше видял такива \"чудни езикови плодове\" - отрочета на чиновническата мисъл, като ЗАОФЮЛ, ЗВСНОИ, ЗОДВПГ, КЗПЧОС, НРПУУЗТ, ЗОДОВ и др., за да стигне до ЗОПДИППД (Закон за отдаване в полза на държавата имущество, придобито от престъпна дейност) и ЗПИЛЗВДД (Закон за публичност на имуществени лица, заемащи висши държавни длъжности\"). Стефан Брезински смяташе, че последните две абревиатури са нашенски рекорд по броя на буквите, докато не видя КРДОПБГДСРСБНА - инициалното съкращение на т. нар. комисия по досиетата, в което езиковото безумие стига до върха си. Абревиатурата с 14 главни букви означава: \"Комисия за разсекретяване на документите и обявяване на принадлежност на български граждани към Държавна сигурност и разузнавателните служби на Българската народна армия.\" Каквато е кочината, такива са свинете в нея, такова е и името й.   Провирам се през океан от абревиатури, и то през всяка като през иглени уши. И след като се наплодиха и заляха езика ни абревиатурите, почвам да си мисля, че лексикалните съкращения (инициални и групови) съвсем не са деца на социализма, както бяха обявени навремето, и се търсеше \"руска вина\" за количественото им нарастване в българската писмена и устна реч. А са плод на днешната демократична действителност, в която бюрократично-чиновническата мисъл твори нова езикова реалност. Странно, абревиатурата се оказа любимо блюдо и хоби за чиновника - най-вече на юристите (на които не мога да простя дори заради любимата им дума \"касае се\") и неочаквано поне за мен и на медиците. Вижда се! Езикът е огледало, от което нищо не може да се скрие.", "date": "2019.07.05", "title": " Перископ"}
{"url": "https://duma.bg/kogato-se-nalivaha-osnovite-na-dopustimoto-bezzakonie-n195288", "text": "Построих върху блока една малка къщурка - има-няма двеста квадрата. Отстрани залепих барбекю и един висок комин турих над него, та да смуче въздуха и да не пречи на гълъбите и на летящите хора. Водоснабдих обекта, така го нарекох, по мой си начин. Аналогично го захраних с електроенергия и поставих табела на входа, че всеки живущ има право да посещава новата социална придобивка над тавана. Никой освен мен нямаше ключ, но и щастието никога не е пълно. Изкефих се, е, вече мога да давам право, макар и лицемерно и формално като законодател, усетих се правораздавач, макар и само за миг. Миг като вечност. Но винаги се намират лоши хора, лишени от ключ или от чувство за малоценност, накиснаха ме и довтасаха без предизвестие от Държавната комисия за строителен контрол. Заедно с тях пристигна и бронетранспортьор от общинските власти. След малко на токчета, засукана и бодра, се появи и тежката артилерия от Народното събрание в лицето на жена. Обкръжиха ме и снеха биометрията и показанията ми. - Обектът е незаконен, но допустим - чух да говори някакъв с архитектурен диалект. - И е изграден при, преди и по повод въвеждането на сградата в експлоатация - съгласи се тежката артилерия от парламента. - Обаче го няма в книжата - възрази дебелият специалист от строителния контрол. - Книжата не са актуализирани - уведоми ги общинарката. - Има екзекватури, които са при нас. Ще ги донеса. Докато чакахме екзекватурите, аз палнах барбекюто - да похапнем, преди да ме разстрелят. Сложих бира на масата и ракия под масата. - Коминът е достатъчно висок. Няма опасност някой гълъб или въздухар да се задуши от дима - експертно заключи дебелият. - И месото е вкусно - съгласи се парламентарната артилерия. Чак да й се чудиш - уж слабичка, а най-много яде. Онази от общината се върна с бронетранспортьора си само след час. Носеше екзекватурата в кожен куфар и две кила наденица в плетена торба. Не знаех какво означава тази сложна дума, но когато отвори куфарчето и разпъна оня ми ти бял чаршаф със стрелки и линии, кръстосващи се като шпаги на пияни рицари, се оказа, че екзекватурата е изготвена по моя молба. Горе вдясно имаше щемпел с входящия номер на молбата ми. Потвърдих вербално този факт. С общинарката сме фатално близки оттогава. Така приключи първият етап от узаконяването на къщата ми.  Сега ме проверяват от антикорупционната комисия. Те са най-корумпирани и като нищо ще трябва да им пека месо поне два дни. Нищо. Накрая ще ме сготвят онези от прокуратурата. За тях знам, че режат до кокал. Обичат живите мръвки и червеното вино, дето капе като кръв от тях и не се съсирва. Затова в червено се обличат. Кръвопийци. И това ще го изживея. Важното е доброто да победи закона, а демокрацията - справедливостта. Един живот живеем, какъв е смисълът да го усложняваме до недопустимост?", "date": "2019.07.05", "title": "Когато се наливаха основите... на допустимото беззаконие"}
{"url": "https://duma.bg/cherno-na-byalo-ne-e-cherno-i-byalo-n195287", "text": "В редакцията се получи писмо, подписано от първия съветник в Посолството на Република Полша у нас Анджей Мойковски. Писмото е по повод на публикацията \"Всичко да се провежда тайно\" в рубриката на ДУМА \"Черно на бяло\" с автор Христо Георгиев (13 юни т.г.). Тя съдържа откъси от документалната книга \"Големия заговор срещу Русия\" (1947 г.) на американските публицисти Майкъл Сейърс и Алберт Кан. В нея се съдържат данни за враждебните действия срещу СССР на полското задгранично правителство, емигрирало в Лондон след нахлуването на хитлеристите в Полша на 1 септември 1939 г., и на вярната нему \"Армия Крайова\". В писмото си г-н Мойковски казва, че голяма част от констатациите на двамата американци в книгата им предизвикват недоумение. \"Изумен съм, че авторитетният вестник \"Дума\" през 2019 г. се позовава на източник, писан през 1946 г., при положение че през тези 70 години бяха разсекретени многобройни архиви, опровергаващи тезите на авторите\", пише Мойковски. Според него големият недостатък на статията е липсата на коментар за геополитическата обстановка преди и по време на войната, \"за съюза между СССР и нацистка Германия и съветското нападение над Полша на 17 септември 1939 г., за разстрела на полски офицери, извършен от НКВД, и за това, че присъдите в т.нар. Процес на 16-те са били отменени от Пленума на Върховния съд на СССР. Г-н Мойковски ни изпраща два документа, \"които показват истинските намерения на СССР по отношение на Полша\", с молба да ги публикуваме - \"секретен протокол\" към пакта Рибентроп - Молотов от 1939 г. и Докладна записка от 5 март 1940 г. от Берия до Сталин с предложение за екзекуция на полските офицери, пленени от СССР. БЕЛЕЖКА НА РЕДАКЦИЯТА. Радваме се, че в посолството на Полша следят с внимание публикациите на ДУМА. В писмото обаче се изреждат факти от различни години и по различни теми от твърде сложния период до и по време на Втората световна война, които нямат общо с посочената от г-н Мойковски наша публикация. В уводната бележка към нея на Христо Георгиев коректно е посочено, че в исторически план отношенията между СССР (Русия) и Полша са твърде сложни. Уважаемите дипломати знаят, че някои от изброените в писмото теми са били обект на други публикации във вестника ни. А двамата американски автори пишат за \"убийствената антисъветска политика\" на Полша с \"катастрофални последици\" през 1938 г., когато Червената армия не е пропусната да мине през територията на Полша, за да помогне на Чехословакия, заплашена от разкъсване на части. Което се и случва.    Смятаме също, че в посолството на братска нам Полша надценяват възможностите ни. Евентуален коментар за геополитическата обстановка преди и по време на войната, за \"съюза на СССР с нацистка Германия\", за разстреляните полски офицери в Катин и т.н. би означавало да публикуваме стотици страници, което не е по възможностите на нито един вестник. Освен това смисълът на рубриката \"Черно на бяло\" не е да се правят анализи, а да се публикуват неизвестни, забравени или укривани документи. По темата на публикацията ни на 13 юни т.г. в писмото документи не са посочени.    И едно уточнение. Г-н Мойковски предлага да публикуваме т.нар. писмо на Берия до Сталин с предписания как НКВД да разстрелва полските пленени офицери в Катин. За въпросното писмо на Берия обаче в множество медийни публикации се твърди, че то е фалшификат, предаден на полските власти, но изготвен през 1990 г., и че това е потвърдено дори от Съда по правата на човека в Страсбург през 2012 г. Разследванията по това писмо, което е известно в България, продължават и смятаме, че те биха били интересен обект за отделна публикация.   Колкото до \"пакта Рибентроп - Молотов\", в последните години в България някои го споменават често именно като \"съюз между СССР и нацистка Германия\". Без да навлизаме в анализи, ще споменем само, че този документ е подписан на 23 август 1939 г., т.е. СССР последен, след западните държави, сключва с Хитлер договор за ненападение. Оригинал на \"секретния протокол\" към пакта не е намерен след войната, но руският му вариант бе публикуван през 1992 г. \"Секретният протокол\" е огласяван многократно и в България. Но имайки предвид, че всеки исторически документ е ценен, и макар в случая той да е извън темата на цитираната в писмото наша публикация, изпълняваме желанието на г-н Мойковски и го публикуваме.   СЕКРЕТЕН ДОПЪЛНИТЕЛЕН ПРОТОКОЛ При подписването на Пакта за ненападение между Германия и Съюза на Съветските Социалистически Републики долуподписаните пълномощници на двете страни обсъдиха строго конфиденциално въпроса за разграничаване на сферите на техните взаимни интереси в Източна Европа. Това обсъждане доведе до следващия по-долу резултат: 1. В случай на териториално-политическо преустройство в областите, влизащи в състава на Прибалтийските страни (Финландия, Естония, Латвия, Литва), северната граница на Литва едновременно ще е граница между сферите на интересите на Германия и СССР. При това интересите на Литва по отношение Виленска област се признават и от двете страни. 2. В случай на териториално-политическо преустройство в областите, влизащи в състава на Полската държава, границата между сферите на интересите на Германия и СССР ще минава приблизително по линията на реките Нарев, Висла и Сан.  Въпросът дали е желателно за взаимните интереси да се съхрани независима Полска държава и какви ще са границите на тази държава, може да бъде окончателно изяснен само в хода на по-нататъшното политическо развитие. Във всеки случай двете Правителства ще решават този въпрос в рамките на дружеско взаимно съгласие.  3. По отношение на Юго-Изтока на Европа от съветска страна се подчертава интересът на СССР към Бесарабия. От германска страна се заявява нейната пълна политическа незаинтересованост към тези области.   ", "date": "2019.07.05", "title": "\"Черно на бяло\" не е \"черно и бяло\""}
{"url": "https://duma.bg/na-bokluka-chovek-n195290", "text": "Има една детска песничка \"Край морето боклук, на боклука човек\"... Моите деца много обичаха да я пеят всеки път, когато отидем на море. Но децата отдавна пораснаха, на море ходим рядко, и то в чужбина, а боклукът не намалява. Положението става все по-трагично - не само в нашата страна. Огромното количество отпадъци, което генерира населението, е проблем в световен мащаб. Само в България за 2017 г. са били изхвърлени над 3 млн. тона отпадъци, показват данни на НСИ. Все пак сме далеч от първото място, тези дни поредно проучване показа, че най-големият замърсител в световен мащаб са американците. САЩ правят три пъти повече боклуци от средното ниво в световен мащаб. Това обаче е само половината от проблема, по-лошото е, че САЩ рециклират едва 35% от твърдите битови отпадъци. До неотдавна те решаваха този проблем с лекота - извозваха боклука си към Китай, Филипините, Индия, Виетнам, Тайланд или Индонезия. Преди 3 г. обаче китайците останаха възмутени след излъчване на документалния филм \"Пластмасовият Китай\". В него се разказваше за семейство, живеещо край завод за рециклиране, който сортира \"чуждестранен пластмасов боклук\". Последва силен натиск върху властите и още през 2017 г. започнаха сериозни проверки на материалите, приемани за рециклиране. Хиляди контейнери бяха върнати обратно или задържани за дълго. Американците останаха неприятно изненадани, но не особено разтревожени - в Азия оставаше доста място за техния боклук. Ето че само преди дни обаче Филипините и Малайзия също се разбунтуваха и изпратиха обратно тонове отпадъци към страните, решили да се отърват от тях по най-лесния начин. Бедните страни обявиха, че не желаят вече да са сметище на богаташите. Сега американската промишленост трябва да разреши основен проблем: какво да прави с отпадъците. Засега нито бизнесът е готов да вложи сериозни инвестиции за справяне с проблема, нито самите американци са готови да променят начина си на живот.", "date": "2019.07.05", "title": "На боклука човек..."}
{"url": "https://duma.bg/tok-me-udrya-mamo!-n195289", "text": "Казват, че ако сериозно те удари ток, най-често опъваш петалата. Да, ама ние, българите, не сме така кекави - КЕВР те удря, ЧЕЗ те удря, след тях - \"Техем\". Петалата не опъваме, опъваме каиша. В София кварталите вече и дискотеки не са, там поне знаеш кога ще светне, кога ще мигне. А вкъщи нищо не знаеш - гасне токът, когато си иска, а светва - ако на ЧЕЗ му отърва. Като стане това три пъти за пет минути, гърмят хладилници, гърмят перални, снощи ми гръмна и лампата в антрето. Не заради ЕРП-то, разбира се, а защото уредите ни - кекави. Онзи ден пък бабчето с кученцето от седмия етаж заседна в асансьора, та цял час й разказвахме вицове през горния етаж, да я отвличаме от паниката. Добре - иначе кога да имаш време за социални контакти по съседски, освен като ти изключат тока? Като разпродаваха държавата на частно с ЕРП-та, разказваха басни как ще ни стане хубаво. Вярно, после ни светна, та свят ни се вие - цените сега пак скочиха, защо - никой не ти казва. Май от американските ТЕЦ-ове държавата рязко взела да им плаща по-скъпо за тока, та сега им покриваме масрафа. Можело било да вдигнат разходите за ток на олигархичните фирми, ама предпочели на нас, че е по-безопасно. А като сложиш на котлон пилето, един път завира за 5 минути, друг път - за 15, щото токът им изведнъж нещо изнемощява. При цивилизацията, разказват пак съседи, дето само на лятос си идват тук от чужбина, ако услугата е некачествена, цената се намалява и ти се плащат неустойки. У нас такова нещо няма - ту ти изключват тока \"аварийно\" точно за три часа вече два месеца поред; ту ти викат, че дърво паднало и вятърът отвял електричеството; ту просто нищо не ти казват. Ала паричките вървят - ту за нови електромери, ту за дистанционно измерване и постоянно: за достъп до разпределителната мрежа и за достъп до електропреносната мрежа, сетне за пренос през същите разпределителна и електропреносна, накрая - стойност за разпределение. Тая абракадабра я пише в сметките ни. Не знам какво донасят, пренасят и разпределят, но напоследък гледам, че само отнасят. Електрото било елемент на държавната сигурност. Чия - на чехите, на Гинка или на \"Еврохолд\"? При всички случаи не е на сигурността на България. Нея вече я продадоха. Затова - хем те прецакват с некачествена услуга, хем сметките високи, хем на никого не му пука. Та, ток ни удря, мамо, ама нали ние сме кекави...     ", "date": "2019.07.05", "title": "Ток ме удря, мамо! "}
{"url": "https://duma.bg/voda-gazim-zhadni-hodim--n195291", "text": "Едно от ценните неща, дадени от природата, които страната ни притежава в изобилие, са минералните води. По този показател България заема второ място в Европа след Исландия. У нас са проучени над 600 минерални водоизточника с 1600 извора и общ дебит над 270 млн. л. Те са подходящи за профилактика и лечение на над 90% от най-масовите заболявания в света. За съжаление, по-голямата част от този безценен ресурс се пилее. Оказва се, че при 146 действащи находища се бутилира водата само на 15. Толкова са сключените концесионни договори. Националният концесионен регистър показва, че у нас има регистрирани още 9 обекта за бутилиране на натурални минерални води, които обаче не действат. По данни на екоминистерството у нас се губят около 2/3 от минералните води. Голяма част от сондажите и съоръженията са стари, по над половин век, но основната причина за прахосничеството е лошото стопанисване и управление на изворите. Преди десетина години държавата ги преотстъпи на общините, но в повечето случаи местната власт не успяваше да се справи.  Освен това съществува и законодателен вакуум. В България годишно се бутилират 700-750 млн. л вода. Няма юридическа гаранция обаче, че принципът \"едно находище - една бутилираща фирма - една марка\" е тотално и необратимо приложим и за двете категории натурални води - минерални и изворни. По-сложно е с изворните води, защото те се водят като продукт с естествена чистота и питейни качества, към които Европа поставя изисквания, равни с тези към минералните. В Закона за водите у нас обаче те се третират просто като подземни води и това създава проблеми на концесионерите и стимулира сивата икономика в сектора. Затова логично статистиката отчита, че българинът пие два пъти по-малко бутилирана вода от другите европейци, сякаш да оправдае собствената си поговорка: вода гази, жаден ходи.", "date": "2019.07.05", "title": "Вода газим, жадни ходим    "}
{"url": "https://duma.bg/glasat-na-dushata-sabra-avtori-i-chitateli-n195283", "text": "Творците от литературния клуб \"Орфей\" с ръководителка Лина Борджиева представиха своята художествена продукция - алманаха \"Гласът на душата\", в Народно читалище \"Наука 1870 г.\" в Троян, научи ДУМА от Христо Костов. Зала \"Форум\" се изпълни с почитатели на словото, които се насладиха на поетично-музикалния спектакъл на ученици от НУПИ \"Проф. Венко Колев\" - част от тях са и възпитаници на Детската музикална школа към читалището. Звучаха красиви авторски импровизации на китара от Михаел Георгиев и нежните тонове на флейтата на Станислав Кордоловски. Любов Чолакова, Надежда Раева и Давид Костадинов артистично поднесоха фрагменти от литературни творби, включени в сборника. Алманахът съдържа множество поетични, белетристични произведения и философски есета. Артистично присъства и жанрът на писмото. Всичките текстове са създадени през изминалите три години, откакто съществува клубът, част от Дружеството на троянските писатели към читалището. Много от произведенията са отличени в регионални, национални и международни конкурси. Страниците са изпъстрени с илюстрации, създадени от децата писатели. Картината на корицата е дело на художничката Росица Георгиева. Сборникът е издаден с горещата морална подкрепа на читалищното ръководство и с финансовата помощ на Община Троян. Спонсори са д-р Валентина Александрова - народен представител, Николай Тодоров, Кристина Ангелска, на които бяха връчени благодарствени адреси и книги от ръководителя на творческата формация \"Орфей\". Редакторската и коректорската работа са плод на безвъзмездното усилие на учителките Галя Лалева и Павлина Капралякова. Вечерта беше открита от секретаря на НЧ \"Наука 1870 г.\" Станка Марешка, която изрази възхищението си от литературната продукция на децата, тяхната упоритост и талант. Г-жа Марешка изказа благодарност към ръководителя на клуба за това, че се грижи в града да се поддържа добрата литературна традиция и да се поощряват децата към творчество, духовни търсения и естетически изяви. Зрелостникът Христо Костов благодари от името на всички участници в сборника. Финалните акорди постави Божидара Симеонова с песента \"Моят град\", посветена на 150-годишния юбилей на Троян.", "date": "2019.07.05", "title": "\"Гласът на душата\"  събра автори и читатели"}
{"url": "https://duma.bg/boleznena-agoniya-n195292", "text": "В стабилната държава на Борисов и ГЕРБ новините за убийства и самоубийства са се превърнали в банално всекидневие. Обществото ни така е претръпнало към връхлитащата ни смърт, че случаите се приемат като нещо нормално и неизбежно. Преди ден баща - завършен психопат, хвърли от виадукт собственото си дете като торба с боклук. Бил пияница, наркоман, лежал в затвора, пребивал жена си, която често го напускала, за да се спасява. И какво от това? Случайно да е бил обект на наблюдение и лечение? Няма такова нещо. У нас няма практика за принудително лечение на агресивните психичноболни. Затова и никой не знае броя им. А колко още хора излизат \"извън строя\", защото изпадат от обществената система и биват захвърлени в обятията на мизерията и депресията. Оттам до отчаянието и полудяването остава малко... Същия ден в Мездра станаха две самоубийства. Ваклин Добрев, добре познат в града като един от легендарните футболисти на местния тим \"Локомотив\" от близкото минало, сложи край на живота си. От немотия, от болест, от липса на грижа. Друг негов съгражданин се хвърли от жилищен блок пак по същите причини, за да свърши мъката веднъж завинаги. Познато, нали? Жена закла мъжа си, син уби майка си... Това вече не е обикновена лудост, а съзнателен избор на хора в безизходица. Ще кажете: нито са първите, нито ще са последните. Дотук ни докараха. Досущ като в оня некролог от едно поповско село, който разбуни социалната мрежа преди няколко години с отчаяното послание: \"Хусе, стой там! Тук лошотията не свършва! Тук живите завиждат на мъртвите\". А починалите у нас според последната статистика за първото тримесечие са трима на едно новородено българче. Тъжно. Отчайващо тъжно е да виждаш как България загива. Как бавно се топи като свещ без войни и епидемии. И всичко това - в резултат на престъпна политика, чийто приоритет може да е всичко друго, но не и обикновените хора.", "date": "2019.07.05", "title": "Болезнена агония"}
{"url": "https://duma.bg/kratki-novini-n195294", "text": "Председателят на Евросъвета Доналд Туск поиска от Европарламента да одобри кандидатурата на германския военен министър Урсула фон дер Лайен за председател на Еврокомисията. \"За първи път ние постигнахме перфектно равенство на половете на топ позициите\", каза Туск. ЕП ще гласува кандидатурата на Лайен в средата на юли. Отказът на САЩ да предадат на Турция изтребителите Ф-35, които вече са купени, е грабеж, заяви турският президент Реджеп Ердоган. Американските власти заявиха пред Ройтерс, че администрацията на Тръмп все още планира да наложи санкции срещу Турция и да я премахне от програмата Ф-35, ако съюзникът на НАТО придобие руската система за противоракетна отбрана С-400. Американската космическа агенция НАСА съобщи за огромен астероид, с името 2018 LF16 и широчина от над 200 метра, който има потенциалната мощност колкото на 50-мегатонна ядрена бомба. От агенцията предупредиха, че огромното космическо тяло има 62 потенциални траектории, по които може да се блъсне в Земята. Астероидът може да поеме по един от тях през идните 100 години. Мощно торнадо удари североизточната китайска провинция Ляонин. Най-малко шестима души са загинали, а 190 са ранени, обяви държавната телевизия. Торнадото повредило 3600 къщи и е засегнало близо 10 хиляди души в град Каюан. ", "date": "2019.07.05", "title": "Кратки новини"}
{"url": "https://duma.bg/paldin-etno-fest-shte-oglasi-plovdiv-na-5-i-6-yuli-n195282", "text": "Пълдин етно фест е цветен и различен празник на етно културата, където хора от различни националности ще представят своето изкуство и традиции. Фестивалът е част от официалната програма на \"Пловдив - Европейска столица на културата 2019\" и ще забавлява гостите с  концерти на \"Etno World Music\", представена от български и чуждестранни изпълнители. Деси Добрева и Нено, \"Monistra\" от Македония, \"GloBalKan\" и Марта Мавроиди от Гърция, \"Gipsydelica\" от Англия и България и \"Жарава\" ще излязат на сцената днес, 5 юли. Във втората вечер посетителите на фестивала ще се насладят на музиката на Нина Николина, \"Оратница\", \"Тъпани и гайди\", \"Чубрица\", Френски джипси суинг (Para Hot Jazz и Hot Club De Plovdiv). Освен музика във фестивала ще присъстват и танците, ритуалите, кукерите, традиционните национални кухни, подправки, билки и аромати. Арт базарът ще е отворен за всички желаещи да се докоснат до етно културата и да си тръгнат с част от нея. Пълдин етно фест има отворен характер, което ще позволи на жители и гости да съпреживеят емоцията му и да се насладят на културната програма. А на цената на един билет публиката ще гледа десет концерта на водещи групи.", "date": "2019.07.05", "title": "Пълдин етно фест ще огласи Пловдив на 5 и 6 юли "}
{"url": "https://duma.bg/festival-za-elektronna-muzika-prevzema-parka-na-letishte-sofiya-n195274", "text": "Познатият и обичан от хиляди българи и чужденци фестивал за електронна музика Solar ще завладее парка на летище София утре, 6 юли. Организаторите обещават по-различно парти за ценители. Paul Kalkbrenner, Richie Hawtin и Liubo Ursiny ще се качат зад изградения пулт в съботната нощ по покана на \"Ялта клуб\". Почитатели ще имат възможност да танцуват и да чуят специалния диджей сет на легендарния Paul Kalkbrenner. Диджеят, свирил пред 400 000 души на 25-годишния юбилей от падането на Берлинската стена, изиграл ролята на Ickarus във филма Berlin Calling и автор на саундтрака към филма Sky and Sand, идва за първи път в България. Феновете, които го чакат от години, най-накрая ще могат да се докоснат до изпълнените му с енергия композиции - на живо. Заедно с него ще бъде и още една световна водеща фигура в електронната музика - Richie Hawtin. Той е Plastikman, собственик на лейбълите Plus8 и Minus, както и създател на партитата Enter и се завръща в България за най-мащабното събитие за годината. Вечерта няма да мине и без участието на Liubo Ursiny, който през годините е делил сцена с имена като Chris Liebing, Hernan Cattaneo, Danny Howells, Richie Hawtin и Dubfire. Специално изградена сцена, светлинни и визуални ефекти очакват гостите на събитието.", "date": "2019.07.05", "title": "Фестивал за електронна музика превзема парка на летище София"}
{"url": "https://duma.bg/pokaniha-leydi-gaga-da-e-zhuri-na-oskarite-n195276", "text": "Американската академия за филмово изкуство, която отговаря за престижните награди \"Оскар\", е редовно критикувана за това, че мъжете в комисията са с голямо мнозинство по отношение на жените. Затова в ново изявление културната институция обяви списък с 842 имена, поканени да се включат в нея, 50% от които са жени, а 20 на сто са членове на малцинства. Очаква се всички кандидати да приемат отправеното предложение. Сред споменатите в престижната листа са Лейди Гага, Жан-Луи Трентинян и Джосиан Баласко. Това ще е първият път в историята на академията журито да се състои от 50%. Миналата година те бяха 49 на сто. Академията постоянно е критикувана в последните години и заради \"елитаризма и липсата на расово и етническо разнообразие\", както и за какво ли не друго. Затова институцията прави някои промени и въвежда новости като преместване на датата за връчване на оскарите, както и съкращаване на церемонията, която мнозина смятат, че трае твърде дълго.", "date": "2019.07.05", "title": "Поканиха Лейди Гага да е жури на оскарите"}
{"url": "https://duma.bg/tamnokozha-aktrisa-e-izbrana-za-rolyata-na-malkata-rusalka-n195275", "text": "Киностудиото \"Уолт Дисни\" избра 19-годишната чернокожа певица Холи Бейли за ролята на Ариел в игралния римейк на култовия анимационен филм \"Малката русалка\" от 1989 г. Арендби изпълнителката е вокалистка на групата Chloe & Halle, която тази година получи номинация за \"Грами\" в категорията \"Най-добър нов изпълнител\". \"Мечтите се сбъдват...\", написа певицата в своя туитър акаунт. Ролята на Ариел ще бъде дебют за Бейли. В римейка също така ще участват невръстният актьор от наградения с \"Оскар\" филм \"Стая\" - Джейкъб Трембъл, натоварен със задачата да се превъплъти в приятеля на малката русалка Флаундър, както и Мелиса Макарти, която ще изиграе главната злодейка от анимацията Урсула.", "date": "2019.07.05", "title": "Тъмнокожа актриса е избрана за ролята на малката русалка"}
{"url": "https://duma.bg/smartfoni-eksplodirat-v-goreshtinite-n195277", "text": "Горещото време, наличието на вирусни приложения и механични повреди на смартфона са сред факторите, които може да доведат до прегряване и дори до експлозия. От руското следствие съобщиха, че в Курганска област 7-годишно дете е починало. В същото време то е имало мобилен телефон, който избухнал в ръцете му. Според ръководителя на Агенцията за киберсигурност Евгений Лифшиц в разгара на лятото джаджите се нагорещяват лесно, което може да доведе до експлозия на батерията. \"Не трябва да прегряваме устройствата, особено при високи температури. Смартфоните винаги се затоплят при зареждане и ако попаднат под директните слънчеви лъчи, може да експлодират\", предупреждава експертът. Директорът на AНО \"Цифрови платформи\" Арсен Шчелцин от своя страна разкри, че има вероятност мобилните устройства да гръмнат от късо съединение, което да е резултат от остаряло окабеляване.", "date": "2019.07.05", "title": "Смартфони експлодират в горещините"}
{"url": "https://duma.bg/navarshvat-se-50-godini-ot-stapvaneto-na-lunata-n195278", "text": "50 години от стъпването на естествения спътник на Земята се навършват този месец. На 20 юли 1969 г. Нийл Армстронг слиза по малка стълба на лунната повърхност и казва: \"Това е една малка крачка за човека, един огромен скок за човечеството\" (That's one small step for man, one giant leap for mankind). На този съдбоносен ден повече от половин милиард души гледат по телевизията как \"Аполо 11\" става първият космически полет, който отвежда човек на Луната. Проведена от астронавтите Армстронг, Майкъл Колинс и Бъз Олдрин, мисията слага край на космическата надпревара и постига целта на САЩ, поставена от президента Кенеди. Този исторически подвиг променя света завинаги. За да отбележи половинвековния юбилей, National Geographic започва едномесечна програма, посветена на Космоса, с двучасовата документална продукция \"Аполо: Мисии до Луната\". Филмът, чиято премиера ще бъде излъчена на 7 юли, неделя, от 21.55 ч., е продуциран и режисиран от носителя на \"Еми\" и \"Пибоди\" Том Дженингс. (\"Катастрофата на Чалънджър: Изгубените записи\", \"Даяна: Нейната история, с нейните думи\"). Творбата обхваща над 500 часа филмови кадри, 800 часа аудиозаписи и 10 хиляди снимки. Продукцията е в типичния стил на Дженингс, включващ разкази от първо лице, с които цели да отведе зрителите зад кулисите. Тази съкровена и задълбочена филмова история обхваща периода от злочестата мисия \"Аполо 1\", която струва живота на трима астронавти, до последния полет, с който се слага край на програмата на НАСА. Филмът представя новооткрити кадри и нечувани досега записи. Без да бъдат представяни от разказвач или коментатори, мисиите са разгледани само чрез архивни телевизионни кадри, нечувани досега радиопредавания, домашни филми и др., за да се създаде усещането, че зрителят е непосредствен наблюдател на събитията. За първи път се дава публичност на видеа на НАСА и аудиозаписи от черните кутии от капсулите на \"Аполо\", както и на синхронизация на 30-каналния аудиозапис от контролния център. https://www.facebook.com/NatGeoBulgaria", "date": "2019.07.05", "title": "Навършват се 50 години от стъпването на Луната"}
{"url": "https://duma.bg/lyato-s-muzika-kray-baseyna-n195279", "text": "Свежа боса нова вълна с \"4th Edition\" и певицата Велека Цанкова ще залее посетителите на басейна \"Top Secret\" на 17 юли от 20 ч. Младите музиканти от този секстет ще изпълнят класики като \"Corcovado\", \"Desafinado\", \"Triste\", \"Samba de Orfeu\". Именно край басейна Велека Цанкова (един от трите вокала на формацията \"BG Vintage\") открива своята страст към боса нова-та, когато Мишо Йосифов я кани за първия концерт в първия сезон на \"Summer Is Music\". Формацията \"4th Edition\" са Велека Цанкова (вокал), Георги Стойков (тромпет), Иван Йорданов (саксофон), Момчил Косев (китара), Светлин Стайков (бас) и Виктор Викторов (барабани).", "date": "2019.07.05", "title": "Лято с музика край басейна"}
{"url": "https://duma.bg/ungarska-etnografska-fotoizlozhba-v-razgrad-n195280", "text": "\"Холокьо, живото село\" е насловът на етнографската фотоизложба, която се открива на 8 юли в Регионалната библиотека \"Проф. Боян Пенев\" в Разград (до 31 юли). Тя е предоставена от сдружение \"Световното културно наследство на Холокьо\" и представя живописното селище Холокьо и околностите му. По време на празници жителите му обличат традиционни носии. Всички постройки в старата част на селото са в т.нар. архитектурен стил \"палоц\". В почти всяка къща има музеи (Музей на селото, Музей на куклите, Къща на народното изкуство, Музей на пощите) и отворени занаятчийски ателиета, където посетителят може да се пробва в грънчарство и тъкачество. В къщите за гости се предлагат уникалните палоцки вкусове, специфични местни ястия. В сърцето на селото се издига католическа църква с дървена кула и покрив с дървени шинди. То е заобиколено от пасища и от 141-хектаровия Ландшафтен парк \"Холокьо\", любимо място за спорт и разходки. Наблизо се издига крепост, построена през ХIII век. Холокьо е първото село в света, заслужило честта да бъде включено в списъка на Световното културно наследство на ЮНЕСКО.", "date": "2019.07.05", "title": "Унгарска етнографска фотоизложба в Разград"}
{"url": "https://duma.bg/etnotiks-s-kontsert-na-festivala-na-evroradio-v-rudolshtat-n195281", "text": "Група \"Етнотикс\" ще представи България в 40-ото издание на Фолклорния фестивал на Еврорадио с подкрепата и организацията на БНР. Едно от най-значимите ежегодни събития в музикалната дейност на Европейския съюз за радио и телевизия ще се състои от 5 до 7 юли в Рудолщат, Германия. Над 100 хил. гости очакват организаторите на събитието, а излъчването и представянето на концертите от радиостанциите членки на Еврорадио дава възможност на всяка страна да популяризира своята музикална култура и артисти пред огромна радиоаудитория в цял свят. \"Етнотикс\" е група от седем млади български музиканти, които свирят заедно от пет години и носят народната музика в сърцата си. Основана е по идея на Асен Павлов, а заедно с композитора Ангел Добрев се създава цялостната визия от квартет гъдулки, вокал, перкусии, соло китара и бас. Всички музиканти са част от ансамбъл \"Чинари\" и участват в спектаклите на състава у нас и в чужбина. През 2018 г. излезе дебютният албум на групата \"Някъде на изток\". Концертът на \"Етнотикс\" на 40-ия фолклорен фестивал на Еврорадио е на 6 юли. В него ще прозвучат пиеси, специално написани от солистите от Оркестъра за народна музика на БНР Ангел Добрев и Костадин Генчев, които представят по съвременен начин богатството на българските мелодии и ритми.  ", "date": "2019.07.05", "title": "\"Етнотикс\" с концерт на фестивала на Еврорадио в Рудолщат "}
{"url": "https://duma.bg/kopa-amerika-s-nov-nositel-n195272", "text": "Перу развенча шампиона Чили след победа с 3:0 и се класира за финала на Копа Америка. Там в неделя на \"Маракана\" тимът ще срещне домакина Бразилия, който го разгроми с 5:0 в групата. \"Инките\" изиграха перфектен в тактическо отношение мач и надиграха фаворизирания тим на Чили. До почивката се разписаха Едисон Флорес (21) и Йошимар Йотун (39), а точка на спора сложи ветеранът Хосе Паоло Гереро в добавеното време. За Перу това ще е първият финал в турнира от 1975 г., когато спечели титлата. Чили беше властелин на Южна Америка през 2015 и 2017 г., но този път няма да участва в най-важния мач. Maчът се игра на \"Арена до Гремио\" в Порто Алегре, а главният съдия Вилмар Ролдан показа само 3 жълти картона. Чилийците обаче запазиха предимство срещу Перу на Копа Америка (8 победи, 6 равенства и 7 загуби). Утре те ще играят за третото място с Уругвай. Тимът излезе със същия състав, в който започна и срещу Колумбия на 1/4-финалите.   Наставникът на Перу Рикардо Гарека също започна с 11-те от мача с Уругвай. Те стартираха агресивно и още във 2-ата минута пропуснаха да открият. Гереро намери непокрития Куева, но той от чиста позиция стреля в аут. Малко по-късно Артуро Видал намери Жан Бусажур, който върна към Чарлс Арангис, но футболистът на Байер Л не бе точен. Перуанците приемаха играта в половината си, но контраатакуваха яростно, а скоростта на Куева, Флорес и Карийо създаваше проблеми на чилийската защита. Така Карийо продължи топката с глава след центриране на Куева, а Флорес с прецизен диагонален шут откри като не остави шансове на Габриел Ариас. В края на първата част вратарят сътвори голям гаф, който още повече утежни положението на Чили. Той напусна наказателното поле, за да пресрещне Карийо, но бе елиминиран и крилото на Перу центрира към Йотун, който с безпощаден диагонален удар прати топката в опразнената врата. Чили изпадна в безизходица и нямаше идея как да вкара гол. В 59-ата  късметът помогна на Чили след най-красивата атака в мача. Перуанците разиграха добре топката в атака, но Йотун от няколко метра я прати над вратата. После Куева опита да прехвърли Ариас, но не сполучи. Бусажур (68) центрира, топката се насочи към вратата и щеше да отбележи брилянтен гол, но Галесе изби в корнер.  Перуанците се поумориха и в последния четвърт час Чили доминираше. Маурисио Исла отправи плътен удар, но на сантиметри от вратата. Най-спорният момент дойде в 75-ата минута, когато Куева задържа Варгас, но той остана на крака и стреля, а Галесе спаси.  В добавеното време Гереро излезе сам срещу Ариас, преодоля го и направи успеха на перуанците класически. До края остана време Варгас да пропусне дузпа с несериозно изпълнение. Перу заслужено е на финал, дори и без голямата си звезда Джеферсон Фарфан, който се контузи срещу Бразилия при разгрома с 0:5. ", "date": "2019.07.05", "title": "Копа Америка с нов носител"}
{"url": "https://duma.bg/ludogorets-s-4-ta-superkupa-orlite-matiraha-2-pati-smarfovete-n195273", "text": "Шампионът Лудогорец победи с 2:0 носителя на купата Локо Пд и заслужи четвърта Суперкупа на България. Така разградчани се изравниха с ЦСКА по спечелени отличия, като надминаха Левски, който остава с 3. Мачът се игра на Националния стадион „Васил Левски” пред обидно малко публика, но този път МВР не го определи като рисков и центърът на София не бе затворен заради проявата. \"Орлите\" матираха \"смърфовете\" с попадения в 3-ата минута след началото и след края на редовното време. Техни автори бяха очаквано чужденци - новото попълнение Мавис Чибота (3) и Джоди Лукоки (90+3).   Локо Пд игра солидно, но пропуски на нападателите му и реферът Ивайло Стоянов - Сватбата, лишиха пловдивчани от попадение в срещата. Петричанинът отмени заради съмнителни засади 2 попадения на пловдивчани. Голова атака на Бирсент Карагерен (60) беше спряна уж заради поемане на топката с ръка. \"Смърфовете\" обаче странно не протестираха и приемаха безропотно странните му отсъждания.  Още в началото дебютиралият с екипа на \"орлите\" Мавис Чибота вкара с фамозен шут извън наказателното поле. В добавеното време конгоанецът пусна по земя на партньора си в атака Джоди Лукоки, който с мощна тупалка отново простреля вратаря Мартин Луков. Страничния стълб на вратата му пък разтресе Марселиньо (64), а 10 мин. преди края Димо Бакалов го смени. Гредите спасиха и националния страж Пламен Илиев, който с другия национал Антон Недялков и капитана Светослав Дяков бяха тримата българи, започнали мача за Лудогорец.  Двубоят започна с гаф на организаторите и без изпълнение на националния химн, като съперниците и 1500 зрители напразно изчакаха да чуят \"Мила Родино\". След гола на Чибота и след изпълнен фаул топката бе центрирана за Стивън Езе, а нигерийският свали топката към Анте Аралица (16) и той простреля Илиев, но Сватбата и помощникът му маркираха засада и отмениха гола. За Локо Пд дебютира изгоненият от Черно море Георги Илиев, който преди 15 години бе шампион с \"черно-белите\". Той изведе с прекрасен пас Аралица, покрит от Антон Недялков. Хърватинът се озоваваше сам срещу вратаря, но си поведе нескопосано и  с левия крак шутира в аут. В добавеното време на първата част Илиев също успя да вкара, но попадението бе отменено заради засада на Аралица. След точно час и Бирсент Карагарен матира Пламен Илиев, но страничният арбитър вдигна флага си, че халфът е поел топката с ръка. В края футболистите на Бруно Акрапович тръгнаха „ва банк” и от това се възползваха шампионите. Чибота получи вляво и пусна успоредно за Лукоки, а холандското крило с шут от линията на пеналта отново матира Луков. Мачът беше генерална репетиция за двата отбора преди участието им в евротурнирите. В сряда Лудогорец стартира от I кръг срещу унгарския Ференцварош в Шампионската лига, а Локо Пд като носител на Купата на България започва от II кръг в Лига Европа срещу победителя между Радник Биелина (БиХ) и Спартак Търнава (Слвк).  Беше добра контрола Собственикът на Лудогорец Кирил Домусчиев определи финала за Суперкупата на България като добра контрола за отбора му пред старта на пресявките за Шампионската лига. \"Контрола, която все пак има някакъв залог. По-различна от това, което видяхме в Австрия. За контрола е добре. Всеки го притесняват грешките в отбрана. Надявам се да не ги видим срещу Ференцварош. Надявам се, че ще вземат мерки. Трябва да има обновяване. Не може да сме най-старият отбор в Европа. На моменти обаче играем с 8-9 човека. Има джипиеси и те показват кой колко се движи на терена. Това не е нормално. Може да имат желание, но това не е достатъчно. Треньорът да вземе мерки и да играят най-добрите\", коментира Домусчиев.  \"Търсим играчи, които да вдигнат класата на Лудогорец, а това не е лесно. Лесно е да напазаруваш свободни агенти. Българското първенство е конкурентоспособно - ето, Локо ни се опъна, бориха се момчетата. Техният стил е подобен на Ференцварош\", заяви бизнесменът. \"Трябва ни време за напасване. Баджи вече тренира, Жоржиньо се връща. Важно е тази година да изградим силен отбор и силен колектив. Това не става от днес за утре. Може да събереш звезди и да те бие посредствен отбор. Дали ще влезем в групите на Шампионска лига, или в Лига Европа, или пък няма да успеем, само Господ може да каже какво ще се случи. Искаме да изградим състав, който е силен в Европа. Ако го направим, няма да имаме конкуренция в България. Въобще не ме интересува кой какви играчи е взел - свободни агенти, от втора или четвърта дивизия. Гледаме си нашия отбор\", завърши Домусчиев. Треньорът Стойчо Стоев пък видя ползи от мача. \"Видяха се хубави неща в офанзивен план. Там имаме играчи, които могат да решат мач. В дефанзивен план обаче имаме проблеми, а времето ни е малко. Трябва да коригираме нещата в отбрана, тъй като ще страдаме. Не го отдавам на нещо конкретно, но имаше неща, които не направихме, както трябва. На разбора ще говорим за доста неща от мача. Ще направим преглед на грешките ни и трябва да ги минимизираме, за да сме по-спокойни\", коментира Стоев. \"В един момент ни създаваха ситуации, след като допускахме грешка в тяхната половина. Изолираха се много хора и това трябва да го коригираме. Хубавото е, че има още 4-5 дни и през това време ще работим, за да не се повтаря това. Твърде рано е да говорим дали сме достигнали стила на Лудогорец. Най-хубавото е, че вече изиграхме официална среща, тъй като в контролите няма този заряд, който е тук. И от новите попълнения не всички са в оптимална форма, което е нормално. Сега и Стефан Баджи вече е тук. Смятам, че той ще се впише добре, но е нужно време. То ни притиска, но трябва да работим, за да се справим\", завърши Стоев. ", "date": "2019.07.05", "title": "Лудогорец с 4-та Суперкупа    \"Орлите\" матираха 2 пъти \"смърфовете\" "}
{"url": "https://duma.bg/tsska-sf-udari-shampiona-na-avstriya-n195271", "text": "Отборът на ЦСКА-София постигна изключително престижна победа като за финал на подготвителния си лагер в Австрия. \"Червените\" надиграха с 1:0 местния доминатор Ред Бул Залцбург. Единственото попадение отбеляза Евандро (34). Бразилецът завърши хубава комбинация в средата на първото полувреме. През втората част австрийците можеха да изравнят, след като получиха право да изпълнят дузпа, но Смаил Превляк (61) предизвика смях сред зрителите с изпълнението си. Босненският национал шутира от бялата точка високо над вратата, пазена след почивката от резервата Густаво Бусато. Наставникът на \"червените\" Добромир Митов пусна като титуляри Витаутас Черниаускас на вратата, в защита Стойчо Атанасов, Пламен Гълъбов, Нуно Томаш и Жеферсон, в халфовата линия Рубен Пинто, Тиаго Родригес и Кристиян Малинов, а по двете крила оперираха Евандро и младият Митко Митков. На върха на атаката бе Тони Уот. Първата опасност дойде чак в 21-вата минута, когато австрийците организираха добра атака отдясно, а в последния миг Атанасов изчисти топката в корнер от крака на Ороз. После Митков не успя да засече топката от чиста позиция. След бърза комбинация Рубен Пинто изведе с едно докосване Евандро, който напредна в наказателното поле и технично прониза вратаря Станкович.  В 61-вата минута пък нападател на австрийците бе изведен в наказателното поле, Бусато излезе да скъси ъгъла и се сблъска с него, а реферът свири дузпа, но Превляк я профука. След това темпото спадна, а медицинските щабове на съперниците на няколко пъти влизаха на терена, за да оказват лекарска помощ на играчите. Секунди преди края \"червените\" можеха да стигнат и до втори гол. При изритана топка от половината им Пинто се оказа сам срещу вратаря, но нямаше сили да отправи точен удар. Все пак ЦСКА-Сф се поздрави с престижен успех като за финал на подготовката в Австрия. Официалното представяне на отбора ще бъде утре срещу третодивизионния Вихрен Сандански от 19.00 ч. на \"Армията\" при свободен вход. Това е последната проверка на тима преди мача от Лига Европа с Титоград.", "date": "2019.07.05", "title": "ЦСКА-Сф удари  шампиона на Австрия"}
{"url": "https://duma.bg/lampard-poema-chelsi-s-dogovor-za-3-godini-n195293", "text": "Легендарният футболист на Челси и  Англия Франк Лампард официално се завърна на \"Стамфорд Бридж\". 5 години след като напусна клуба като футболист той вече е мениджър на лондончани. Официалният сайт на „сините” обяви новината: \"Той се върна у дома\". Франк Лампард беше оставен от шефовете на Дерби Каунти да преговаря спокойно с Челси за завръщането си. Той е подписал договор за 3 години. Лампард заема поста, освободен след напускането на Маурицио Сари, който си тръгна, след като спечели Лига Европа, но завърши трети в Премиър Лийг, а после пое Ювентус. ", "date": "2019.07.05", "title": "Лампард поема Челси   с договор за 3 години"}
{"url": "https://duma.bg/levski-shte-ima-nov-generalen-sponsor-n195270", "text": "Левски ще има нов генерален спонсор. Той ще бъде обявен вероятно другата седмица преди заминаването на \"сините\" за Словакия за мача с Ружомберок от I предварителен кръг на Лига Европа. Пари на \"Герена\" ще осигурява \"Национална лотария\". Зад компанията стоят Васил Божков и братята Димитър и Милен Ганеви. Така \"сините\" ще се разделят с Efbet, която също е притежание на Божков. Още на мача срещу Ружомберок в Словакия футболистите ще бъдат с екипи с логото на лотарията. След няколко месеца инвестиции в сянка на братя Ганеви шефовете на Левски решиха всичко да бъде официализирано, пояснява Спортал. \"Свършихме много работа, момчетата тренираха на 100%, нещата, които трябваше да се свършат, се свършиха. Не сме готови още за Ружомберок. Много положителни неща свършихме, условията бяха идеални там. Терените бяха перфектни, имахме възможност да тренираме. Важно беше да видя момчетата при тежки условия, имам някакви изводи за мен за характера на момчетата\", заяви старши треньорът Петър Хубчев при завръщането на Левски от лагера в Австрия. Там играчите му паднаха с 0:1 от лидера в бразилската Лига 2 Ред Бул и от шампиона на Русия Зенит, катастрофираха срещу новака в IV немска лига Тюркгюджю-Атаспор и завършиха 1:1 с първенеца на Швейцария Йънг Бойс. \"Сините\" очакват още нови играчи и няма да представят официално отбора преди новия сезон.", "date": "2019.07.05", "title": " Левски ще има нов генерален спонсор"}
{"url": "https://duma.bg/yunoshi-na-tsska-na-kluben-mondial-n195264", "text": "Отборът на ЦСКА за юноши до 16-годишна възраст започнаха подготовка за новия сезон. Момчетата на Атанас Борносузов тренираха на единия изкуствен терен на стадион \"Българска армия\". На \"червените\" юноши  предстои участие в неофициалното Световно клубно първенство за деца \"Готия Къп\" в Гьотеборг, Швеция. Тимът заминава за скандинавската страна на 12 юли.", "date": "2019.07.05", "title": "Юноши на ЦСКА на клубен Мондиал"}
{"url": "https://duma.bg/braziliya-izhvarli-polsha-ot-ligata-na-natsiite-pri-zhenite-n195266", "text": "Женският национален отбор по волейбол на Бразилия се класира за финалната четворка в Лигата на нациите, след като обърна Полша с 3:2 гейма (22:25, 25:21, 22:25, 25:19, 15:10) в Нанкин 32 т. на Малвина Смажек не помогнаха на полякините да продължат в надпреварата. Момичетата на Жозе Роберто Гимараеш заеха второ място в група В и с победителя САЩ продължават напред. За  Бразилия Ана Беатрис Кореа наниза 22 т. (8 блокади), а 17 добави Габриела Гимараеш (1 блокада).", "date": "2019.07.05", "title": "Бразилия изхвърли Полша от Лигата на нациите при жените"}
{"url": "https://duma.bg/na-uimbaldan-lishiha-tomich-ot-premiya-n195265", "text": "Австралийският тенисист Бърнард Томич няма да получи възнаграждението си в размер на 45 000 лири от Уимбълдън заради начина, по който загуби срещата си от I кръг срещу Жо-Вилфред Цонга (Фр). Световният №96 падна 2:6, 1:6, 4:6 само за 58 минути, което е вторият най-бърз мач в историята на турнира при мъжете след победата на Роджър Федерер (Швейц) над Алехандро Фая (Кол) през 2004 г. „Според мнението на съдията представянето на Бърнард Томич срещу Жо-Вилфред Цонга не отговаря на професионалните стандарти\", обявиха организаторите. Според мнозина Томич не се е опитал да се противопостави на френския си съперник, а е гледал да приключи мача по-бързо. И предишни пъти той е получавал обвинения, че не се старае достатъчно на корта, но сега за първи път е глобен за това. „Мисля, че играх толкова добре, колкото можех, просто бях трагичен\", оправда се след срещата 26-годишният австралиец.", "date": "2019.07.05", "title": "На Уимбълдън лишиха Томич от премия"}
{"url": "https://duma.bg/kuzmanov-dade-samo-2-geyma-na-shveytsarets-v-kuneo-n195267", "text": "Димитър Кузманов се класира за четвъртфиналите на турнира в Кунео, Италия ($25 000). Пловдивчанинът, поставен под №3 в схемата, разгроми квалификанта Реми Бертола (Швейц) с 6:2, 6:0 за 62 минути. Следващият му съперник е победителят между №6 в схемата Гис Броуер от Холандия и Джоджо Рика от Италия. ", "date": "2019.07.05", "title": "Кузманов даде само 2 гейма на швейцарец в Кунео"}
{"url": "https://duma.bg/uilian-propuska-finala-n195268", "text": "Офанзивният футболист на Бразилия Уилиан ще пропусне финала на Копа Америка в неделя срещу Перу, след като е получил контузия в полуфинала с Аржентина. От Бразилската футболна конфедерация заявиха, че играчът има болки в подколянното сухожилие и допълнителните тестове са показали разтежение на мускула. Той няма да успее да се оправи до финала в неделя. Уилиан влизаше като смяна в 4 от 5-те мача на \"Селесао\" в турнира. Бразилците са 8-кратни носители на Копа Америка и ще играят за 20-и път на финала. Те не са печелили трофея от 2007 г.", "date": "2019.07.05", "title": "Уилиан пропуска финала "}
{"url": "https://duma.bg/balkan-shte-igrae-s-shvedi-za-shampionskata-liga-n195269", "text": "Баскетболният първенец на Швеция Сьодертале Кингс е съперникът на българския шампион Балкан в I квалификационен кръг на Шампионска лига. Той бе определен чрез жребий, който бе изтеглен вчера в централата на ФИБА в Швейцария в присъствието на представители на всички отбори. Балкан бе изтеглен под №3. В I квалификационен кръг се играят два мача на разменено гостуване. Балканци гостуват на 17 септември, а реваншът в \"Арена Ботевград\" е след 3 дни. Ако продължат напред, българите ще имат тежък съперник във II кръг в лицето на белгийския Антверп Джайънтс, който миналия сезон достигна Файнъл 4. Белгийците бяха домакини на турнира, но завършиха четвърти. Ако се класира в групите на Шампионска лига, Балкан ще играе в група В заедно с победителя от Капфенберг (Ав)/Киев (Укр) - Бургос (Исп), Влочлавек (Пол), Раста Вехта (Гер), Елан Берне (Фр) (играл успешно дълги години като По Ортез), Бандърма (Тур), Апоел Йерусалим (Изр) и победителя в Шампионска лига през 2017 АЕК (Гър).  Общо 32 отбора ще участват в редовния сезон. 24 от тях се включват директно в груповата фаза, а още 8 ще продължат от квалификационните кръгове. Балкан е единственият български участник.", "date": "2019.07.05", "title": " Балкан ще играе с шведи   за Шампионската лига"}
{"url": "https://duma.bg/vagner-i-lebedovata-mu-pesen-v-hrama-na-balgarskiya-bayroyt-n195352", "text": "Любовен копнеж и изпепеляваща страст и тържествено мистично представление предлага Софийската опера и балет на своята публика с два магични спектакъла от Рихард Вагнер - \"Тристан и Изолда\" и \"Парсифал\". Влюбеният Вагнер споделя: \"Никога в живота си не съм бил истински благословен от любовта...\" Признание, спонтанен изблик на властелина на романтизма, страстно влюбен в съпругата на своя покровител Ото Везендонк, поетесата Матилде Везендонк. Изблик, който оживява в \"Тристан и Изолда\". Вагнер е увлечен от сюжета на старинната легенда за любовта, която побеждава смъртта, легендата за Тристан и Изолда. Създава творба не за любовта, а за мъките й, прославя не живота, а смъртта. Всичко това ще оживее на сцената на Софийската опера и балет на 7 юли от 16 ч. и на 10 юли от 18 ч. в спектакъла на \"Тристан и Изолда\" в постановката на Пламен Карталов с невероятните вагнерови артисти - Мартин Илиев, Радостина Николаева, Цвета Сарамбелиева, Петър Бучков, Веселин Михайлов, Ангел Антонов, Красимир Динев, Николай Петров под палката на гост-диригента, маестро Канстантин Тринкс.", "date": "2019.07.05", "title": " Вагнер и лебедовата му песен в храма на  българския Байройт "}
{"url": "https://duma.bg/tarsi-se-izyashtnoto-pero-na-2019-n195353", "text": "Традиционният литературен конкурс \"Изящното перо-2019\", организиран от Салон за българска култура и духовност – Чикаго, стартира от 1 юли. Участниците могат да се състезават в два раздела: поезия и проза. Поетите имат право да участват с до три стихотворения. Писателите могат да се включат с два разказа (до пет стандартни страници - 30 реда х 60 знака на ред, включително интервалите). Всички творби трябва да бъдат изпращани по електронен път на имейл адрес: salonbgculture@yahoo.com. Крайният срок за изпращане е 30.09.2019 г. Изрично изискване е творбите да са написани на български език. Излъчените победители ще бъдат обявени по време на фестивалните дни на българската култура в Чикаго през ноември 2019 г.", "date": "2019.07.05", "title": " Търси се изящното перо на 2019 "}
{"url": "https://duma.bg/negramotni-i-nemisleshti-n195355", "text": "Знам, че повдигам за пореден път тази тема, но ми е болно. Зрелостниците поставиха нов рекорд на матурите тази година - най-ниският успех от 2008 година насам, когато беше въведен този формат. Добър (4.06). Добре е, до под 3.50, което се води среден, има още време.  Да, наистина, когато хора с ниски чела и дебели вратове заемат ключови постове и разпределят помежду си благата на държавата, какво значение има как се пише дадена дума? А хора с научни степени и титли ровят по кофите. Затова и младите... Едни от тях не виждат смисъл да учат, не отдават значение дали са грамотни или не. У нас успех имат неграмотните. Други пък живеят с мечтата за чужбина и незнаенето на родния език не е проблем.   А за някои използването на чуждици е признак на цивилизованост. Да, цивилизованост, ама криворазбрана. В тази връзка ми направи добро впечатление съвместната инициатива на проекта \"Как беше... на български\" и интернет платформата ЧУЖДИЦА.БГ, които се опитват по интересен начин да провокират младите хора да използват повече български думи и да ограничат употребата на заемки и чуждици. Всеки може чрез сайта да потърси значението на дадена чуждица и да намери нейното българско съответствие.   И още един проблем показват матурите. Учениците не могат да създават интерпретативен текст. Казано по друг начин, те не могат да разсъждават и да изразяват мислите си.  Разбира се, че учителите са виновни. Няма кой друг. Те са длъжни да мотивират децата и дори, ако трябва, с фуния да им налеят знанията в главите (или, нека бъдем модерни, да подадат информация към чипа). Защото виновен трябва да има.  Няма да говорим за литературата, където зрелостниците се мъчат много, защото не искат да четат и не разбират ценностите, в които се опитват да ги възпитават някои от най-големите български умове. Трудно е, когато живееш в общество с преобърната ценностна система.   Решението? Простичко е. Да се вдигне прагът на двойката, който сега е 23 точки, на 50 точки, като се запазят досегашните критерии и сложност на въпросите. Така учениците ще бъдат мотивирани да учат, за да завършат средно образование. А без средно образование човек да има право да работи само нискоквалифицирана работа. Но затова трябва да се смаже сивата икономика и корупцията. И още нещо. Човек без средно образование да няма право да изкара шофьорска книжка. Ти не можеш да си напишеш името, пък си седнал зад волана на мощен автомобил.  Тъжно, но факт. Неграмотни млади хора, които не могат да мислят. Стадо. Колко лесно се управлява.   ", "date": "2019.07.05", "title": "Неграмотни и немислещи..."}
{"url": "https://duma.bg/georgi-konstantinov-na-poeticheski-festival-v-krayova-n195354", "text": "Нашият поет Георги Константинов беше поканен да участва в престижния Международен поетически фестивал, организиран за седми път от академия \"Михай Еминеску\" в Крайова.  Редом с известни поети от много страни - Индия, Франция, Германия, Италия, САЩ, Белгия, Япония, Китай, Египет, Украйна, Обединени арабски емирства, Южна Корея, Молдова, Румъния и др., Георги Константинов чете свои стихове на български и английски пред многобройна публика на няколко места: в залата на Филхармонията в Крайова, като стиховете бяха четени между музикалните изпълнения, в Крайовския център за спешни ситуации (пред пожарникари, медицински работници и др.), а така също на тържествената заключителна вечер. За участието си в тези рецитали за ярко поетическо присъствие на фестивала Георги Константинов беше удостоен с Почетна грамота от кмета на град Крайова, с Диплома за принос към академия \"Михай Еминеску\" и позлатен знак с образа на големия румънски поет. Преводите на известни стихове на Георги Константинов: \"Благодаря ти, че ме мразиш искрено...\", \"Крилато робство\", \"Как се ражда дракон\", \"Пустиня\" - бяха включени в световната поетическа антология \"Михай Еминеску\", която беше разпространявана в дните на фестивала.", "date": "2019.07.05", "title": " Георги Константинов на поетически фестивал в Крайова"}
{"url": "https://duma.bg/stihotvoreniya-ot-stefaniya-tsankova-n195351", "text": "Не мога да живея скучно със мисли във единствен цвят, летежни стъпки да налучквам в живот без вкус и аромат, да съм доволна от покоя, да акостирам в тишина... Прегръщам тайна неспокойна и се премятам във вълна. Все търся бързите посоки. Надтичвам се със хвърчила. Без пояс хвърлям се в дълбокото. Летя с усмивка на пчела. Възможно е да ме излъжат. Наивно ще повярвам пак, но няма да осъмна тъжна, а ще се слея с птичи впряг. Далеч от всяка орис стайна с целувка разтопявам лед и следвам пъстрата си тайна, че съм с душата на дете. Блещукат моите притежания: капки небе, градинка със здравец, доброта - доживотно призвание, волен полет без забрани и граници, храбри стъпки по заледени води, куп будни сънища в синьо, пулс ускорен на утра и звезди, целувки разцъфтели невинно... Време е да дам светлината от тях. Светът е жаден за истинна цялост. Победите се редуват със крах. За да засвети отново началото. А лъжите подхвърлят сенките там. Те политат по хлъзгави писти, но накрая заблестява опората в плам, че любовта ни е цяла и истинска. Тя до нас е наблизо. На крачка. Изумителна. Будна. Закриляща. На прегръдката нежна близначка. Много крехка, а всъщност тъй силна. Необятна. С пламтящо начало. Оцелява след битките жива. Тупка с пулса на истина бяла. Идва даже щом си отива. На какво ни напомня? На изгрев? На копнеж, на река, на тревичка? Трепка с капка сълза върху миглите. Спъва ход на фалшиво приличие. Тя е просто Любов и я има. Безотказно е нейното вето. Но е дишаща, топла и видима, само с погледа мил на сърцето. С всичко се свиква на този свят. С всичко! С честа смяна на грешки с компромиси.  С огледални отражения на безличности.  С безочия, скрити зад скромности.  Свиква се с празни слова, с обещания, с хладно слънце, нетоплещо нищо. С роли житейски умело играни.  С лъжи дълголетни, отприщени.  Примирихме се толкова. И с това свикнахме. С нисък рейтинг на добрите си истини.  С мръсни дела, набедени за чисти. С премазани радости неразлистени.  Свикнахме без протести. Да не викаме.  С празнота, лазеща да ни погълне.  Само с едно не можем да свикнем -  без любов за нов ден да покълнем. Споделям с хората. Разказвам приказки. Животът ми доста е скромен. Раздавам милост, радостни мисли. Правя къщи от дъх за бездомните. Целувам с усмивка. Излизам с приятели. Извирам в обич и стихове. Обличам сивото в обаятелно. Не съм шумна. По-често притихвам. Пътувам с коли, балони и изгреви. Въздишам в чашките на цветята. С орлите в най-високото се издигам. Откривам, че съм сестра на вятъра. На Бог се моля. За мен и за другите. Отглеждам Добро - да порасне. Спя малко. Ще ме откриете будна - в сърцето на вашето щастие. Здрач. Апатия. Болка. Стиснати зъби... Тъй топи се поредният ден. И върви по самотни и хлъзгави ръбове пак духът ни безправно ранен. Битка тежка, неравна се води за хляба. Бедствие от екрана струи. Стегнат възел за миг живота разхлабва, но гладът пак сгъстява бои. Домовете потръпват зад неми ключалки. А светът вън е немил и недраг. Знак за глътка кураж е там изтривалката - бариера пред къщния праг. Вик за помощ изтръгва от безразличие. Без да мислим - ще защитим! Съпричастност към ближния се затичва и със нея не е уязвим! И тогава във зимното ни едноцветие лъч надежда открехва врата - да подсети, че и в нищета сме Човеци, щом все още творим Доброта! Щастлива съм, когато се завръщам към хората, усмивките, цветята... Умея да направя дом от къща и идвам в скоростта на светлината- да бъда тих кураж или утеха за тъжен миг и поглед безпризорен. Не ми е свидно - давам си и дрехата и залъка деля си отговорно. Защото съм зора, целувка, будност, парченце доброта и грижа нежна. За себе си да мисля само - трудно е, по-лесно е за друг да съм надежда. И затова накрая се завръщам, дори да е затрупано от зима и всеки лековито ще прегръщам със смисъла, че съм необходима. В живота си летя, но знам - не съм сама - с крило в крило със пламенно жар-птиче. То приказност владее, разпръсквайки тъма и с мен победно бурите пресича. Мечтаех го, рисувах го, сънувах го във стих - красиво, русо, нежно, синеоко. И Бог ми го изпрати, със мен да полети в небето ни от обич, най-високото. С крилца от упоритост донесе доброта и кротко във сърцето ми порасна. И вместо да го уча аз, то сочи да чета уроците на истинското щастие. Така летя с жар-птичето из пъстрия живот. Топим вихрушки с общия си пламък. И зная, че след себе си оставям ценен плод - едно начало златно - дъщеря ми.   Със мене тича вълк във кожата на куче.  Очите му са предани, на брат обичан мой.  За другите е свило душата си в юмруче. За мен я е разтворило с безмълвие и вой. Разбира ме със поглед, без заповед да давам. Подушваме предателство и вечно сме нащрек. И двама без намордници сме - трябва да удавим поредната неправда на някой звяр-човек.  Приема ме каквато съм, не иска да променя  ни буйния ми нрав, ни гневния подход.  Една и съща кръв дивее в общите ни вени - на брата и сестрата от вълчия народ. Със него си живеем до истина съседна -  по-тежка е от кокал, по-лека от перце,  че кучето обувките ни може да повреди, но пази от разбиване човешкото сърце. И когато си мислим,че всичко е свършено, че са рухнали верни прегради и ловим се за крехка самотна откършеност, а пък тя се оказва засада, и се сриваме слаби, смутени и пясъчни във ръцете на жарка тревога - се явява спокойна, щастлива и блясъчна пак Опората- Вярата в Бога.  И се връщат назад нападателни приливи, а пък ние прегръщаме Чудото, и спасени, усмихнати, светли и живи продължаваме пътя си буден- към велика Любов, цветнопосочна, тя затръшната радост отваря. И тогава разбираме - всичко започва от Надеждата, Ласката, Вярата. Самотни, полуживи градове... В тях без надежда времето се движи. Студено слънце изгреви кове, но пустота във глухост ги зазижда. Забрава - синоним на мрачина се лее с апатичната си лава. В конвулсии потръпва светлина и мъртва пада птичата октава. Изконните традиции на род изсъхват във чужбина като клони. Стопен в миниатюра на народ животът ни се стряска от клаксони и кашля своя кървав, тежък дъх, изхвърля всеки задух във съсирек... На мястото на бор се шири мъх и сиво безразличие извира. Мъчително се гърчи всеки град. Тук зимата е честата одежда. Но чух гласче във пустия площад - от бебешка количка - миг надежда! Излитам сутрин. Вече съм готова - облечена във бяло оперение  на лястовица - пърхаща и нова, във човчица със късчета спасение.  Безспирно прекосявам бели пътища- към милостни небета и простори. Отивам на земята и се връщам -  летящо-причудлива между хората. Пренасям Доброта. Не спирам денем.  Полезна съм ви в образа на птица.  Промушвам се в пролуките на времето и бяла пак очаквам ви на жицата.  Когато излекувам чужди рани,  събличам белотата в птичи дрехи...  Превръщам се за вас в жена засмяна - даряваща надежда и утехи.  Все по-различен става всеки празник - без пъстър дъх на пролетните знаци: без ведър шум с балонните фантазии, без стъпки, песни, без манифестации... Сега е доста странна тишината и всеки си създава свое чудо - със нежност изкопава от душата си ту спомен, ту усмивки като руда. А аз от черно-белите си рими завръщам ви във ден полузабравен. Елате с мен в редиците незрими. Дарявам ви младежкото Тогава! Така че днес усмихнато завръщам със моите куплетчета звънливи - парченца Първи май, макар не същи, но с празничност, че правя ви щастливи. Къде е мястото ми в този свят? Кому са нужни моите ръце? Попитах и прозвънна пулс познат и тръгнах подир своето сърце. Изграждах мост, посочвах верен път и залъчета хляб дарих на гладни. От спънати каруци махах прът, в души самотни сях зрънца от радост. Подпирах счупен клон, спасявах плод, ранени птици с билчици превързвах. И често се откривах във живот - сърдечен, милосърден, малко дързък, усмихнат и на ближни посветен, ръцете ми превърнал във опора. Докато стигна някой хубав ден до мястото си - обичта на хората. Пухчета от гълъб. Аромат на цвете. Капка дъжд сияйна. Поглед най-любим. Мъркане на котка. Ласка на ръцете. Звън на галещ дъжд. Миг незабравим. Цвят и звук, ухания, пълнят сетивата. Те са ни причината да имаме криле, да обгърнем в обич този свят с обятия, да открием радост в маково поле... Болка ни събаря. Спъва ни препятствие, но на помощ идва пеперуден зов, зарево на утро - топло, неугасващо, пламъчета цветни на една любов... Толкова са близки, нежни и сърдечни: блясъче на мида, страстен дъх в нощта... С тях ще се научим, че безкрайни вечности винаги откриваме в малките неща.", "date": "2019.07.05", "title": "   Стихотворения от Стефания Цанкова"}
{"url": "https://duma.bg/tozi-stranen-poet-n195347", "text": "Огромното дело на Кирил Кадийски - преводите му на френска поезия и преводите му на руска поезия - е дело известно, популярно, признато, по достойнство оценено, защото е професионално претворяване, художествено съхраняване на френския и на руския автор в мъчната словесна игра оригинал - превод. За да се получи добър превод на стихотворение, се искат знания, усет, дарба, можене, труд и звучен български език. Нашият преводач ги има, речта е подвластна на неговото перо, преводите му са художествени, качествени, той може да превежда поети, защото е поет. Добре де, елитарен, интелектуален, по-малко емоционален, отколкото мисловен. А щеше ли да бъде по-добре да не е елитарен, а елементарен? На него са му чужди ой-ла-ри-пи куплетстването, банално патриотарските възгласи, хрумването му е мисъл, образ, метафора. За да можеш да усетиш неговата партитура, не трябва да са ти тера инкогнита Одисей и Вергилий, княз Игор и Пенелопа, френската бездна от поети и руската вселена от лирика и епос. Той бива в света им, когато умът му и перото му боравят с тях, с тях и с другите живее и изгражда своя духовен свят, в който дишат, казват ни и ни изпълват с внушения стихове като: ...така затворникът очаква лунните клавиши по стената и цяла нощ на слънцето - единствено за слънцето - той свири, Или: О, не забравяйте, тирани, поета горд да наградите. Не трябва много - само роза, кървяща роза на гърдите, Или: Изтрий с език, о, слънце, студената следа от охлюв реактивен по зелевия лист на небосвода... Някъде към 60-те години на миналия век сред имената на начеващите поети започна да се появява и името на Кирил Кадийски. Студент по руска филология, кюстендилско момче, кипящо от енергия, образовано, ерудирано за възрастта си, явява се със стихотворения, доста различни от стихотворенията на другите. Няма при него звеноводки и социалистическо съревнование, общност и задружност, него го влече самотата на студентската мансарда, книгите на нашите и чуждите поети, виртуозите на стиха. Ще видим плодовете на това влечение и съзнателно предаване в плен на него след години и тези плодове са голямо богатство на етажерките на българската култура. Изискано, висококачествено. На младежа от небето му е дадено да вижда, забелязва, селекционира от житейските факти онези зърна и заряди, които ще събудят мисъл, ще го провокират да й даде образ, мисълта и образът ще излъчва излъчват внушение и ще зарадват или натъжат читателя. Авторът и читателят ще си разговарят, няма да се разминат, защото словото на поета е вълнуващо, школувало се е при Яворов и Верлен, Ахматова и Фурнаджиев, Лермонтов и Лорка. Тук могат да се изредят много имена от българската поетическа школа, обичана и щудирана от него, както и от чуждите, с които той просто се е сраствал в преводаческите си нощи. Казаното в думите води зад тях във времето, когато човекът/човечеството все по-дръзко се намесва в естествения живот на природата, в диханието й през епохите - и винаги за добро ли е? А погледнато във вселенски мащаб, над разкопките, разбираме от стиховете на автора, че са нищо нашите съдби и че светът крепи се само на руини. Поетът иска душата му да е акция, той да си остане тук - \"сред петли и хлопки на овце\", когато снежи, когато съзнава, че не ни убива нас смъртта, животът ни убива, че пред килера на всемира алчнее всеки богаташ, а октомври весел като клоун риж е тръгнал на гастроли по света. Този свят е богат и пъстър, поетът го взема като даденост и през своята творческа призма ни го предава като картина, зад която има следствие. Клошарът е седнал и в мрачината как да разбереш дали на коленете панталонът му съдран е, или са кръпките на тежките му длани; Квичи прасе - навярно го събарят, за да му сложат коледен гердан; Вертолет минава ниско и сянката му - синкава лисица - тича по снега... Кадийски е толкова щедър на метафори, че ни затрупва, задъхва ни с тях. Те като облаци се срутват върху нас, взривяват мозък и емоция, трептят и говорят. Авторът вижда как изскача \"някакъв заводски кран - ръждив птеродактил\"; \"люляците с грохот от ухания\" се събарят върху него; сред тази необикновеност идва снегът, \"дърветата... са тръгнали на баня, целите увити в бели чаршафи\"; \"като нощна стража времето минава по паважа от превити хорски гърбове...\" Сред парадоксите и авторските абсурди луната е \"буца дъхаво масло\", но и \"воняща... дупка на стар клозет\"; блясва светкавица: небето - \"син подут тумбак - си разтваря ципа, руква дъжд, на своя свят убог и на всичко, сторено от нас, пикае Бог...\" Поетът е \"разпънат на дъгата\", спомня си как в кристалните чаши на гласовете си млади наляхме залеза и като спасително лекарство го изгълтахме, но чашите се пропукаха... А пък сред тези млади гласове Нощта отваря своя бар; Пан с червени мустаци надува бронзови флейти; Пияницата по кривия стълб се катери да пие бяло вино от чашата на мокрия фенер; Клошарът ще се върне под своето небе - някой мост на Сена; Още ли не проумя светът? Хората, жадуващи за слава, колкото и да се извисят - все над тях небето си остава. А ние и светът - все грабим от живота; а накрая господарите на нищото сме ние... Това са редове от \"Небесни концерти\", писани, когато е на 20-22 години, от \"Ездач на мраморни коне\", от \"Пясъчно време\", от \"Перо от феникс\", от издадените пет тома от издателство \"Захарий Стоянов\", от анкетата на Светлозар Жеков с автора, от неговите \"Палимпсети\" и нови издания в \"Нов Златорог\". Интересен е неговият свят, образен е, метафорите събуждат читателско продължение. Кирил Кадийски е студен, мисловен поет. Студен - ами язди мраморни коне, мраморът може да е хладен, студен, но и вечен. Поетът тематично общува с трайни, непреходни мисли, образи, герои. Той е книжна душа, но нито може, нито иска да бъде изолиран от деня, от делника, беше казал, че жадува навсякъде да иде и да бъде, и като бродя през галериите на книгите му, виждам, че е и при Айфеловата кула, която \"крачи като син жираф\", и при библейските притчи - често пъти при Господ, Бог, божия агнец, при знаменити художници - наши и чуждестранни, при композитори, които населяват планетата, духа, виденията. Той е и на \"Сточна гара\", и при \"човекът, който върви по земята\", и при \"Розоварната\", и в \"Квартал Обеля\", съзнава, че \"мъжът е силен, а жената топла, че останал без душа човекът/ бутилка празна.\" И продължава: \"всичко тук, което не пълзи, накрая пада\"; \"уста, която много често се отваря, я натъпкват с пръст\"; натъжава се, когато стига до: А и какво е всъщност нашето прозрение, щом колесницата вселенска вече се е преобърнала и - колело изхвръкнало - земята се върти... При Кадийски има три натрапчиви неща, които го преследват непрестанно. Това са мракът, дъждът и тополите. Ето ги в \"строшените стъкла на пролетния дъжд\", ето го дъждът при капчуците, които \"цяла нощ коват ковчега на умиращата зима\", ето го дъждът - плаха ръмка, която шуми, ръми, обилно плиска, плющи, ходи по покрива, когато някаква кола прорязва с дългите си фарове нощта... Той \"с ламаринен звън се сцежда\", в провесените му повесма \"самолетът е червеноперка в мрежата на старче, а старчетата крият отломки младост в своя дом студен...\" Ето го мракът, където в тъмната му постройка се приютява чувството, сгушва се в раковината на мрака утринният мрак, който като мъжка рима се мярка тук и там, но, слава богу, не прави стиховете мрачни... Ето ги любимите авторови тополи, които са \"ракети със зелена маскировка\"; \"горят - обезумели богомили\"; \"пламнали пъстърви\"; \"попове с избелели смачкани раса\"; които отварят пред поета \"зелен каньон\" и ми харесват, когато са \"зелените тополи на Сезан\" и не ми харесват, когато авторът ги рисува като щръкнали зелени фалоси, още повече под небе, където луната е захвърлено цукало, и не знам още какво в провокативните капризи и прищевки на среднощния поет Кадийски иде от кадия - съдия. Криво да седим, право да съдим. При цитираните преди миг несимпатични сравнения авторът добавя и комина, който \"пръска свойта сперма от гъст и лепкав дим\"; брястът пък - \"зелената си сперма\"; \"капе луна през клонака\" или \"някой в снега се е изпикал\" и този някой \"хоризонта ще одриска...\" За автора чайката е \"отхвръкнала фуражка от окървавената глава на утринното слънце\"; тръстиките са \"зелени чапли, нагазили покрай брега\"; голото дърво е \"разплетена прогнила кошница\"; \"звездният коминочистач завръзва за въжето си луната - готви се да чисти есенните комини\"; дърветата се мъчат да закопчаят своите прозрачни дъждобрани, но жълтите им копчета се късат, някой прасва с търнокопа си на слънцето гледжосаната делва и разпиляват се жълтурчета в наболата трева, но свършва паркът и луната - прилеп жълт - от клоните изхвърча. Поклонник на сонета Кадийски е и негов рушител. Ронсар, този Ронсар, за когото казват, че коренът му бил от Родопите, та той бил му казал, че сонетът е композиция от четиринадесет стиха, но нашият закононарушител понякога го прави и петнайсетстишен - \"опашат\" сонет, и седемнайсетстишен - и в това отношение е безгрижен като френски художник на три чашки абсент. И какво в края на това обилие от приказки и сравнения, съгласия и несъгласия ще кажа за този често странен и ръбест саможивец, антистандартник, особняк, дързък провокатор за мисли и продължения на стиха му? Ще кажа, че е ярко име сред поетите на съвременната българска литература.", "date": "2019.07.05", "title": "Този странен поет"}
{"url": "https://duma.bg/detsa-poiskaha-zelena-planeta-chrez-tvorbite-si-n195348", "text": "Руският културно-информационен център бе домакин на награждаването на отличените в Националния конкурс \"Зелената планета 2019\", който е част от Международния детски екологичен Форум \"Зелената планета 2019\", провеждащ се по инициатива на Общоруското обществено детско екологично движение \"Зелена планета\" в рамките на международната му програма \"Диалог на културите: от запознанството към уважението\". Организатори на национално ниво са фондация \"Устойчиво развитие за България\", Представителството на Россътрудничество в България и Националният дворец на децата.  Жури в състав доц. Татяна Стоева, Мая Хараламбиева - еколог в НДД, поетите Петя Цолова и Боян Бойчев, художниците проф. Тома Върбанов и Стоян Домусчиев отличиха 51 деца и 4 колектива за техните проекти със социална значимост, кинорепортажи, театрални и музикални изпълнения, литературни творби, рисунки, както и 30 учители, подпомагали подготовката на децата. Журито бе впечатлено от разработките на Александър Русев и Дани Делибашев - XI клас, от АЕА, София; Мартин Гърнев - X клас, от ЕГ \"Акад. Людмил Стоянов\", Благоевград; Антония Колева, 16 г.; Елена Райчева, 16 г.; Цветомира Николова, 17 г., и Стела Иванова - IX клас, от ПГЧЕ \"Васил Левски\", Бургас; X \"а\" клас на НПГГСД \"Сава Младенов\", Тетевен; Никола Атанасов - II клас, от СУ \"Св. Паисий Хилендарски\", Хасково; както и от изпълненията на Театър на сенките \"Силуети\" от ПГИМ \"Йордан Захариев\", Кюстендил, и ДВГ \"Раковина\" от ОУ \"Христо Ботев\", Варна. Сред най-ценните подаръци, които получиха наградените ученици от възрастова група IX - XII клас и учителите, е току-що излязлата книга на проф. Орлин Загоров \"Въведение във философията на устойчивото развитие\" (издател \"Фондация \"Устойчиво развитие за България\").", "date": "2019.07.05", "title": "Деца поискаха \"Зелена планета\" чрез творбите си"}
{"url": "https://duma.bg/uchenitsi-tvoriha-zaedno-v-xxi-vek-n195350", "text": "Мраморната зала на Руския културно-информационен център (РКИЦ) в София бе любезен домакин на официалната церемония по награждаването на отличените в Международния ученически конкурс \"Заедно в XXI век\". За петнадесета поредна година той се организира от фондация \"Устойчиво развитие за България\" и организационен комитет с участието на над десет други организации. Събитието е под патронажа на Посолството на Руската федерация в Република България и с подкрепата на Министерството на образованието и науката. Конкурсът има за цел да стимулира интереса на учениците към историята и бъдещето на българо-руските връзки и сътрудничество, да формира в подрастващото поколение чувство на приятелство между народите, а чрез средствата на изкуството да се даде възможност за творческата изява на учениците.  И тази година стотици ученици от I до XII клас от цялата страна и от Република Молдова и Руската федерация с въодушевление писаха литературни творби (стихове, есета, разказ), реферати, създаваха мултимедийни презентации, видеоматериали, рисуваха по избрана от тях тема: \"Ние сме за мир! (Моята представа и подкрепа за мирно и щастливо бъдеще на човечеството)\"; \"Антифашистката борба в България (1941-1944 г.); Българското участие в борбата и победата над фашизма\"; \"Сътрудничеството в Космоса - гаранция за мирно бъдеще на човечеството\" (\"Заедно в Космоса - Заедно на Земята\") - 40 години от космическия полет на Георги Иванов и Николай Рукавишников; \"140 години дипломатически отношения между България и Русия\". В приветствието си към участниците и гостите на празничната церемония Станка Шопова, председател на фондация \"Устойчиво развитие за България\" и на организационния комитет на конкурса, припомни идеята за създаването на проекта \"Заедно в XXI век\". \"Щом през XIX и XX век сме били заедно и българската земя е отрупана с паметници, които говорят за това приятелство, понякога извоювано в сражения, си зададохме въпроса - така ли ще бъде в XXI век? Затова обявихме тази инициатива. В нея участват десетки български организации и хиляди българи от всички поколения, които по свой начин изразяват мъдростта на българския народ. А тя е, че не бива да забравяме корените си, да бъдем здраво стъпили на своята си българска земя и да бъдем заедно с онези, които през вековете са доказали, че са истински приятели\" - отправи послания г-жа Шопова.  В тазгодишното издание на конкурса бяха наградени 55 ученици и 45 учители - научни ръководители. Журито бе впечатлено от филмите и презентациите на Антонина Лозанова - XII клас, от ППМГ \"Екзарх Антим I\" - Видин; Пламена Стоянова - VII клас, от СОУ \"Козма Тричков\" - Враца; Рената-Крис Алтънова - V клас, от ОУ \"Св. св. Кирил и Методий\" - Габрово; Габриела Атанасова - XI клас, от СУ \"Васил Левски\" - гр. Роман; както и от рефератите на Георги Спахиев - 17 г., и Милка Воденичарова - 16 г., от СУ \"Никола Вапцаров\" - гр. Хаджидимово. Цветомир Стефанов Петров, 13 години, от София пише: \"40-годишнината от космическия полет на Георги Иванов и Николай Рукавишников ни дава вяра за бъдещето на българо-руската дружба. Това означава, че ние сме заедно и в XXI век, а сътрудничеството ни в Космоса и на Земята е сигурна гаранция за едно мирно бъдеще.\" Вълнуващи са есетата и стиховете на Габриела Иванова - XI клас, и Мерилин Мюмюн, ПГПЧЕ \"Екзарх Йосиф\", гр. Разград; Анелия Крумова - 17 г., СУ \"П. Р. Славейков\", гр. Кърджали; Ангелена Ганчозова - XI клас, ученически клуб \"Клио\", ПГХТТ , гр. Пловдив; Надежда Попска - VI клас, Клуб на талантливите деца, ОУ \"Христо Никифоров\", гр. Ловеч; Мария Димитрова - VI клас, ОУ \"Д-р Петър Берон\", с. Септемврийци; Виктория Кралева - V клас, ПМГ \"Акад. Сергей Корольов\", гр. Благоевград; Даря Вербицка - 12 г., Република Молдова; Сергей Ерещенко - IX клас, Руска федерация; Барие Демирова - 17 г., СУ \"Крум Попов\", гр. Левски; Диан Генов - XII клас, ПГЧЕ \"Васил Левски\", гр. Бургас. В изложбата с рисунки се открояват творбите на Елеонора Неделчева - VI клас, школа \"Арт Попово\", гр. Попово; Луиза Тотева - XII клас, детска Арт школа \"Живопис\", гр. Казанлък; Давид Неделчев - XII клас, ПГИИ \"Проф. Николай Райнов\", гр. София; Десислава Димитрова - 16 г., детски Арт клуб \"Гея\", ЦПЛР ОДК, гр. Ловеч и др. Атмосферата на тържественото награждаване е израз на мнението на участниците, отразено в техните творби: Союз неразрушимый Лучшие друзья Россия и Болгария Вместе навсегда... (Юлия Владимировна, на 13 г., от Томилино, обл. Московская, Руска федерация). За празничното настроение допринесоха и музикалните и танцовите изпълнения на възпитаниците на Националния дворец на децата от балетно студио \"Алергия\", балетно студио \"Макове\", детска вокална група \"Сладки пуканки\", клуб по спортни танци \"Стил\" и др.", "date": "2019.07.05", "title": "Ученици твориха \"Заедно в XXI век\""}
{"url": "https://duma.bg/kuba-60-godini-vazhod-n195349", "text": "Завърши поредното издание на националния ученически конкурс \"Куба - далечна и близка\". Награждаването на отличените се състоя в Двореца на децата в София. Учениците бяха наградени от Нейно Превъзходителство Каридад Ясмира Куето Милиан - извънреден и пълномощен посланик на Република Куба у нас. Тази година конкурсът се проведе под мотото \"Куба – 60 години социален и духовен възход 1959–2019\". Жури от поети и журналисти от Съюза на българските писатели и Съюза на журналистите в България оцени творбите на участниците от цяла България. Учениците участваха с написани на български или на испански език разкази, съчинения, есета, стихотворения, реферати, както и с рисунки, представиха презентации и видеоматериали.  Журито остана впечатлено от творбите на: Даниела Райчева - VI клас, от Второ ОУ \"Петко Рачов Славейков\", гр. Стара Загора; Мария-Магдалена Савова - X клас, от Профилирана гимназия \"Константин Фотинов\", гр. Самоков; Милка Воденичарова - X клас, от СУ \"Никола Вапцаров\", гр. Хаджидимово; Надя Лазарова - IV клас, от СУ \"Йордан Йовков\", гр. Тутракан; Синем Исмаил - VIII клас, от УЛК \"Сладкодумци\", ЦПЛР - ОДК, гр. Шумен; Диан Генов - XII клас, от ПГЧЕ \"Васил Левски\", гр. Бургас; Елица Симеонова - IV клас, от ОУ \"Лазар Станев\", гр. Плевен; Кирил Милушев - VIII клас, от ОУ \"Васил Левски\", с. Караджово; Маринела Гетова - XI клас, от ПГХТТ, гр. Пловдив; Вяра Пенчева - III клас от Школа \"Елиза арт\", гр. Габрово; София Крачанова - X клас, от 164 ГПИЕ \"Мигел де Сервантес\", гр. София; Ралица Чокойска - IX клас, от ПМГ \"Васил Друмев\", гр. Велико Търново; Стела Пеева - III клас, от ОУ \"Георги Бенковски\", гр. Бургас; Камелия Цветанова - V клас, от 49. ОУ \"Бенито Хуарес\", гр. София; Мариана Димитрова - XI клас, от Детска Арт школа \"Живопис\", гр. Казанлък, обл. Стара Загора.  Конкурсът е организиран от Асоциацията за приятелство \"България – Куба\", Синдикатът на българските учители, Централният съвет на Българския антифашистки съюз, Националният дворец на децата, Съюзът на българските писатели, Съюзът на българските журналисти със съдействието на Министерството на образованието и науката и Посолството на Република Куба в Република България.", "date": "2019.07.05", "title": "   Куба - 60 години възход"}
