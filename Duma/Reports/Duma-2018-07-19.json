{"url": "http://www.duma.bg/node/171406", "text": "Страната ни за първи път ще отбележи Световния ден на скачането - 20 юли. Само че у нас традицията ще стане Световен уикенд на скачането и цели три дни любителите на въздушните забавления ще могат да изпитат чистия адреналин по необикновен начин, научи ДУМА от Елена Пенева, пиар. \nЗад инициативата стои най-големият батут парк, който отвори врати и в столицата преди месеци. Три дни в Area 52 в голям столичен мол посетителите могат да скачат на близо 80 батута. Всеки може да прави космически забивки на баскетболни кошове, както и да подобри координацията и силата си с интерактивни игри във въздуха. Най-смелите могат да направят първото си кълбо или салто на големите въздушни възглавници. А настроените за високи постижения могат да опитат най-дългите си полети на олимпийски професионални батути, използвани от спортисти и от космонавти за тренировки. \nСред подготвените специални инициативи са въздушното диджей парти на единствения подскачащ дансинг у нас, както и зрелищни паркур демонстрации от най-добрите български фрийрънъри. И всичко това - на половин цена. \nСветовният ден на скачането се ражда през 2006 г., когато германският артист Торстен Лаушман се представя като професор по гравитационни науки и обявява, че ако 600 милиона човека скочат едновременно в западното полукълбо, те ще изместят Земята от орбитата й и ще осигурят повече часове слънце, умерен климат по цялата планета и ще спрат глобалното затопляне. Екоакцията е пълна инсинуация, но датата 20 юли става Световен ден на скачането и повече от десетилетие по-късно продължава всяка година да напомня за силата на груповите усилия за опазване на природата.     \n \t\n", "date": "2018.07.19", "title": "България отбелязва Световния ден на скачането"}
{"url": "http://www.duma.bg/node/171452", "text": "ГЕРБ ще направи пореден опит за намаляване на плащанията в брой, но все още не е уточнено какъв нов праг ще бъде предложен - 5000 лв. или 7 хил. лв. Това стана ясно в сряда вечерта от думите не премиера Бойко Борисов, който присъства на раздаването на годишните награди \"Икономика на светло\" на Асоциацията на индустриалния капитал в България (АИКБ). \nПолагат се усилия за намаляване прага на плащанията в брой, каза Борисов и допълни, че с финансовият министър Владислав Горанов са привлекли вицепремиера Валери Симеонов да ги подкрепи, за да свалят плащанията в брой на 5000 лв. или поне на 7000 лв. \nПрез миналата година ГЕРБ направиха трети пореден опит да намалят прага на сумите, които могат да се плащат в брой, но не получиха парламентарна подкрепа. Тогава Народното събрание отхвърли предложението на правителството плащанията в брой да бъдат ограничени до 5 хил. лева. Против намалението на прага гласуваха включително коалиционните партньори на ГЕРБ - \"Обединени патриоти\" и явно заради това сега Борисов обяснява, че ще търси подкрепа именно от патриотите. Така обаче разрешените плащания в брой останаха до 10 хил. лв., но ГЕРБ винаги са заявявали, че ще продължават да правят опити за тяхното намаляване. Преди години прагът беше намален от 15 хил. лв. на 10 хил. лв. \n\"Само за 1 г. нови 10% изсветляване на икономиката, борбата с корупцията и то по критерии на Асоциацията на индустриалния капитал в България. По време на мандатите на БСП сивата икономика става огромна, а щом дойде правителството на ГЕРБ, икономиката изсветлява\", заяви премиерът. Думите на премиера обаче не кореспондират с изчисленията, на базата, на които АИКБ раздава своите награди. През миналата седмица работодателската организация огласи данните си за сивата икономика през миналата година. По техни изчисления около 10% намаляване на неформалния сектор има, но това е станало за период от близо 9-10 години, а за година намалението е около 3 на сто от БВП. Така, според работодателската организация, сивата икономика в страната остава висока с дял от над 25% от БВП.  \n\"Тази седмица ще видите, обещали сме под 6% ще падне контрабандата на цигари, от 34%\", заяви още премиерът Борисов. Отново от АИКБ са изчислили, че за миналата година има проблеми при събираемостта на акциза върху тютюневите изделия спрямо 2016 г. Това огласиха работодателите през миналата седмица. Спадът на индекса при акциза показва, че не в достатъчна степен са събрани акцизите, за да отговарят на обема на тютюнопушенето в България, обясниха от изследователския екип. \n    \n \t\n", "date": "2018.07.19", "title": "ГЕРБ с пореден опит да намалят кешовите плащания  "}
{"url": "http://www.duma.bg/node/171451", "text": "Депутатите от ГЕРБ Делян Добрев, Валентин Николов и Александър Ненков са внесли в деловодството на Народното събрание проект на решение, с което се възлага на министъра на енергетиката Теменужка Петкова да постигне споразумение с Европейската комисия по делото за злоупотреба на газовите пазари в страната. Страни по това дело са Българският енергиен холдинг (БЕХ) и неговите дъщерни компании \"Булгаргаз\" и \"Булгартрансгаз\". Делото се води от 2015 година, а Брюксел подозира, че компаниите са ограничили достъпа на трети страни до газовата инфраструктура и до пазара на суровини у нас. \nВ края на 2017 година Народното събрание прие решение, с което забрани на БЕХ и принципала - Министерството на енергетиката, да поеме ангажименти и така да се споразумее с ЕК по делото, признавайки вината на компаниите. Според мотивите на вносителя на това решение Таско Ерменков от БСП недостатъците биха надхвърлили евентуалните ползи. Тогава Теменужка Петкова уведоми депутатите, че при признаване на вината ще има възможност за намаляване на финансовата санкция срещу страната ни. \nОт мотивите на новото решение е видно, че министърът на енергетиката и представители на БЕХ са съобщили на 8 юли и на 12 юли, че има нови обстоятелства, които могат да имат оневиняващ или поне значително смекчаващ отговорността на БЕХ характер. Депутатите отбелязват още и решението на ЕК по делото на \"Газпром\", отбелязвайки сходния характер на двете дела. Затова и предлагат решението от ноември 2017 година да не бъде отменено, а допълнено с мандат за Теменужка Петкова да работи за споразумение с Брюксел, а ако поставените цели не бъдат постигнати - да бъде приложено вече одобреното, а именно да не бъде приемана отговорността на енергийния холдинг. \n    \n \t\n", "date": "2018.07.19", "title": "Възлагат на БЕХ да се разбере с ЕК за злоупотреби на газовите пазари"}
{"url": "http://www.duma.bg/node/171450", "text": "Правителството даде мандат на финансовия министър да подаде официално заявление за близко сътрудничество с Европейската централна банка в съответствие с регламент 1024 на Европейския съюз от 2013 година за функциите на ЕЦБ по надзора над банките в общността. Това съобщи самият Владислав Горанов след решението на кабинета. \nТова формално решение е резултат на дългогодишна комуникация между българските власти и страните от еврозоната, Европейската комисия и ЕЦБ като част от пътната карта за присъединяване на България към еврозоната и на българския лев към механизма ERM-2, каза финансовият министър. До няколко часа писмото ще бъде изпратено, допълни той. \nБългария може да влезе в еврозоната три години след постъпването в т.нар. чакалня - механизма ЕРМ II, каза в интервю за БТА заместник-председателят на Европейската комисия Валдис Домбровскис, отговарящ за единната валута, финансовата стабилност, финансовите услуги и капиталовите пазари. Веднъж влязла в чакалнята, страната трябва да остане там поне две години и да отговаря на изискванията от Маастрихт, преди да се присъедини към еврозоната, добави той. След двете години на изчакване се извършва оценка на готовността и практическа подготовка. Обикновено поне три години изминават между влизането в чакалнята и постъпването в еврозоната, поясни Домбровскис. Имало е случаи, в които някои държави, например Литва и Латвия, са чакали почти десетилетие. Зависи от изпълнението на изискванията от Маастрихт. Засега България ги изпълнява всичките и ако това не се промени, ако продължи подобряването на фискалните и макроикономическите политики, има начин да се придвижи към еврото много по-бързо, три години след влизането в чакалнята, заяви заместник-председателят на ЕК.   \n \t\n", "date": "2018.07.19", "title": "Горанов праща молбата за влизане в банковия съюз"}
{"url": "http://www.duma.bg/node/171453", "text": "Дали общинските пътища да бъдат финансирани от тол системата и с колко – този въпрос раздели управляващи и опозиция на днешното заседание на парламентарната комисия по регионално развитие. Депутатите гласуваха промени в Закона за пътищата, внесени от Александър Ненков (ГЕРБ), с които се въвежда смесена система за ползване на пътищата – електронна винетка за леките коли и тол такса за товарните автомобили, предаде investor.bg. Ново звено в Агенция \"Пътна инфраструктура\" (АПИ) ще управлява тол системата, за което ще бъдат назначени около 700 души, заяви председателят й Светослав Глосов. На заседанието от Националното сдружение на общините (НСОРБ) предложиха 20% от тол таксите да отиват за общинските пътища. Глосов не подкрепи това предложение, като каза, че в момента не се плащат такси за републиканските пътища, които минават през урбанизирани територии. По думите му системата може да бъде разширена, да обхване и общински пътища, а средствата да отиват за местната власт. \nТрябва да се намери решение за общинската пътна мрежа, тъй като тя е довеждаща инфраструктура до републиканските пътища, заяви депутатът Никола Динков (БСП). Той призова колегите си на второ четене да намерят начин 10-20% от приходите от тол такси да отиват за ремонт на общинските пътища, тъй като капиталовите разходи за тях изостават. Допълнителни средства за общинските пътища поиска и депутатът Танер Али (ДПС). Светослав Глосов коментира пред журналисти, че технически системата няма проблем да се разшири с общински пътища и може точно да се отчитат преминалите през тях автомобили. Той определи като нереални поисканите 20 на сто. \nНа заседанието стана ясно, че най-вероятно депутатите ще търсят друга формулировка за уикенд винетката, за да е по-ясно тя за какъв период ще важи.     \n \t\n", "date": "2018.07.19", "title": " Левицата иска 10-20% от приходите от тол такси да са за общинските пътища"}
{"url": "http://www.duma.bg/node/171455", "text": "Министерският съвет прие вчера нова методика за определяне цената на услугата \"Доставяне на вода за напояване\", съобщи правителствената пресслужба. Според информацията методиката предлага нова ценова политика, която преодолява недостатъците на сегашната и отговаря на изискванията на европейската Рамкова директива за водите. \"Методиката се основава на принципа водните услуги да се предлагат на цена, покриваща всички разходи за извършването им. Освен това политиките по ценообразуване трябва да предоставят подходящи стимули за устойчиво и ефективно използване на водите, при постигане на баланс между социален, екологичен и икономически ефект\", допълва съобщението. Експертите са на мнение, че прилагането на новата методика ще допринесе за по-справедливо и балансирано разпределение на разходите и повишаване на ефективността на услугата. Предлагат се подобрения и улеснения, както за доставчиците на услугата \"Доставка на вода за напояване\", така и за ползвателите.   \n \t\n", "date": "2018.07.19", "title": "Включват в цената на водата за напояване всички разходи"}
{"url": "http://www.duma.bg/node/171454", "text": "Повече от 4000 гръцки фирми, използващи името \"Македония\" за своите продукти, трябва да ги регистрират в компетентните европейски и международни агенции, преди да влезе в сила споразумението относно името на Бившата югославска република Македония, съобщава \"Грийк рипортър\". Собствениците на фирми трябва да регистрират произхода на продуктите си така, че да не бъдат объркани с продукти, идващи от Бившата югославска република Македония, ако и когато договореното име \"Северна Македония\" стане официално за балканската страна. \nФедерацията на бизнеса в Северна Гърция предупреждава собствениците на бизнес и индустрията за ситуацията и ги приканва да действат бързо, за да избегнат объркване на международния пазар. \"Бизнесът трябва да действа бързо\", коментира Атанасиос Саввакис и допълва, че досега никоя гръцка компания не е регистрирала своя продукт на Световната организация за интелектуална собственост - WIРO, като Македонски. Вместо това, две компании в БЮРМ вече са го направили. Разходите за регистрация на техните продукти не са малки, разходите за регистрация на всеки отделен продукт в европейските агенции, включително съдебните такси, възлизат на около 2000 евро. За да се регистрира в Световната организация за интелектуална собственост, съответната цена е 8000 долара на продукт. \nМакедонска млечна промишленост в Солун, в търговската си марка подчертава, че техните продукти идват от македонски ферми. Има и компании с имена Македонска хартия, Македонски текстил, Македонска ферма за щрауси, Македонски хотели, Македонски метални индустрии, винопроизводители Македония и др. Всички тези компании ще имат проблеми в бъдеще и да се отличават от бизнеса в БЮРМ, освен ако не регистрират своите продукти, за да означат гръцкия си произход. Същото важи и за деликатеса \"Македонска халва\". \n    \n \t\n", "date": "2018.07.19", "title": "Гръцки фирми бързат да регистрират продукти с името Македония"}
{"url": "http://www.duma.bg/node/171456", "text": "Правителството одобри допълнителни средства за бюджета на Министерството на туризма. Ведомството ще може да поема допълнителни ангажименти за разходи в размер до 4,77 млн. лв. Това реши Министерският съвет днес, като прие промени в утвърдените максимални размери на ангажиментите за разходи на ведомството, които могат да бъдат поети през 2018 г. Увеличението ще бъде за сметка на намаление на равни части от полагащите се средства за разходи за периода 2019 г. - 2021 г., с което ще бъде запазен одобреният разходен таван по бюджета на министерството. \nСредствата ще бъдат вложени в комуникационна кампания на целеви пазари. Тази година ресорното ведомство иска да наблегне върху комуникационен микс от телевизионна, външна, печатна, радио и онлайн реклама. За популяризирането на страната ни ще се организират и В2В събития, медийни срещи и пресконференции, с които да се стимулира изборът на България като туристическа дестинация. \nПрез последните години управляващите увеличиха парите за реклама на туризма, през годините бяха отпускани и допълнителни средства за тази цел. Отпуснатите вчера средства не са първите допълнителни пари за министерството на Ангелкова за тази година.     \n \t\n", "date": "2018.07.19", "title": " Управляващите дадоха още 4 млн. лв. на Ангелкова за реклама"}
{"url": "http://www.duma.bg/node/171403", "text": "Ако сте от хората, които се хранят здравословно, сигурно сте се замисляли кога трябва да консумирате плодовете. За да извлечете максималната полза от тях и да заредите тялото си с полезните хранителни вещества, трябва да ги консумирате в определено време, съветва Дарик нюз. Ако похапваме плодове на закуска, ще се чувстваме много по-жизнени и пълни с енергия през целия ден, особено ако имаме намерение да тренираме сутрин и обилната закуска не е подходяща в този случай. Плодовете са източник на антиоксиданти, флавоноиди, витамини, минерали, каротеноиди, фибри, които ще ни карат да се чувстваме прекрасно през целия ден. Ако ядем плодове късно вечер, високите нива на захар може да попречат на съня ни. Плодовете трябва да се консумират преди хранене. Най-добре е това да става 30 минути преди основното хранене, когато вече плодовете ще бъдат смлени и няма да имаме проблем с храносмилането. Плодовете не трябва се смесват с друга храна. Така се предотвратява ферментацията и се създава усещане за ситост. Специалистите препоръчват да се ядат само от един вид на хранене.   \n \t\n", "date": "2018.07.19", "title": "Най-подходящото време да хапваме плодове"}
{"url": "http://www.duma.bg/node/171404", "text": "Една от най-влиятелните хард рок банди в историята на световната музика - \"Гънс енд роузис\", празнува дебютния си албум \"Appetite For Destruction\" с нова ремастерирана и обогатена версия. Изданието е озаглавено \"Appetite For Destruction: Locked N' Loaded\". Оригиналната версия на албума излиза за първи път на 21 юли 1987 г. и се превръща в най-продавания дебют в САЩ за всички времена с над 30 млн. реализирани копия в световен мащаб. \nФорматите на изданието са стандартно CD, двойно делукс CD, двоен винил и супер делукс CD бокс. Албумът се отличава с някои от най-великите рок песни в историята на световната музика - \"Sweet Child O' Mine\", \"Welcome To The Jungle\", \"Nightrain\" и \"Paradise City\". Допълнителни акценти в него са първите два пробни записа на епичния шедьовър \"November Rain\" от 1991 г., кавър версии на песните \"Heartbreak Hotel\" на Елвис Пресли, \"Mama Kin\" на \"Аеросмит\", две напълно различни версии на парчето на \"Ролинг стоунс\" \"Jumpin' Jack Flash\" (с електрическа и акустична китара) и две незавършени парчета - \"The Plague\" и \"New Work Tune\". \n\"Appetite For Destruction: Locked N' Loaded\" излиза у нас от \"Анимато мюзик/Universal Music Group\" с медийната подкрепа на радио Z-Rock. \n    \n \t\n", "date": "2018.07.19", "title": "\"Гънс енд роузис\" празнува дебютния си албум с нова обогатена версия"}
{"url": "http://www.duma.bg/node/171407", "text": "Организаторите на \"Балканска магия\" във Велинград добавят нови имена в музикалната си програма. Това са Крум, Диона, Елица, както и фолклорните изпълнители Дафина Димитрова, Филип Синапов и Стилиян. \nФестивалът на музиката, мезето и питието ще се състои на стадион \"Чепинец\" на 19, 20, 21 и 22 юли в СПА столицата на България, където посетителите ще отпразнуват и 70-годишнината на Велинград. Певецът Крум, носител на множество призове, ще се изяви днес, 19 юли. След него на сцената ще излезе атрактивната Диона - голямата победителка на \"БГ мюзик фестивал\" в категорията \"Хип-хоп/R&B\" с песента \"Жестока\". Към програмата ще се присъедини и Детско-юношеската вокално-инструментална школа \"Звънче\" от Велинград с худ. ръководители сем. Казалиеви. \nНа 20 юли новото попълнение ще бъде народният певец от ефира на Фен фолк тв Филип Синапов, известен най-вече с изпълнението на песни от родопската фолклорна област, също носител на престижни награди. Почитателите на народната музика ще имат възможност да се насладят и на Ансамбъла за автентичен фолклор от Драгиново с худ. ръководителка Грета Кадьова. По-късно вечерта сърцата на посетителите ще покори певицата на Фeн тв Елица, която изпълнява еднакво добре различни стилове. На 21 юли към музикалната програма ще се включи младата народна изпълнителка Дафина Димитрова, два пъти носителка на сребърен медал от фестивала \"Орфеево изворче\" и \"Орфеева дарба\". Същия ден на сцената на стадион \"Чепинец\" ще се качи младият изпълнител Стилиян, който наскоро издаде дебютния си албум \"Началото\". Децата от вокалната група \"Караоке\" на НЧ \"Отец Паисий-1893\" във Велинград също ще омагьосат публиката с песните си, предвождани от художествената си ръководителка Юлиана Ковачева.   \n \t\n", "date": "2018.07.19", "title": " \"Балканска магия\" превзема Велинград  "}
{"url": "http://www.duma.bg/node/171402", "text": "Билетите за минифеста \"Фрий спирит дей\", който ще се състои на 29 септември от 12 ч. във \"Фабрика 126\", вече са в продажба. Те се разпространяват в мрежата на Eventim.bg и неговите партньори, билетния център на НДК, касата в зала \"България\". До 1 август желаещите може да си осигурят достъп до феста на цена от 15 лв. Който изпусне тази възможност, ще може да се сдобие с билет от 20 лв. чак до 29 септември. Организаторът дава шанс и на хората, които взимат спонтанни решения, да влязат в деня на събитието, но на цена от 25 лв. Билетът дава целодневен достъп до програмата, която включва хендмейд базар и провеждането на различни арт работилници. Сред участниците ще бъде нашумялата женска група във фейсбук \"In & Out\", която продава и обменя всякакви интересни находки на дрехи, обувки и аксесoари. Специално за събитието идва Мария Косса, която ще проведе едночасов урок по афро денс. Почитателите на музиката ще могат да се включат и в танцовата работилница \"Театър и движение\". В 20 ч. програмата продължава с участието на диджей Tormoz-Ilka, която ще подгрее феновете за предстоящия концерт от 21 ч. на Ника Любецка - международен проект с музиканти от България, Русия, Нигерия и Ирак, научи ДУМА от Владимир Христовски, пиар на фестивала. \n    \n \t\n", "date": "2018.07.19", "title": "Пуснаха билетите за минифеста \"Фрий спирит дей\" "}
{"url": "http://www.duma.bg/node/171457", "text": "Министърът на земеделието, храните и горите Румен Порожанов ще трябва да даде подробна информация в Народното събрание за случаите на ку-треска при животните в България. Отговорът на Порожанов за острото заболяване се очаква в писмена форма и в срок до 24 юли в парламента. Той е поискан от народния представител на БСП за България Кристина Сидорова. \nКу-треската е заболяване, което засяга не само животни, но и хора. Известна е у нас още с имената клинична треска и балкански грип. Основният \"резервоар\" на заболяването при домашните животни са говедата, овцете и козите. У нас най-често се разпространява от кърлежи, но заразяването може да стане също от мляко и други животински продукти от болен добитък. Клинически при животните заболяването се проявява с преждевременно раждане и аборт на плода и метрит с последвало безплодие при майката. При хората около 50% от болните показват клинична проява.  Смъртните случаи при хората са рядкост - под 2%, а след преболедуване организмът изгражда продължителен имунитет.  \n \"България представлява ендемичен район за инфекцията от ку-треска\", отбелязва във питането си Кристина Сидорова. По нейна информация през последните шест месеца у нас са регистрирани общо десет случая на заболяването. Във връзка с това тя поставя пред министъра редица въпроси. \"Колко и в кои райони са регистрирани случаи на ку-треска? Какви мерки са предприети за спиране на заразата? Ще бъдат ли ваксинирани животни, за да се избегне заразяване на хора и нанасяне на щети за стопаните? Колко кръвни проби са взети и колко от тях са положителни? Има ли данни за заболели хора?\", пита депутатът.     \n \t\n", "date": "2018.07.19", "title": "БСП пита за зачестилите случаи на ку-треска в България"}
{"url": "http://www.duma.bg/node/171414", "text": "Извънреден втори концерт ще изнесе Аюуне Суле днес, 19 юли, от 21 ч. във Второ студио на Българското национално радио. Радиофестивалът \"Аларма пънк джаз\" на БНР обяви датата след изчерпването на билетите за вчерашното излизане на сцената на музикалния шаман от Гана. С двата концерта в София по повод 10-годишнината на \"Аларма пънк джаз\" започва балканското турне на прото-блусмена и сингър-сонграйтър Аюуне Суле, което включва участие на фестивалите \"Каба уикендос\" (с. Долен, Западни Родопи), \"Джаз на село\" (Камен бряг) и \"МКЦ за Скопие\", черноморски концерти във Варна и Бургас, както и изява на откритата сцена \"Водна каскада\" в центъра на Плевен.   \n \t\n", "date": "2018.07.19", "title": "Аюуне Суле с втори концерт в БНР днес"}
{"url": "http://www.duma.bg/node/171412", "text": "Изложбата на французите \"изгнаници\" (21 юни Ц 14 октомври) отива в парижкия Пти пале директно от Тейт Британ в Лондон, по случайност или не, веднага след изложбата \"Холандци в Париж\", съобщава ArtPrice. Френско-пруската война от 1870-1871 г. и революционните събития принуждават много френски художници да се преместят в Лондон, привличащ ги и с възможности за бизнес. Британската империя била на върха на могъществото - индустрията процъфтявала, големите пари се въртели и съответно пазарът на изкуството бил във възход. Но не всички французи били добре дошли там. Произведенията на импресионистите Камий Писаро, Алфред Сисле и Клод Моне не се радвали на успех в консервативен Лондон, въпреки всички усилия на Пол Дюран-Руел, който през 1870 г. открива галерия в града. Но пребиваването в мъглявия Албион се отразява положително на \"изгнаниците\" художници. Повечето от 100-те картини в изложбата са нарисувани в Лондон от импресионистите с някои изключения като фовиста Андре Дерен. Сред най-известните картини са шест творби на Моне от серията със сградата на британския парламент. Това е първият път, когато цели 6 произведения от поредицата, от общо 19 известни до момента, са събрани в Европа от 1973 г. насам.   \n \t\n", "date": "2018.07.19", "title": "\"Импресионисти в Лондон\" отива в Париж"}
{"url": "http://www.duma.bg/node/171458", "text": "Управляващото мнозинство в парламента- ГЕРБ, \"Обединени патриоти\" и \"Воля\", приеха на първо четене промени в Закона за акцизите и данъчните складове, според които и за бирата в опаковки над 5 литра ще е необходим бандерол. Задължението за бандерол за големите опаковки бира трябва да влезе от 1 януари 2019 г. Според левицата това неминуемо ще доведе до поскъпването на бирата. \nОт ГЕРБ искат да вдигнат данъка и на наливната бира. И аз се чудя за какво посягате и на това удоволствие на българина. Ако слушаме премиера, сме преборили контрабандата. Бориме, бориме - ми тя цялата икономика вече трябва да е светла. Този закон ме съмнява дали е писан от вас (бел. ред. Менда Стоянова ГЕРБ). Вече стана масова практика Министерският съвет да пише закони и да ги внася през народни представители. Познавайки вашата експертиза, не вярвам да сте се объркала\", заяви депутатът от БСП за България Драгомир Стойнев. \nДепутатите все пак одобриха вчера на първо четене двойното поскъпване на бездимните цигари. В момента акцизът на тютюна, използван в стиковете на IQOS, което е единственото засега устройство, получило лиценз за работа в България, е 152 лв. за килограм суровина. Така акцизът в крайната цена на кутия с 20 стика е 93 ст. Със сега приетите промени акцизът би трябвало да бъде увеличен до 3,54 лв. за кутия, а стойността й ще се увеличи от сегашните 5,5 лв. на около 10 лв. С промени между двете четения обаче акцизната ставка на тези цигари ще стане 233 лв. на килограм тютюн. По този начин размерът на акциза за една кутия от тях ще достигне 40% от акциза на конвенционалните цигари. В момента ставката представлява 26% от цената на стандартните цигари. \nОт БСП защитиха тезата, че предложенията се правят в разрив със Закона за публичните финанси, според който промени в данъчното законодателство не могат да се правят преди началото на процедурата по изготвянето и приемането на държавния бюджет. Социалистите настояваха за диференцирана ставка на тези продукти, позовавайки се на препоръки на Европейската комисия - тези изделия да се облагат на най-ниското ниво на всеки един пазар, на който се предлагат, докато не бъде приета съответната евродиректива. \n\"Ще гласувам \"против\", както препоръча и премиерът Борисов\", обяви проф. Румен Гечев от БСП. Борисов поиска законопроектът за вдигане на акциза да бъде изтеглен заради недоволството, което породи. Според Гечев мотивите не дават разчети какво ще е въздействието върху приходите и какви ще са промените в разходната част. Чухме за някакви 15 милиона допълнителни приходи, 20 милиона допълнителни приходи, след това два-три милиона допълнителни приходи. Къде са разчетите? В мотивите - няма ги\", заяви депутатът от левицата. \nЗаконодателят е предвидил промяна в данъчните ставки да се прави от началото на годината, подкрепи колегата си от БСП Йордан Цонев от ДПС. Нямало и как да се иска преференция за този продукт, само защото е по-малко вреден. По думите му не е сериозно да се изтъкват фискални аргументи в средата на годината или такива за по-малка или по-голяма вреда.     \n \t\n", "date": "2018.07.19", "title": "Властта слага бандерол и на наливната бира "}
{"url": "http://www.duma.bg/node/171413", "text": "680 изложители от 39 държави и региони представят продукцията си на 29-ия международен панаир на книгата в Хонконг, който продължава до 24 юли   \n \t\n", "date": "2018.07.19", "title": "Панаир на книгата"}
{"url": "http://www.duma.bg/node/171415", "text": "В богатата програма от оперни и балетни спектакли на фестивала \"Опера на върховете\" на Белоградчишките скали по особен начин се вписва \"Реквием\" на Джузепе Верди. Вечерта ще бъде посветена на три исторически годишнини - 370 г. от основаването на Никополската епархия (1648), 330 г. от Чипровското въстание (1688) и в памет на жертвите от въстанието в Северозападна България (1850). Спектакълът е на 20 юли от 20 ч. \nВ естествения декор на природния храм на Белоградчишките скали посланието на заупокойната меса на Верди ще придобие нови измерения в неповторима хармония с духа на историческото място. Маестрото на италианската революция създава своя \"Реквием\" във време на силни душевни сътресения, разочарования от живота и събития от политическата сцена. \nДухът е повален, но не и сломен - това внушава величественото му творение, разгърнато в седем части. Изключителна драматургия, изградена от конфликти и контрастни състояния. Трагичният пролог (Реквием и Кирие) е следван от страшния съд (Диес ире). Това е разтърсваща музика, последвана от трета част (Оферториум), състояние на съзерцание. Четвъртата - Санктус, е бунт срещу смъртта. Агнус деи, Лукс етерна са своеобразен лиричен център, а финалът - Либера ме, е кулминацията, в която бушуват страшният съд и неукротимата сила на живота. Взривът от отчаяние внезапно секва, сякаш дъхът е спрял. Финалът е зловещ шепот, шепот на освобождаването на духа от тялото. \nЦялото това внушение ще оживее под палката на маестро Ерих Вехтер и солистите Камен Чанев, Габриела Георгиева, Гергана Русекова, Светозар Рангелов с оркестъра на Софийската опера.     \n \t\n", "date": "2018.07.19", "title": "\"Реквием\" на Верди ще звучи по повод три исторически годишнини"}
{"url": "http://www.duma.bg/node/171417", "text": "Какво ни е нужно, за да се разходим по някои от най-популярните планински отсечки в България? Колко време ще ни отнеме? Каква екипировка ни е необходима и какви (не)удобства можем да срещнем по пътя? Отговорите на тези и още куп въпроси, свързани с посещението и изминаването на редица известни, а и не чак толкова известни планински маршрути в планините Витоша, Верила, Рила, Пирин и Славянка ни дава ценният наръчник \"През пет планини. Пътеводител за Е4 в България\" на Ива Петрони и Димитър Алексов. Описаните отсечки през петте планини минават както покрай популярни туристически дестинации като Черни връх, Седемте рилски езера, Мальовица, Вихрен, Кончето и Тевно езеро, така и през слабо посещавани, но също толкова вълшебни места като труднодостъпния връх Капатник и сякаш извадената от приказките земя между хижите \"Предел\" и \"Яворов\", научи ДУМА от Емилия С. Николова. \nОсвен ценна информация за продължителността на преходите в часове и степените на трудност, нощувките, транспортните схеми, културно-историческите забележителности и природните резервати, в книгата са публикувани и легенди за всяка от местностите, както и забавни авторски текстове на Ива Петрони, в които тя разказва как протича изминаването на всеки от посочените етапи по маршрута Е4 в България. Важно уточнение също е, че всеки етап може да се измине поотделно в рамките на ден-два, затова не са необходими дълги отпуски или специална физическа подготовка. \n\"През пет планини. Пътеводител за Е4 в България\" (с подзаглавие \"Туризъм за заети хора\") предлага също примерен бюджет за изминаването на всяка от отсечките, както и полезна информация за оказване на първа помощ в планината. \nЛуксозното цветно издание е плод на случайно запознанство в планинарски форум преди цели 11 години между журналистката и авторка на книгата \"Истории за планини и хора\" Ива Петрони и финансиста Димитър Алексов, чиято страст е фотографията. Публикуваните в книгата текстове са писани от Петрони от пролетта до зимата на 2017 г. Фотографиите и графиките са дело на Димитър Алексов. Редакторка на изданието е Пепа Георгиева, а художественото оформление е на Дамян Дамянов. \nДимитър Алексов Снимки Димитър Алексов \n    \n \t\n", "date": "2018.07.19", "title": "Приятно и практично - ценни съвети за планински туризъм от Ива Петрони"}
{"url": "http://www.duma.bg/node/171416", "text": "Албумът \"Шлагерите на Европа\" на известния поп изпълнител Христо Паскалев-Паскал бе сред културните акценти, свързани с първото председателство на България на Съвета на Европейския съюз. Той съдържа по една шлагерна песен от 15 европейски страни - България, Великобритания, Германия, Гърция, Ирландия, Испания, Италия, Полша, Португалия, Румъния, Словакия, Унгария, Франция, Чехия, Швеция. Подборът на повечето от тях е направен със съдействието на посолствата или на културните им институти у нас, уточнява изпълнителят. Проектът на сдружение \"Спектър 21 век\" се реализира под мотото \"Да живеем заедно в Европа, значи и да пеем заедно нейните шлагери\". Създаването на албума във времето е съпроводено от поредица успешни концертни изяви из цялата страна. Един от ярките акценти бе концертът на Христо Паскалев-Паскал \"Шлагерите на Европа\" на сцената пред Народния театър \"Иван Вазов\". \nПаскал има и други тематични албуми, като единадесетият се нарича \"Моя женщина\". Той съдържа 17 от най-красивите песни за любовта и жената, създадени на руски език и е реверанс към огромното творчество в Русия в областта на естрадната музика през последните години. Сред песните са \"Моя женщина\", \"Моя любимая\", \"Птица счастья\", \"Ты люби меня, люби\", \"Обожаю я тебя, обожаю\", \"Ваше блогородие\", \"За твоя красивая улыбка\", \"Без тебя\", \"Я люблю такую\" и др. \"В този албум събрах популярни песни, посветени на нежната половина на човечеството, на Нейно Величество Жената, на тази, която ни вълнува, провокира, кара ни да страдаме и да преживяваме неповторими мигове\", споделя певецът. На елегантната корица на албума погледа привлича нежната и загадъчна \"Рисунка на момиче\" на художника Румен Статков. А песните в него ни отвеждат в един чувствен и красив свят - света на любовта. \n\"В последните десетилетия имах възможност често да се докосвам до великата руска култура. Богатството и разнообразието на народите в Русия обогатяват и дават палитрово разнообразие на традициите и особено на онези от тях, които са вплетени в музикалните форми. Това ме вълнува и засили желанието ми да изпея едни от най-хубавите песни за любовта, създадени в Русия. Надявам се, този мой втори албум на руски език да вдъхне повече нежност и романтика в нашия живот днес\", споделя Паскал. \nПървият негов руски албум е издаден през 2009 г. по повод Годината на България в Русия - \"Я приеду к вам, ребята\". В него са събрани специално направените за изпълнителя песни \"Я приеду к вам, ребята\", \"Москва, любовь моя\", \"Москва-София\" и др., създадени по стихове на поетите Сергей Литвиненко, Галина Боголюбова (президент на Славянски фонд \"Русия\") и Ирина Хинкова, както и популярни руски песни, включително и такива за войната. \nСъздаването на два диска на руски език от Паскал не е случайно. През последните две-три десетилетия той гастролира често по различни поводи в Русия. Многобройните му срещи с публиката там го вдъхновяват и изпълват с желание за творчество. До момента в богатия репертоар на Паскал има над 250 песни на 20 езика. Певецът е гастролирал в много страни на различни континенти. Има актьорски изяви в 19 игрални филма - български, полски, испански, италиански, френски и канадски. Освен това е в международното жури на престижни конкурси за млади попизпълнители в Pусия, Украйна, Молдова, Румъния и България. За своята цялостна дейност в развитието на музикалната култура през 2003 г. Христо Паскалев-Паскал получава наградата на Славянския фонд \"Русия\". През 2005 г. ООН - Европейският комитет по награди и премии, го удостоява с почетна грамота и значка за заслуги в укрепването на дружбата между народите. През март 2006 г. става лауреат на международната награда \"Пилар\" за заслуги във възраждането на Русия. Същия месец посолството на Руската федерация в София му връчва годишната награда \"Златна муза\" за принос в популяризирането на руската култура и изкуство в България. А през 2008 г. Федерацията за приятелство с народите на Русия и ОНД му присъди почетния си знак за \"Укрепване на дружбата между България и страните от ОНД\".     \n \t\n", "date": "2018.07.19", "title": "Паскал събра в албум шлагери на Европа  "}
{"url": "http://www.duma.bg/node/171419", "text": "След двата триумфални концерта през март 2017 г. за първата среща на министрите на културата Г-7 във Флоренция Маестро Рикардо Мути се върна в града в началото на юли. Поводът беше 50 години от дебюта му на фестивала \"Маджо музикале фиорентино\", с който започва и неговото световно утвърждаване. Диригентът пое днешния оркестър и представи концертно изпълнение на \"Макбет\". Това е Вердиевата опера, която Мути е дирижирал най-често, включително и на фестивала \"Маджо музикале\" през 1975 г. \nЛюбовта между Маестрото и Флоренция е страстна и трайна. При едно от гостуванията си с филхармонията на Скалата (2004) той споделя: \"За мен всичко се роди във Флоренция. Повярвахте ми, когато бях никой. Изпитвам дълбока благодарност към града.\" \nДнес Флоренция изрази своята признателност към Мути. Ден преди първия от двата му концерта, които закриха 81-вия фестивал \"Маджо музикале фиорентино\", в салона в Палацо Векио - кметството на града, се състоя среща между него и почитателите му. \nСлед официалните речи на кмета Дарио Нардела и на директора на операта Кристиано Киарот последваха трогателни подаръци. Мути се почувства в свои води и се отдаде на спомени. С присъщия си хумор и сарказъм, с честото цитиране на флорентинеца Данте, с препратки към артистите от Ренесанса, от които се възхищава, Маестрото пренесе пълната зала към далечната вече 1967 г. Завършил курса по диригентство, той e назначен във факултета по пиано към Консерваторията на Милано, но заплатата е ниска. Спечелва конкурса за диригенти \"Кантели\", който му позволява да избира работа между оперите на Генуа, Катания и Флоренция. В града на Данте е предвиден концерт със солист Святослав Рихтер. Мути предполага, че вече големият пианист ще иска предварително да се запознае с никому неизвестния диригент и подготвя известения репертоар - Концерт за пиано и оркестър в си бемол мажор K450 на Моцарт и Концерт в ре мажор на Бритън. Фаталната среща става в музикалната академия \"Киджана\" в Сиена. Рихтер поканва Мути да изсвири на пианото оркестровата част на произведенията. Накрая обобщава: \"Ако дирижирате така, както свирите, съгласен съм на концерт с вас.\" \nИдва пролетта на 1968 г. и Мути се среща за първи път с оркестъра на Флоренция. Той е наследил от своите професори чувството за дисциплина. Музикантите обаче са заети с профсъюзни борби и са напълно безразлични към качилия се на подиума 27-годишен младеж. Той започва да дирижира, спира, за да каже нещо, но никой не му обръща внимание. Преминава в атака: \"Перчите се с голямо име, но мисля, че една част от този оркестър трябва да бъде изхвърлена!\" Инструментите и говорилнята изведнъж притихват. Така се ражда любовта между Мути и \"Маджо музикале фиорентино\", както и дългогодишното му приятелство с Рихтер. Въпреки това стачката не е избегната, но тя е в полза на диригента - директорът на операта премества концерта от март в май 1968 г. - по време на музикалния фестивал. Изпълнението става събитие и \"това предопредели цялата ми кариера\", признава Маестрото. \nНазначават го за музикален директор на \"Маджо музикале\", на който пост остава до 1980 г. За този период поставя 21 заглавия, от които 10 опери на Верди. Въвежда в симфоничния репертоар много съвременни автори. Прави необичайни и запомнящи се представления - \"Африканката\" на Майербер, \"Вилхелм Тел\" на Росини в интегралната му шестчасова версия, легендарния \"Орфей и Евридика\" на Глук, режисиран от Лука Ронкони, \"Ифигения в Таврида\" пак на Глук, \"Палячи\" на Леонкавало с участието на тенора на Тосканини Ричард Тъкър и много други.  \nНаема апартамент под наем, оженва се и трите му деца се раждат във Флоренция. Успява да си купи малък роял \"Шимел\", най-евтиния модел в магазина. \"Този инструмент и досега е с мен. Днес бих могъл да си позволя голям роял \"Стенуей\", но тъй като вярвам, че предметите имат душа, не искам да се освободя от \"Шимел\".\" \nМути има на своя страна оркестъра, балета, хора, публиката. Сработва се и с всички кметове на града. Признава, че като човек е политик, но когато дирижира, е артист и го интересува само изкуството. Цитира своя съгражданин - неаполитанеца Едуардо де Филипо: \"Аз съм човек на свободна практика и не се обвързвам с никого.\" Тъкмо затова с ирония припомня едни от най-мрачните флорентински периоди: политиците го нападат, че си позволява заедно с другия \"мошеник\" - артистичния директор Роман Влад, да програмира през 1970 г. \"оперките\" \"Селска чест\" на \"миришещия на фашизъм\" Пиетро Маскани и \"Палячи\" на \"нещастния неаполитанец\" Руджеро Леонкавало. И то в престижния оперен театър на знатната Флоренция. Дискутира се дори в градската управа, но \"накрая излязохме наглава\", с гордост заявява Маестрото. Но най-лошото предстои. По време на прелюдията със сицилианската песен от \"Селска чест\" на сцената неочаквано излиза господин със сив шлифер и крещи: \"Флорентинци, италианци, докато тук слушате музика и се забавлявате, в болниците на Флоренция се мре от евтаназия.\" Адът е пълен: размирици сред публиката, завесата се спуска, виновникът е задържан, идва полиция. След половин час операта започва отново и вече без прекъсвания. \nПолитическа намеса има и за сценографията на \"Вилхелм Тел\" от Росини. На крайно ляв музиковед му се привижда прекалено червено знаме (всъщност е вишнево) върху замъка на \"лошия\" Геслер и заплашва, че ще направи нечуван скандал, ако цветът не се смени. Пиер Луиджи Пици, сценографът, е доста уплашен, макар че Мути го съветва да остави всичко така, както го е замислил. На другия ден диригентът с изненада вижда, че знамето е червено-черно. \nПубликата беше любопитна да разбере за пословичното съперничество Клаудио Абадо - Рикардо Мути. \"Още в първите ми години във Флоренция някой пожела да ни набеди, че сме противници. Група фанатици подклаждаше това мнение, а критиците и журналистите се възползваха. Глупости, между мен и Абадо винаги е имало взаимно уважение.\" \nНакрая Мути изрази старата си мечта да се пренесат от парижкото гробище \"Пер Лашез\" тленните останки на флорентинския композитор Луижди Керубини - \"архитект на музиката\", смятан от Бетовен за \"най-големия музикант на епохата\". В базиликата \"Санта Кросе\" има негов празен саркофаг, който го очаква. Маестрото, който през 2004 г. създава младежкия оркестър \"Керубини\", се обърна към италианския президент и към министъра на културата да убедят френския президент Макрон да разреши пренасянето. И обеща, че, ако това стане, той лично ще дойде и с оркестъра на \"Маджо музикале\" ще изсвири в църквата Ревием в ре минор за мъжки хор и оркестър, написан от Керубини за собственото му погребение. \nСлед финала на втория концерт в операта Рикардо Мути, последван от присъстващите официални лица, както и от стотици зрители, подписа официален апел до президента на Италия Серджо Матарела, в който се настоява тленните останки на Луиджи Керубини да бъдат върнати във Флоренция. \nДокато градът организираше юбилея на диригента, пристигна приятната новина, че на Мути - \"Маестро сред майсторите\", е присъдена престижната Императорска премия 2018 (това е 30-ото й издание) на японската асоциация \"Japan art\". Официалната церемония ще се състои през октомври в Токио, сумата е 15 милиона йени (около 115 хиляди евро). Това е най-престижната награда за изкуство в света, равностойна на Нобел, която всяка година се дава за музика, живопис, скулптура, архитектура, театър/кино на артисти за тяхното влияние и принос в световното изкуство.  \nМинистърът на културата Алберто Бонисоли изпрати поздравителен адрес до Рикардо Мути, фестивала \"Маджо музикале\" и гражданите на Флоренция: \"Това е щастлива среща между Рикардо Мути и Флоренция в името на културата. Маестро Мути открай време учи младите и им предава удоволствието от класическата музика, и я разпространява по света като инструмент за диалог. Искам да му изразя искрената си благодарност за всичко онова, което е направил за италианската култура през тази 50-годишна кариера и за възторга и очарованието, с които ни е заразил чрез музиката.\" \nМути в Палацо Векио \nС фланелката на отбора \"Фиорентина\" за 50-годишнината от дебюта си \nРикардо Мути и Святослав Рихтер     \n \t\n", "date": "2018.07.19", "title": " РИКАРДО МУТИ ТРИУМФИРА ВЪВ ФЛОРЕНЦИЯ "}
{"url": "http://www.duma.bg/node/171437", "text": "Дългоочакваната среща между президентите Владимир Путин и Доналд Тръмп най-накрая се състоя. Самият факт на срещата вече е голямо положително събитие в международния живот. В края на краищата ситуацията не може да се счита за нормална, когато лидерите на двете водещи световни сили не се срещат от години! Твърде много проблеми са натрупани в света и отговорността на двете страни за тяхното разрешаване е твърде голяма, за да се отлага безкрайно руско-американската среща на високо равнище. \nПрезидентите обаче направиха тази важна стъпка напред, без която последващите стъпки просто биха били невъзможни. Без лична среща на президентите в руско-американските отношения нищо не може да се направи. Това винаги е било така и е малко вероятно общата схема за развитие на връзките между двете страни на принципа \"от горе на долу\" да се промени в обозримо бъдеще. \nСлед Хелзинки идва еднакво труден и отговорен период. Както показаха дискусиите в Хелзинки, централната тема на отношенията между Русия и Съединените щати остава проблемите със сигурността във всичките й многобройни измерения.  \nВ посока на Сирия САЩ  всъщност се помириха със запазване на режима на Башар Асад в Дамаск за известно време и не претендират да играят централна роля в мирния процес. Американците също няма да напуснат района по очевидни причини. Както в Москва, така и във Вашингтон е добре разбрано, че сирийската криза ще продължи. Ето защо, на този етап, за Русия и САЩ важното е предотвратяване на инциденти, свързани руски и американски военни в Сирия, както и да продължават да обменят мнения по ситуацията в страната, за да се улесни изпълнението на споразуменията в Женева през 2012 година. \nПо въпроса за ядреното разоръжаване на Корейския полуостров основните интереси на Русия и САЩ обективно съвпадат. Същевременно има сериозни разногласия както по отношение на дългосрочното разрешаване на проблема, така и по отношение на непосредствените приоритети. Вашингтон, по очевидни причини, би искал да бъде лидер на този процес и да обере всички лаврите на победителя. Доналд Тръмп се нуждае от поне един видим успех в областта на външната политика и Вашингтон възнамерява да го постигне чрез увеличаване на натиска върху Пхенян. Малко вероятно е Москва и Пекин да приемат подобен сценарий, така че можем да очакваме, че ще се стремят към интегрирано уреждане в рамките на многостранните механизми с тяхното участие. \nЩо се отнася до украинската криза, Русия и САЩ, въз основа на техните интереси, нямат нужда от засилване на военната конфронтация в Украйна. Ето защо ще продължат двустранните консултации. В същото време е възможно в един момент да възникне въпросът как да се свърже Вашингтон към нормандския формат - подобен ход ще избегне опасността от дублиране на механизми за водене на преговори и с невярно интерпретиране на различни дипломатически сигнали от всички страни в конфликта. \nДруга тема, която е на кръстопътя на сигурността и икономиката, е енергийният сектор. Русия и САЩ са сред най-големите производители на въглеводороди в света. И макар че няма почти никаква взаимна търговия в областта на енергетиката, установяването на стратегически диалог тук би отговорило и на дългосрочните интереси на страните. Руската страна никога се е страхувала от конкуренция, но конкуренцията между двете страни в световните енергийни пазари трябва да бъде справедлива и да не включват политически натиск върху партньори и съюзници, принуждаващ ги към очевидно по-лоша сделка. \nКолкото по-скоро бъде определено времето и мястото на следващата среща на президентите на Русия и САЩ, толкова по-вероятно е, че споразуменията, постигнати в Хелзинки, ще се изпълнят и в отношенията между САЩ и Русия ще има положителна динамика. \n    \n \t\n", "date": "2018.07.19", "title": "До Хелзинки и след това"}
{"url": "http://www.duma.bg/node/171438", "text": "\" В самото начало на съвместната пресконференция с Владимир Путин президентът Тръмп заяви, че отношенията между САЩ и Русия \"никога не са били по-лоши\".  \nСлед това той добави, че всичко се промени \"примерно преди четири часа\".  \nТова наистина е така. Със своите изявления в Хелзинки и на срещата на НАТО в Брюксел американският президент обяви  за историческа промяна във външната политика на САЩ,  която може да определи бъдещето на САЩ и съдбата на неговото правителство.  Тръмп отхвърли фундаментални принципи на американската външна политика, сформирани  след края на Студената война, и стовари отговорността за нашите сложни отношения с Русия не върху Владимир Путин, а изключително върху американския елит.   \nВ туита, който Тръмп публикува непосредствено преди срещата с Путин, той обвини и двете страни: \"Нашите отношения с Русия НИКОГА не са били по-зле заради дългогодишната глупост от страна на САЩ, а сега заради фалшифицирания лов на вещици\". По този начин, Тръмп се отрече от протоколите и курса на неоконсерваторите и техните либерални съюзници, а също от изводите на редица аналитични центрове от партията на войната, които усърдно се трудят вътре във Вашингтон.  \nАко се анализира изминалата седмица, през която Тръмп мина пътя от Брюксел през Великобритания до Хелзинки, неговите сигнали бяха ясни, понятни и шокиращи.  \nНАТО е остаряла. Европейските съюзници паразитираха върху американската система за отбрана, увеличавйки активното салдо на своя търговски баланс в наш ущърб. На това бе сложен край. Повече европейците няма да крадат нашите пазари и  \nще започнат за плащат за собствената си отбрана.  И няма да има никаква втора Студена война. Няма да допуснем така, че анексията на Крим и подкрепата на Путин за пропуските на опълченци в Източна Украйна да попречат на нашата работа за сближаване и установяване на партньорски отношения с тях, казва Тръмп. Възнамеряваме да съгласуваме условията на договорите за въоръженията и да разрешим нашите разногласия така, както това бе направено от Роналд Рейгън и Михаил Горбачов. \nСрещата в Хелзинки доказа, че Тръмп е бил сериозен, когато е казвал, че \"мирът с Русия е нещо добро, а не лошо\". \nЩо се отнася до Сирия, Тръмп даде ясно да се разбере, че те с Путин сътрудничат с (израелския премиер) Бенямин Нетаняху, който настоява иранските войски и подкрепяните от Иран сили да стоят по-далеч от Голанските височини. Що се отнася до американските войски в Сирия, Тръмп каза, че те ще се махнат оттам, веднага щом \"Ислямска държава\" бъде унищожена. \nЗад всичко това стои още един сигнал: Америка се прибира у дома от войните на териториите на чужди държави и възнамерява постепенно да се  отърси от ангажиментите пред други страни. \nПреди и след срещата Тръмп-Путин много телевизионни канали демонстрираха същото враждебно отношение към президента, както винаги. Може медиите да не са \"враг на народа\", както смята Тръмп, те вече се превърнаха в заклети врагове на сегашния президент.    \nНякои искаха Тръмп да се държи като Никита Хрушчов, който фактически провали парижката среща на върха през май 1960 заради неуспешната операция на американското разузнаване - няколко седмици преди срещата над Уралските планини бе свален американският шпионски самолет U-2. \nХрушчов заставя Айк (президентът Айзенхауер - ред.) да поднесе извинения. Айк отказа, което предизвика буря от негодувание от страна на Хрушчов. Някои медии, очевидно, са се надявали, че Тръмп ще се държи по същия начин. \nКогато говореше за \"глупостта\" на американския  външнополитически елит, довела до рязкото охлаждане в руско-американските отношения, какво ли Тръмп може да е имал предвид?  \nИмал ли е той предвид, че САЩ разшириха НАТО чак до руските граници след разпада на СССР? \nИмаше ли той предвид, че нахлуването на САЩ в Ирак, за да бъде лишен Саддам Хюсеин от оръжие за масово поразяване, което не е притежавал, стана причина за нашите безкрайни войни в Близкия изток?  \nИмал ли е той пред вид, че подкрепата на САЩ за сирийските метежници, които се стремяха да свалят Башар Асад, доведе до подем на \"Ислямска държава\" и 7-годишна война, в която загинаха половин милиона хора. Война, в която Путин най-накрая се намеси, за да помогне на своя сирийски съюзник?  \nИмал ли е той предвид, че анулирането от Джордж Буш на Никсъновия Договор за противоракетна отбрана и стремежът му да създаде система за ПРО накараха Путина да наруши договора за ракетите със среден и малък обсег и да предприеме разполагане на крилати ракети, за да й се противопостави?  \nИмал ли е той предвид, че подкрепата на САЩ за протестиращите в Киев, свалили проруския режим в Украйна, накара Путин да завладее Крим, за да съхрани руската военна база в Севастопол? \nМного от ходовете на Путин, които ние толкова яростно осъждаме,  \nбяха реакция на нашите собствени действия. Русия анексира Крим, избягвайки кръвопролития. В същото време САЩ не бомбардираха ли Сърбия в продължение на 78 дни, за да принудят Белград да отстъпи Косово?  Нима тази военна кампания бе по-оправдава в нравствен смисъл от това, което Путин направи в Крим? \nАко руските разузнавателни служби са проникнали в електронната поща на членовете от Националния комитет на Демократическата партия, обнародвайки информацията защо Бърни Сандърс няма шансове, Тръмп твърди, че няма никакво отношение към това. Нима две години по-късно разполагаме с необорими доводи за обратното? \nТръмп твърди, че намесата на Русия изобщо не е повлияла на изхода от президентските избори през 2016-та година и той няма да позволи на всички, които са зациклили на \"Рашагейт\" да му попречат за подобряването на отношенията с Русия.  \n    \n \t\n", "date": "2018.07.19", "title": "Тръмп отмени втората Студена война"}
{"url": "http://www.duma.bg/node/171439", "text": "Израелският парламент отмени приетата през април поправка на основния закон за правителството, която позволяваше на премиера и министъра на отбраната да вземат в екстремни ситуации решение за обявяване на война без съгласието на военно-политическия кабинет и парламента. \nТова решение беше подкрепено от 77 депутати с 16 гласа \"против\". Сега обявяване на война или начало на военна операция в голям мащаб трябва да бъде одобрено от военно-политическия кабинет, в който влизат ключови министри, както беше преди приемането на изменението на 30 април тази година. \nИзменението позволяваше, в случай на извънредна ситуация, когато не може да чака за свикване на необходимия кворум от членове на кабинета, премиерът и военният министър заедно да вземат решение за началото на военни операции.      \n \t\n", "date": "2018.07.19", "title": " Израелският премиер лишен от правото да обявява война"}
{"url": "http://www.duma.bg/node/171442", "text": "Кубинсикият президент Мигел Диас Канел заяви, че промените в страната няма да доведат до преход към капитализъм. \nОстровната държава провежда конституционна реформа, която ще узакони частната собственост и пазарната икономика. Това обаче няма да доведе до отказ от социализъм, който кубинците асоциират с качествено здравеопазване и образование, но също и с неодобрение на финансовото неравенство. \n\"В Куба няма да има преход към капитализъм или каквото и да е отстъпление от нашата политика или от революцията\", заяви 58-годишният Диас Канел в специално обръщение. \nСпоред конституционната реформа стратегическите сектори на икономиката ще останат под централизирано управление, но чуждестранните инвестиции ще бъдат признати за важен стимул за развитие. \n    \n \t\n", "date": "2018.07.19", "title": " Куба няма да прегърне капитализма"}
{"url": "http://www.duma.bg/node/171440", "text": "Разузнаванията на САЩ и Великобритания твърдят, че руските спецслужби възнамерявали да възобновят някакви секретни операции срещу Запада, прекъснати заради Световното първенство по футбол в Русия и срещата Тръмп-Путин в Хелзинки. \nТелевизията Си ен ен, която се позовава на източници от тайните служби, твърди, че операциите били спрени, за да се минимизира риска от възникването на гръмки инциденти, които биха могли да се отразят негативно върху Мондиала и срещата в Хелзинки. Според източниците руското разузнаване можело да се опита да изостри вътрешно-политическата обстановка и да подкопае доверието към властите на държавите от Запада. Медията не уточнява за какви точно операции става дума.  \nТелевизията припомня, че подобна ситуация е имало по време на Зимната олимпиада в Сочи през 2004 година. \nВладимир Путин неведнъж е критикувал САЩ и Великобритания заради обвиненията им, без да представят нито един документ. \n    \n \t\n", "date": "2018.07.19", "title": "Америка подозира Кремъл в нови шпионски афери"}
{"url": "http://www.duma.bg/node/171441", "text": "Руското министерство на отбраната съобщи, че е готово да засили сътрудничеството си с американската армия в Сирия след разговорите между Доналд Тръмп и Владимир Путин, съобщиха руски медии. \nМинистерството има готовност за \"практическо прилагане\" на споразуменията, постигнати от Тръмп и Путин. Според тях военното ръководство на Русия може да разшири контактите си с партньорите от САЩ за \"сътрудничество в Сирия\".  \nВладимир Путин заяви, че Русия и САЩ са постигнали обща позиция по отношение на Сирия на преговорите в Хелзинки с Доналд Тръмп. САЩ и Русия подкрепят противопоставящите се страни във войната в Сирия, но и работят за евентуална сделка за баланса на регионалната власт в следвоенна Сирия.   \n \t\n", "date": "2018.07.19", "title": "Русия праща сигнал на САЩ за Сирия"}
{"url": "http://www.duma.bg/node/171459", "text": "Лекар и двама специалисти от ДКЦ-V в Пловдив са съкратени, след като учредяват синдикална секция към КТ \"Подкрепа\" в лечебното заведение, алармираха от синдикалния регионален съюз. Физиотерапевтът д-р Антония Динева, която става председател на секцията в бившата поликлиника, и двете рехабилитаторки Добринка Георгиева и Красимира Вичева получават заповедта са освобождаване от работа на 10 юли, в деня на учредяване на организацията. Мотив за прекратяване на трудовите им договори е съкращаване на трите щата и това, че работят на 4 часа и в друго лечебно заведение. \nСпоред уволнените истинската причина  е учредяването на синдикалната структура. Зам.-председателят на КТ \"Подкрепа\" в града Христо Даскалов обясни, че управителката на ДКЦ-то била писмено уведомена за създаването на секцията. По думите му само час след учредяването и избора на ръководството, в което влизат и трите жени, те са освободени от работа. Той е категоричен, че това е грубо нарушаване на кодекса на труда. От синдиката ще заведат съдебни дела, ще бъде увeдомена и Инспекцията по труда. Вече са подали сигнал до прокуратурата за антисиндикализъм и за злоупотреба със служебно положение от управителя на лечебното заведение д-р Олимпия Литовойска. \nУволнените твърдят, че са получавали възнаграждения под минималната заплата и приетия колективен трудов договор в отрасъл здравеопазване в община Пловдив. \nД-р Литовойска отхвърля обвиненията и твърди, че информацията не отговоря на истината. По думите й съкращаването на трите щата е съгласувано с Инспекцията по труда и като процедура е извършено много преди учредяването на синдикалната организация.   \n \t\n", "date": "2018.07.19", "title": "Медици твърдят, че са уволнени за синдикализъм "}
{"url": "http://www.duma.bg/node/171460", "text": "Бандити са разбили паметника на Стефан Стамболов и са откраднали бронзовия му бюст от Софийските централни гробища. Поруган е и гробът на Тодор Каблешков, съобщиха от ВМРО - Българско национално движение. Те определят деянието като дръзко, нагло, цинично и брутален вандализъм под носа на полицията. Общинският съветник от ВМРО Карлос Контрера пита за сигурността в гробищните паркове и как е възможно случайно да се разбира, че гробовете на Стефан Стамболов и Каблешкови са поругани. Според него има много сериозен дефект със сигурността в гробищните паркове. \n\"Случилото се е недопустимо и имаме колосален провал на охранителна полиция към Второ районно управление, както и на охранителната фирма. Под носа им са откраднали бюста от гроба на Стамболов, на метри от входа, където има охрана. Какво правят тези полицейски патрули и къде са те, когато вандалите вилнеят и сквернят гробове в най-стария ни гробищен парк?\", възмутен е Контрера. Според него полицейските патрули не се справят с вихрещите се по софийските гробища цигански банди. Има отчитане на много дейност, мероприятия и специализирани полицейски операции, но известните на полицията тартори и техните подчинени продължават да върлуват из гробищните паркове, допълва той. \nВМРО настояват да се засили охраната, да се проведе разследване кой не си е свършил работата и да има наказани и уволнени. Те искат охранителната фирма да покрие всички щети.     \n \t\n", "date": "2018.07.19", "title": " Разбиха паметника и откраднаха бюста от гроба на Стамболов"}
{"url": "http://www.duma.bg/node/171471", "text": "Уплашен от ескалиращото напрежение заради убитите в Странджа животни, Бойко Борисов спря протестите на фермерите с уволнения. Вчера стотици гневни животновъди мощно   с викове \"Еничари\" и \"Престъпници\". Под напора на недоволството премиерът освободи от постовете им земеделския зам.-министър Цветан Димитров, шефовете на дирекции Златка Възелова и Георги Праматаров и съветника на земеделския министър Румен Порожанов Бойко Синапов. \n\" . Протестът показа гнева на хората срещу властта\", заяви Корнелия Нинова, която беше сред протестиращите. Тя отново настоя да се спре убиването на животни и за справедливи компенсации.     \n \t\n", "date": "2018.07.19", "title": " Уплашен, Борисов спря протеста на фермерите с уволнения  "}
{"url": "http://www.duma.bg/node/171462", "text": "Касата да плаща за еднакво медикаментозно лечение в болниците на еднакви диагнози на основата на международни ръководства, което лечение да е качествено и ефикасно. Ако даден пациент иска по-скъпо или иновативно лечение, ще си доплаща. Това заяви единственият кандидат за управител на НЗОК д-р Дечо Дечев по време на изслушването му в парламентарната здравна комисия. Кандидатурата му бе представена от ГЕРБ и \"Обединени патриоти\". Очаква се гласуването в пленарната зала да бъде в петък. \nПромени в работата на касата на всички нива предложи д-р Дечев в представянето на концепцията си за развитие на НЗОК. При представяне на вижданията му той засегна проблема с лекарствата и подчерта, че няма друга държава, в която съотношението лекарства:лечение да е 50:50. По думите му ще бъде акцентирано и на ползването на генерични лекарства, когато общественият фонд плаща за лечението на болния. \nПодобно е предложението му и за медицинските изделия - ако пациент иска да ползва по-скъпо изделие от това, което плаща касата, ще трябва да доплати. \nСпоред д-р Дечев лечението на редките заболявания трябва да излезе от НЗОК и да се плаща от МЗ, но да бъде изработена мащабна програма, която до включва генетична диагностика, лечение и пр.   \nД-р Дечев смята, че потенциалът на агенцията за медицински одит трябва да се влее в НЗОК, за да може да се засили контролът. За целта ще трябва да бъде оптимизиран съставът на НЗОК. \nВ момента за лечението в чужбина отговарят НЗОК, Фондът за лечение на деца, както и комисията за лечение в чужбина. Според д-р Дечев трите структури трябва да се обединят, като се ползва потенциалът на международния отдел в НЗОК и бъде увеличен екипът. Идеята му е НЗОК да сключва рамкови споразумения с водещи специалисти от чужбина и когато е необходимо, те да бъдат канени у нас, вместо да се пращат пациенти в чужбина.     \nДо 3 месеца ще предложа конкретни мерки, обеща Дечев. \nКакво ще стане, ако идеите Ви се разминат с МЗ, попита кандидата депутатът от БСП Георги Гьоков. Просто да си търсят друг човек, отговори Дечев, който по-рано в отговор на въпрос от д-р Хасан Адемов отговори: \"Не кандидатствам за стола, а, за да приложа концепцията си. Ако не получа политическа подкрепа, какво да правя там?\" \nЗа кандидатурата на д-р Дечев гласуваха 14 депутати от комисията без \"против\" или \"въздържал се\".   \n \t\n", "date": "2018.07.19", "title": "За по-скъпо лечение ще се доплаща  "}
{"url": "http://www.duma.bg/node/171463", "text": "Въпреки поставянето на знаци, забраняващи влизането на тежкотоварни превозни средства в столичния квартал \"Малашевци\", тирове и камиони продължават да минават по тесните улици под прозорците на домовете на хората. За това сигнализираха пред ДУМА възмутени жители на квартала, които повече от година се борят срещу тежкотоварния трафик в района. От края на май след срещи в Столичната община хората успяха да извоюват поставянето на ограничителни знаци, които да спрат навлизането на превозни средства над 10 тона, с изключение на колите на градския транспорт. Хората са изпратили сигнали до общината и районните полицейски управления за неспазването на забраната, но досега няма реакция. Ограничението важи за два района \"Сердика\" и \"Подуяне\", за които отговарят Второ и Пето полицейско управление. Институциите си прехвърляли отговорността и никой не взема мерки. \nДУМА припомня, че още миналото лято жителите на \"Малашевци\" се оплакаха, че камионите вдигат огромни количества прах, причиняват наднормени нива на шум и създават рискове за пресичащите. Сагата с увеличения трафик започна при пускането в експлоатация на Северната скоростна тангента през 2016 г. и свързването й с кв. \"Малашевци\". Това увеличи движението с над 50%. Улиците обаче не са пригодени за камиони над 40 тона, строителна техника и тирове. \nОт началото на годината хората направиха два протеста и бяха подкрепени от депутати и общински съветници от БСП. Лидерът на столичните социалисти в СОС Калоян Паргов още преди няколко месеца предложи да се поставят забранителни знаци В4, които да спрат движението на товарни автомобили.     \n \t\n", "date": "2018.07.19", "title": " Столичани от \"Малашевци\" отново се оплакаха от тирове"}
{"url": "http://www.duma.bg/node/171467", "text": "Бойко Борисов разпореди вчера на земеделския министър Румен Порожанов да проучи как се е действало по времето на социализма при огнища на зарази по животните. \"Разпореждам на Порожанов да провери как до 1990 г. в комунистическия режим се е действало в такива случаи: армията затваря, загражда, и по същия начин\", обяви премиерът в началото на правителственото заседание. \nМалко преди това земеделското министерство съобщи, че Фонд \"Земеделие\" ще увеличи с 47 лв. помощта \"де минимис\" за стопаните на евтанизирани овце и кози майки в Странджанско или по 190 лв. на животно. Държавата ще похарчи за това около 1 млн. лв., които после ЕС ще възстанови. Средствата бяха обявени малко преди националния протест пред МС. \n\"Не сме изверги и ни е жал за животните, но допуснем ли заразата да мине в други населени места, тогава ще плачат всички\", аргументира се премиерът в защита на евтаназията. По думите му, ако не се прекрати заразата, след това 1,1 млн. животни трябвало да се избият. \"Ще платим малко, но ще дезинфекцират всичко. Колкото и да струва, сега е малко. Просто проявете необходимото съчувствие, човещина, бързо плащайте. Убедете хората и всички останали, че после тази напаст ще влезе навсякъде и тогава целият сектор ще загине. Тогава няма да можем години наред да изнесем никаква продукция - нито сирене, нито масло, нито кашкавал. Тук политика няма и затова извадете, когато компартията се е занимавала с това, как е действала\", занарежда Борисов пред камерите в обичайния си стил и упрекна Агенцията по храните, че е трябвало да прояви максимална човечност, защото \"това са животинки\". \nПорожанов се опита да му каже, че тези мерки вече са взети, но Борисов го сряза: \"Абе, прави се! След като стана проблема, тогава тръгнахте да обяснявате\".   \n \t\n", "date": "2018.07.19", "title": " Борисов ще прилага опита на БКП срещу чумата по добитъка"}
{"url": "http://www.duma.bg/node/171465", "text": "ГЕРБ, ОП и ДПС отхвърлиха предложението на БСП за спиране на концесията за летище София с 59 гласа \"за\", 95 \"против\" и 7 въздържали се. Прекратяването на процедурата беше подкрепено от БСП и \"Воля\". В началото на дебатите социалистите настояха премиерът Бойко Борисов и транспортният министър Ивайло Московски да дойдат в НС. \"Най-учтиво и възпитано молим Борисов да дойде на обсъждането. Разбрахме, че той се афектира, когато му говорим по-рязко\", обяви зам.-председателят на ПГ \"БСП за България\" Драгомир Стойнев. В крайна сметка обаче в пленарната зала пристигна единствено Московски.  \n\"Показателите на летището са във възходяща позиция и то е на печалба. Има увеличение при редовните вътрешни и международни линии, чартърните, бизнес и товарните полети. Всички проучвания са установили нарастване на задоволството на пътниците от обслужването\", заяви зам.-председателят на ПГ \"БСП за България\" Крум Зарков, който изложи мотивите на левицата. В тях той отбеляза, че аерогарата има стабилни показатели с инвестирани над 900 млн. лева в инфраструктура. Зарков постави въпрос за заетите там хора, за риска за националната сигурност, както и евентуалното повишение на летищните такси. \nКонцесия за 47 години и 6 месеца си e чиста продажба, предупреди зам.-председателят на ПГ \"БСП за България\" Георги Свиленски. Той опроверга управляващите, че държавата не може да управлява търговски дружества. \nОчевидно ЖП и пътническите превози не са приоритет в политиката на транспортното министерство, заяви социалистът Димитър Данчев. Таско Ерменков пък опроверга информацията, че управляващите са наели международни консултанти, а документите по концесията са прегледани от ЕБВР и Световната банка. С концесията се дава възможност летище София да попадне в ръцете на трета страна, тъй като в договора е записано, че то може да се управлява и от трето лице, предупреди Йордан Младенов от БСП.   \n \t\n", "date": "2018.07.19", "title": "Отхвърлиха искането на БСП за спиране на концесията на летище София"}
{"url": "http://www.duma.bg/node/171468", "text": "Административният съд в София отказа дa cпpe зaпoвeдтa зa избивaнeтo нa живoтни в Cтpaнджaнcкo. Магистратите бяха сезирани от депутата от \"БСП за България\" Кристиан Вигенин на 15 юни т.г. В жалбата му се настоява съдът да спре заповедта за евтаназия, тъй като има съмнения в достоверността на диагнозата \"чума по дребните преживни животни\". Вигенин пише, че БАХБ e пpeдпpиeлa кpaйни и дpacтични дeйcтвия, вмecтo дa opгaнизиpa дpyги, пpeдвидeни в зaкoнa и в нapeдбитe мерки като поставяне под карантина на cтaдaтa cъc cъмнeния зa зaбoлeли живoтни, или вaкcинaция. \nСАС обаче обяви жалбата за недопустима. Според съдия Лyизa Xpиcтoвa Вигенин не е предоставил доказателства зa нaличиeтo нa пpяк и нeпocpeдcтвeн интepec oт cпиpaнeтo нa евтаназията на животните заради съмнения, че са заразени с чума. Освен това атакуваната от него зaпoвeд нa диpeктopa нa БАБХ, според Зaкoнa зa вeтepинapнo-мeдицинcкaтa дeйнocт, не подлежи на oбжaлвaнe. \nОпределението на съда може да бъде обжалвано пред ВАС. \nВчера следобед вътрешният министър Валентин Радев пък обяви, че евтаназията на животни в заразените райони. \"Започваме да действаме по плана на БАБХ – каквото те кажат. И започваме със стадото на Баба Дора. Тя знае, предупредени са – където се появи нещо, отиваме, унищожаваме, дезинфекцираме, да не се притесняват, компетентни са хората, това ще правим от сутринта\", заяви той.   \n \t\n", "date": "2018.07.19", "title": "Съдът отказа дa cпpe зaпoвeдтa зa избивaнeтo нa живoтни"}
{"url": "http://www.duma.bg/node/171469", "text": "Управляващите изправиха държавата срещу народа. Протестът показа гнева на хората срещу властта. Тези констатации направи Корнелия Нинова на протеста пред МС. Лидерът на БСП подчерта, че партията не иска да се унищожава българското селско стопанство, а на потърпевшите животновъди трябва да бъдат изплатени нормални обезщетения. \n\"Нашите предложения ги знаете. Те са да се спре с убиването на животни, докато не се изясни наистина ли става въпрос за чума. Пак повтарям, че няма доказателства за подобна болест. Настояваме да се изготви програма \"Странджа-Сакар\" за възстановяване на района\", отбеляза Нинова. Това, което им се предлага, е нищо спрямо загубите, които претърпяха. Методиката, която се използва, не е справедлива. Няма как за една патица да се изплаща обезщетение от 250 лв., а за една овца 190 лв.\", каза Нинова. Има ли премиер в държавата? Не може 15 дни да мълчи, докато народът му се вдига на крак срещу него и правителството му\", обясни тя.  \n\"Дойдохме на протеста с хората от Шарково, с които бяхме преди дни по време на избиването на животните им. Правя всичко, което мога, за да им помогна. Животновъдството е българската храна, българската икономика. Хората имат нужда от подкрепа и ние трябва да сме до тях. Убиват българското земеделие, убиват българското селско стопанство\", категорична бе Нинова. Тя призова всички българи заедно да се противопоставят на беззаконието на управляващите. \n  \n  \n    \n \t\n", "date": "2018.07.19", "title": "Управляващите изправиха държавата срещу народа"}
{"url": "http://www.duma.bg/node/171429", "text": "ДЕН НА БЪЛГАРСКАТА ДИПЛОМАТИЧЕСКА СЛУЖБА. Отбелязва се от 1999 г. На тази дата през 1879 г. е издаден указ на княз Александър I, с който се назначават първите български дипломатически представители в чужбина. Драган Цанков, Евлоги Георгиев и Димитър Кирович са изпратени да защитават българските интереси в Цариград, Букурещ и Белград. 1877 - СЪС СЛАВНА ПОБЕДА ЗАВЪРШВА ПЪРВАТА ШИПЧЕНСКА БИТКА ОТ РУСКО-ТУРСКАТА ВОЙНА. Османските орди отстъпват, а руските войски под командването на ген. Йосиф Гурко установяват контрол над стратегическия проход. Боевете на Шипка имат решаващо значение за бъдещото разгръщане на руските настъпателни действия. 1879 - ОСНОВАН Е \"ДЪРЖАВЕН ВЕСТНИК\". Излиза за първи път в София на 28 юли 1879 г. първоначално веднъж седмично, а от 1891 г. - всеки присъствен ден. През първите 12 години е държавно информационно издание, като помества официални съобщения, новини и телеграми от чужбина. По-късно се ориентира към публикуване на влезлите в сила нормативни актове. Излиза до 30 ноември 1950 г., когато е заместен от \"Известия на Президиума на Народното събрание\". След 1989 г. издаването му е възобновено. 1880 - УЧРЕДЕН Е ПЪРВИЯТ БЪЛГАРСКИ МЕДАЛ \"ЗА ОСВОБОЖДЕНИЕТО 1877-1878 Г.\". Инициативата е на княз Александър I. Създаден е по повод третата годишнина от кръвопролитните боеве на Българското опълчение при Стара Загора. По-късно медалът е връчен на всички опълченци. 1903 - ФИНАЛ НА ПЪРВИЯ ТУР ДЬО ФРАНС. Най-престижното колоездачно състезание в света се провежда на територията на Франция и съседните й държави в продължение на около 3 седмици през юли. Победител става колоездачът, завършил целия тур с най-добро време. Французинът Морис Гарин е първият носител на приза. Освен букет цветя той получава чек за 3000 франка и покана за участие в следващото състезание. 1916 - В ДОБРИЧ СЕ РАЖДА ДИМИТЪР СПИСАРЕВСКИ, ЛЕТЕЦ-ИЗТРЕБИТЕЛ (УМИРА 1943 Г.). Загива при първия си боен полет на 20 декември, след като сваля тежък американски бомбардировач Б-24 чрез въздушен таран по време на бомбардировките на София през Втората световна война. Произведен посмъртно в чин капитан. Погребан е на Алеята на летците в Централните софийски гробища. 1980 - ЗАПОЧВАТ ЛЕТНИТЕ ОЛИМПИЙСКИ ИГРИ В МОСКВА (ДО 3 АВГУСТ). Поради навлизането на съветските войски в Афганистан в края на 1979 г. западните страни обявяват бойкот на игрите. Символ на олимпиадата е руското мече Миша. България записва най-доброто си представяне на олимпиади - 41 отличия (8 златни, 16 сребърни, 17 бронзови) и трето място в класацията по медали. Шампиони са гимнастикът Стоян Делчев, кануистът Любомир Любенов, боксьорът Петър Лесов, щангистите Янко Русев и Асен Златев, борците Валентин Райчев, Исмаил Абилов и Георги Райков.   \n \t\n", "date": "2018.07.19", "title": "Датата"}
{"url": "http://www.duma.bg/node/171470", "text": "Гневни животновъди от цялата страна мощно освиркаха вчера управляващите. Те се събраха на протест пред МС заради принудителната евтаназия на стадата в Странджанско. Под звуците на революционни песни недоволните скандираха: \"Еничари\" и \"Престъпници\". Фермери издигнаха плакат, че изгарянето на мъртви животни е крачка към Средновековието. Те носеха български знамена и плакати с надпис \"Искаме справедливо отношение\", \"Кой ще спаси баба Дора?\" и \"Стига лобистки наредби\". Плътен кордон от полиция пазеше властта от народа. \n Протестът беше организиран от Националната овцевъдна и козевъдна асоциация (НОКА), която настояваше за по-високи държавни компенсации за ниските цени на млякото, по-справедливо разпределение на европейските помощи сред животновъдите и по-големи обезщетения за избитите заради чумата животни. \nНа протеста дойдоха десетки животновъди от Ямболско и Бургаско, където бяха избити около 4000 овце и кози. Не просим пари, г-н Борисов, искаме това, което ни отнехте, викаха хората под прозорците на премиера. Към тях се присъединиха и около 80 души от екарисажа в Шумен, останали без работа, след като БАБХ им е отнела лиценза. По техни думи именно заради това заразените животни не се изгарят, каквато е практиката, а се заравят, което крие риск за разпространение на заразата. \nПротестът започна мирно с речи на двамата съпредседатели на НОКА Симеон Караколев и проф. Иван Станков, бивш служебен министър на земеделието от кабинета на Марин Райков. \nСлучващото се в Странджа и всички нередности в животновъдството се дължат на липсата на адекватна държавна политика, заяви Караколев. \"Искаме оставката на всички виновни от администрацията, довели като цяло бранша до това състояние. Вина за случващото се трябва да поемат всички ресорни длъжностни лица\", категоричен беше той. \nПри протестиращите пристигна лидерът на БСП Корнелия Нинова. Сред хората бяха евродепутатът социалист Момчил Неков, народните представители от \"БСП за България\" Кристиан Вигенин и Стоян Мирчев и др. Протестиращите от Шарково посрещнаха Нинова с прегръдки и благодарности, че помогна за спирането на акцията по умъртвяването на животните в селото. През сълзи те споделяха с нея мъката си: \"Те не убиха само животните. Те убиха нас, семействата ни и България\",  \nЖена от Шарково, чието стадо е било избито първо, сподели, че не е била допусната от жандармерията, животните са умъртвени без тя да присъства. Тя се разплака, когато обясни как чувала козичките й да плачат, а не е можела да им помогне. Нейна съселянка разказа как полицаите са нахлули в дома на съседа й, който отсъствал, и убили стадото му. Благодарение на това, че 100 души направили кордон пред дома на баба Дора, козичките й са още живи, но не се знае докога. Хората се оплакаха, че нито един чиновник от 17 000 администрация на земеделското министерство не е отишъл да им обясни за проблема. \nНа фона на траурна музика фермерите изляха гюмове с мляко и запалиха овча вълна в знак на протест срещу изтребването на животните. Под звуците на \"Мила Родино\" те почетоха паметта на Апостола на свободата Васил Левски по случай 141 г. от рождението му. \nСлед това се отправиха към входа на МС, за да връчат искането за оставки. Те предупредиха, че ако това не се случи, са готови за гражданско неподчинение. Под заплахата за ескалация на напрежението, малко след това премиерът Бойко Борисов освободи от длъжност земеделския зам.-министър Цветан Димитров. Той изпълни и искането за уволнение на шефовете на дирекции \"Животновъдство\" и \"Директни плащания и идентификация на земеделските парцели\" Георги Праматаров и Златка Възелова. Освободен е и Бойко Синапов, съветник на земеделския министър.   \n \t\n", "date": "2018.07.19", "title": "Гневни фермери освиркаха властта заради избитите животни в Странджа"}
{"url": "http://www.duma.bg/node/171432", "text": "Мълчанието на агнетата е клише. \nНо дори агнетата вече не мълчат в България. \nКозите и те. Само хората. \nМълчат и търпят. Търпи се, ако ще става по-добре. \nА според една остроумна и за съжаление ужасно вярна фраза, българската история в едно изречение гласи: \"И след това станало още по-лошо\". Знаем си го. \nАла Дядо Вазов - според клишето - има такива народопсихологически стихове: \n\"Преклонената главичка остра сабя не сече. \nТази истина едничка кой би смял да отрече...!\" \nВ известен смисъл е парадоксално, че протестът на майките на деца в неравностойно положение (а при нас, когато е здравословно, кой знае защо то е и социално), протест за защита на правата на децата и на всички други инвалиди, не предизвика сякаш такова социално съчувствие, поне в мрежите като протеста на стопаните на агнета и кози, които също ги имат за свои деца. \nЗащото деца и изобщо млади хора в българските села, че и в малките ни градове, отдавна няма. Те умират, политиците са им издали смъртна присъда отдавна. Агнетата и козлетата са последният останал живот в селата ни. Без тях старите хора ще умрат от мъка и от глад. С тях ще умре и последното село. Не че и страната не си отива - за 28 години се е стопила с 2 млн. души, първа е по смъртност и е последна по родени деца в застаряваща Европа. \nСамо за последните 9 години управление сме по-малко с половин милион при положение, че балансът емигранти - върнали се е почти изравнен: 23 000 срещу 15 000 миналата година. 500 000 не са умирали в десетилетието на войни преди век! \"Правете му сметка\", както би казал някой селски стопанин. Е, не му правят, особено онези, които направихме милионери и милиардери де факто, независимо, че де юре се разписват срещу заплати от по 1000-2000-3000 лева. \nТова на пенсионерите ни без друго трудно може да се нарече живот. В държава, която харчи 500 млн. хей тъй на за хидроинженери и 10 пъти повече - чутовните 5 млрд. лв. за нови оръжия, от които както писахме ще се откраднат 30%, но няма 200 млн. за всичките си инвалиди и 800 млн. за своите пенсионери, за да им осигури поне малко от малко приличен стандарт на ръба на бедността, а не под него, няма какво да говорим за ценности. \nХеле за европейски. Освен ценностите в натура и в брой, които си образуваха онези, които уж работят за нас. \nВреме е вече да сменим плочата. Защото днес агнетата ги убиват без съд и присъда по несъществуваща заповед на ЕС. Утре ще ни приключат и нас. \nАко редактираме леко познатата фраза за идването на фашизма: \"Когато дойдоха за агнетата, не направих нищо, когато посегнаха на децата инвалиди не понечих да ги спася, когато дойдоха за мен - нямаше кой да помогне!\"   \n \t\n", "date": "2018.07.19", "title": " И агнетата вече не мълчат, само българите "}
{"url": "http://www.duma.bg/node/171430", "text": "Изумителен град, красив, пълен с история и истории. Центърът, оформен в 70-те години, е като за изложба. Годините на прехода нанесоха своите поражения, разбира се. Промишлеността е фрагментирана в цехове и цехчета, по улиците се подвикват български и турски имена. Но градът е жив, богат на граждански инициативи, пак интересен, пак хубав, макар и по друг начин. \nЗа пътуващите с автобус Асеновград започва с пейзажите в далечината на Долен и Горен Воден, квартали на града. И от пазара. Пълен с всякакви чудеса, отглеждани от пъргави стопанки в близката околност. Няма друг такъв пазар в България. Всичко можеш да си купиш там, дори когато не ти е необходимо. Просто те изкушават. \nЗахласнати по църкви и стара градска архитектура, гълтаме с очаровани очи пейзажите и бързаме да запечатаме с фотоапарата готовата да изчезне, изплъзващата ни се от намесата на климата и хората красота на съграденото. В града на Чая са регистрирани 115 паметника на културата. Те са групирани по местоположение и по предназначение - повечето са в Метошката махала и в кв. \"Амбелино\" от другата страна на реката. Асеновград е богат на църкви, изградени преди векове и днес, но и на красиви сгради, строени в първата половина на ХХ в. Виждаме ги и в споменатите квартали, както и по улиците в центъра на града. \nДали местоположението му - близо до големия Пловдив, на река и в подножието на Родопа планина - сякаш врата към нея, е било толкова привлекателно за културния му разцвет през годините? Сигурно. В селището, известно с гръцкото си име Станимака до 1934 г., има 11 църкви, а параклисите, разпръснати на най-невъобразими места, са 53. Виждали сте вероятно Рибната. Винаги ще искате пак да я видите - дворът е прелестен - просторен и сенчест, изписването - страхотно, а аязмото с рибките в параклиса \"Св. Йоан Кръстител\" те кара да посегнеш с ръка да докоснеш лековитата вода. Първите си стенописи е нарисувал в нея Захари Зограф. Един от тях е Богородица с младенеца, изписан в куполното пространство. Истинско Благовещение ти носи тази църква с посвещение на  \"Св. Богородица Благовещение\" (1834). Но така е и със \"Св. Георги Амбелински\" (1848). Предпочитам неговите стенописи - изрисувани са дори върху едната от двете камбанарии и външните галерии на църквата. И двете църкви са в кв. \"Амбелино\", известен в миналото като гръцки заради населяващите го гърци и гърчеещи се българи. Но именно там започва българизацията с построяване на църквата и българското училище към нея. \nПо-стара е другата - \"Св. Георги\", в Метошката махала. Тя е от ХVІІІ в. върху основи на църква от ХІІ в. От 1765 г. е и църквата \"Свето Успение Богородично\", наричана още Месохора (средищна), известна и като Дълбоката, защото е вкопана в земята. Тя се смята за най-старият енорийски храм в града. Недалеч от нея, в същата махала, е църквата \"Св. Димитър\" (1866), строена по време на жестоките сблъсъци с фанариотите. Богослуженията в нея винаги са се извършвали на български език. \nПреди месец Асоциацията на българските градове и региони отличи кмета на община Асеновград д-р Емил Караиванов с приз в категория за културно-историческо наследство. А само преди година и нещо срещу кмета бе повдигнато обвинение за допускане на осъществяването на противозаконна дейност в защитена територия за опазване на културно наследство - ставаше дума именно за Метошката махала. След разследване обвинението бе снето. Дойде и отличието, но какво му е коствало несправедливото обвинение на д-р Караиванов само той и най-близките му знаят. \nПонякога, вторачени в църквите като пазители на вярата, традицията и националния дух, пропускаме да отбележим прекрасните образци на старата градска архитектура. Чува се напомнянето, че те са частна собственост. До, но и част от неповторимия пейзаж на града, от неговия дух и култура. Ако отнемеш от този пейзаж, няма да бъде вече неповторим, ще бъде нащърбен. До \"Света Богородица Благовещение\" е неголямата къща на Сребро Боев, например, а за да отидем в Метошката махала, за да видим която и да е църква там, ще минем не само край Консулатото, но и край всички тези излинели от времето, прекрасни някога, но и днес, къщи по улиците \"Янтра\", \"Рилска\", \"Станимака\", \"Кирил и Методий\", \"Съединение\", \"Възраждане\"... \"Крепостна стена\", т.е Защитена зона Метошка махала. В началото на юли имаше онлайн петиция за запазване и незабавна реставрация на Караалановото училище - първото в Асеновград, паметник на културата от местно значение. Сградата е със смесена собственост и това винаги създава трудности, но зам.-кметът Мария Вълканова е категорична, че ще оправят покрива. От 1 юли е освободено от предишната си дейност Помощното училище, също паметник на културата. Ще се разговаря с МОН за бъдещото предназначение на сградата. \nИнтересна е и производствената архитектура -  Складът на Куцооглу на \"Копринарска\" 1, днес там е \"Брилянт\", и някогашните складове на бившия Тютюнев комбинат, в чийто естествен декор е снимана най-масовата сцена във филма \"Тютюн\". Архитект проектант на импозантните складове с въздушен мост между тях е известният столичен арх. Георги Кунев (1874-1957), завършил Училището за художествени занаяти във Виена и Висшето техническо училище в Карлсруе. Построява \"Монопола\" в Асеновград през 1927-1930 г. Той е авторът и на прекрасната Къща с ягодите, паметник на културата в София, тънещ в разруха и немара. \nНа територията на бившия Тютюнев комбинат се намира сграда в бароков стил, построена през 1924 г. от Тютюнева кооперация \"Асенова крепост\". Планът й е изработен от арх. Георги Кунев. Макар че постройката прави впечатление с външния си вид, странното е, че е била предназначена за автомобилен гараж. В нея се е намирала пожарната команда на кооперацията. Тя била оборудвана с модерна за времето техника - две машини, цистерна и пожарогасителка с обем 5000 л вода. Собственик на импозантните тютюневи складове е РКС Пловдив с председател Лазар Филчев. \nЕмблематични за Асеновград са къщите с орела. Тази в центъра е строена през 1932-1933 г. от чаушовските майстори Атанас Бушев, Сандю Джангозов, Димитър и Запрян Радеви. Над покривната й конструкция е кацнал орел с разперени криле, изградена е по проект на арх. Боян Чинков. Същият, който лежа в затвора за вицове. Тя е на четири етажа. Някога собствениците й търгували с вино и ракия. Орел е разперил криле и над още една старинна сграда от другата страна на реката. \n Ще се учудите колко много и видни личности са родени и живели в Асеновград - художниците Иван Кирков, Коста Форев, Асен Белковски и Георги Ковачев, скулпторът Петко Москов, актьорите Надя Тодорова, Иван Иванов, Петър Тосков, Атанас Кръстев (Начо Културата), акад. Благовест Сендов (неговата къща също е паметник на културата), авторът на \"Една българска роза\" Димитър Вълчев, индустриалецът доц. д-р Никола Добрев, проф. Инна Пелева, проф. Запрян Калудов... Къщите на асеновградски творци, отишли си от този свят, да се превърнат в музеи, предложи изкуствоведът от Асеновград Светла Москова. Родена на другия край на страната, тя от години живее в Асеновград. Реализирала е десетки изложби в Пловдив, автор е на много книги. Всеотдаен и прекрасен човек, обичан от всички, с които се е срещала и работила. \nОгромен графит е изрисуван на една от външните стени на бившия Битов комбинат в Асеновград, разположен в центъра на града. Идеята е централната част да бъде цветно освежена и едновременно с това да се провокират гражданите да се замислят за ценните и красиви места в околностите на родния край. \nА иначе градът е известен и като градът на булчинските рокли - в него радват очите голям брой булчински салони и магазини за рокли и сватбени аксесоари. На Еньовден се празнува уникалният обичай Калиница. Малките момиченца - калинички, облечени в бели рокли като малки булки, представляват възхитителна гледка. Казват, че обичаят е свързан с надеждата да им е леко венчилото. Т.г. са били 500. Калиницата също е културно наследство, макар и нематериално. \nАсеновград е най-големият необластен град в България. Очаква се в следващите десетина години той да се свърже с Пловдив в една голяма икономическа агломерация. Напоследък териториите по пътя Пловдив-Асеновград все повече се урбанизират и пътят изглежда все по-недълъг. Вратата към Родопите е отворена 24 часа и който отдели няколко часа за асеновградските хубости, няма да сгреши. Преживяването си струва. \n    \n \t\n", "date": "2018.07.19", "title": " Вратата към Родопите "}
{"url": "http://www.duma.bg/node/171435", "text": "Вандали откраднаха бюста от гроба на Стефан Стамболов под носа на полицията в София. Поруган бил и гробът на Тодор Каблешков. Вандали вилняха в гробищния парк в Лом. Неизвестни типове прерязаха 29 новозасадени фиданки на Околовръстното на София. Вандали рушат периодично детски площадки в Плевен. В Хасково запалили беседка и пързалки. \nПречат им кошчетата за боклук, \"разкрасяват\" подлези, асансьори, спирки и метростанции. С цинизми по фасадите се сблъскваме всеки ден във всеки град. Седалките в обществения транспорт отдавна са неудобни за гледане. Плюят, рушат, къртят, унищожават. Без граници. Преди дни изтръгнали два щика от Мемориала на героите от войните в Русе. Безброй паметници и обелиски бяха осквернени. А иначе се бием в гърдите колко големи патриоти сме. \nЩо за племе сме? Варвари и лешояди! Откъде ни дойде на главата тази помиярщина? Нямаше я преди. Тогава и семейството, и училището, и органите на реда си бяха на мястото. Сега полицията е или безсилна, или не й пука. Занимава се с неща от \"Мерцедес\" нагоре. Горките служители, натоварени с иначе отговорната мисия по опазване на обществения ред и сигурност на гражданите! Те имат къде-къде по-важни ангажименти - пазят властта от протести, охраняват избиването на животни, преследват като в екшън мигранти... Всичките ли, бе? \nИ пустите камери, дето ги накичихме като коледни лампички, как не заснеха поне един вандал как руши, къса, чупи, млати. Как веднъж не установиха кои са онези \"ултраси\", дето трошат седалките по стадионите и ги хвърлят по пистите. Двама, бе, двама хванете от снимките и веднъж завинаги ги лишете от правото да стъпят на стадион! Ама не, не ви се занимава с това. \nСвобода имало, видите ли. За разлика от преди, а? И какво правят днес \"свободните\" хора? Рушат брутално и безскрупулно алчно. Правят го, защото виждат, че \"големите\" вършат още по-нагли и по-брутални вандализми с цялата държава безнаказано. Корупцията горе, оказала се покровителствена, жизненоважна и необходима за властта, отваря вратите за вандалщината долу, на улицата, в градинката, метрото, на стадиона.  \nХомо сапиенсът умира. Хомо вандалусът победи. Вандалстващият човек, разбойникът, апашът, мутрата би шута и на любовта, и на човещината, и на всички ценности \nОткъде ни дойде тази чума? \nКогато в обществото царства беззаконието, когато властта се поставя над правилата, когато управляващите са еманация на мутрокрацията, резултатът е тотална власт на вандалите. Вандалокрация. Убиват и рушат, алчни са и агресивни, ликвидират, не търпят красивото, не уважават. \nПодобна радикална деформация на обществото може да бъде изправена и коригирана само с радикално противодействие. Не с имитация, не с въздържание, не с примирение, не с палиативни стъпки и с бездушие. Те са дръзки, нагли, цинични. Защо да трябва държавата да е до болка възпитана с тях? \nВече месец семейството ми води битка с малчугани, които си \"харесват\" вентилите на автомобилните ни гуми. \"Подарихме\" им няколко комплекта. Всички велосипеди на кварталните хлапета са обзаведени. Малките апашчета обаче не спират. Подтиквани от асоциалната си майка и дълбоконезаинтересования си, пропил се и пропаднал баща. В комплект с деградирал дядо, невръстните крадци растат пред очите ни като бъдещи рушители на паметници на Стамболов. Живеят до нас, в общинско жилище, не плащат общи разходи, обаче никой за нищо не реагира - общината вдига рамене, съседите не искат да се смразяват, а всеки, дръзнал да се противопостави, става жертва на \"семейната банда\". До утре, когато малкият джепчия на вентили не стане охрана на някой големец. И не ни разкаже играта от горе до долу. \nЕ, такива няма как да се оправят с присъда четене на книги, както постанови преди година и половина магистрат в американския щат Вирджиния. И 350 книги да го накараш да прочете, той няма да го направи. Докато не усети закона. Дотогава властта на вандалите ще ни убива като държава и като народ всеки ден по малко.\n   \n \t\n", "date": "2018.07.19", "title": "Властта на Хомо вандалус"}
{"url": "http://www.duma.bg/node/171434", "text": "През изминалата седмица очаквано правителството даде зелена светлина на кандидатурата на България за членство в банковия съюз, което пък е условие нашата страна да бъде допусната до предприсъединителния механизъм ERM-2, известен като чакалнята на еврозоната. Влизането на България в банковия съюз е едно от шестте условия, които страната ни пое пред евроинституциите в това отношение. България е длъжна да се присъедини към банковия съюз към момента на влизане в еврозоната. Въпреки това обаче държавите извън еврото могат да влязат частично в банковия съюз и преди това чрез механизма на т.нар. \"тясно сътрудничество\". \nС внасянето на искането София се съгласява да спазва безусловно всички нареждания и искания на ЕЦБ по отношение на банките си и да предоставя пълна информация във Франкфурт за тази цел. В същото време страната няма да има право на глас в управителния съвет на ЕЦБ. Ако веднъж влезе в банковия съюз, България може да излезе от него най-рано след три години.  Елементи  Банковият съюз, чието изграждане започна през 2014 г., но още не е завършило, има два основни елемента. Първият е единният надзорен механизъм, чрез който ЕЦБ контролира директно трите най-големи банки в съответната страна, но може да прави проверки и на по-малките. Реално банката на ЕС, чието седалище е във Франкфурт, контролира пряко 120-те най-големи банки в еврозоната и непряко още 3400 по-малки банки. За България това означава, че \"Уникредит Булбанк\", ДСК и ОББ ще бъдат контролирани директно от ЕЦБ. \nВторият елемент е единният механизъм за преструктуриране на банки. Целта е фалитите да бъдат съпровождани от минимални щети за данъкоплатците и икономиката. В този случай ЕЦБ взима крайното решение да определи и обяви, ако дадена банка е във фалит, или е вероятно да фалира. \nТози механизъм разполага със специален фонд за преструктуриране. За да се присъедини към него, България трябва да прехвърли част от създадения преди три години национален спасителен фонд, който в момента разполага с около 400 млн. лв. С тези пари ще могат да се преструктурират при фалит чужди банки - италиански, гръцки, португалски. При фалит български банки също ще могат да получават пари от фонда. Така на практика се получава, че ЕЦБ ще решава за фалит на дадена банка у нас, но гарантираните депозити ще се плащат от националния фонд за гарантиране на влоговете в банките. Освен това за разлика от държавите в еврозоната, България няма да има достъп до другите възможности за финансиране на ЕЦБ, включително кредитни линии за български финансови институции. България няма да участва и в Европейския стабилизационен механизъм (ESM), който предостави милиарди евро на правителството на Гърция, която обаче е част от еврозоната. \nДо 2024 г. Европейският фонд за преструктуриране трябва да натрупа 55 млрд. евро. Въпреки че ЕЦБ решава коя банка да фалира, а Европейският съвет за преструктуриране определя какви средства да се отпуснат от фонда, Съветът на министрите на ЕС може да се противопостави на решението за преструктуриране и тогава фалитът става по националното законодателство. \nТова, за което държавите в еврозоната не могат да се разберат обаче, е обща схема за гарантиране на влоговете, защото тя изисква създаването на общ фискален капацитет в еврозоната, тоест правителствата на едни държави да плащат влоговете в други, за което не е постигнато разбирателство. Преговори \nНа 12 юли Еврогрупата, ЕЦБ и ЕК излязоха със специално заявление, чрез което поемат ангажимент приемането на България в чакалнята на еврозоната, и в банковия съюз да стане в един и същи ден, независимо кога ще бъде той. Изявлението дойде след изпратено писмо от България на 29 юни, с което нашата страна обявява, че поема задължението да изпълни група от условия. \nЗа България еврочиновниците явно си имат едно наум, защото от влизането в ЕС досега тя е под мониторинга на Брюксел заради корупцията, организираната престъпност и състоянието на съдебната система. Очакваме българските власти цялостно да изпълнят реформите, наблюдавани от Европейската комисия, в рамките на Механизма за сътрудничество и проверка в областта на съдебната реформа и борбата с корупцията и организираната престъпност в България, в светлината на тяхната важност за стабилността и интегритета на финансовата система, пише в изявлението на евроинституциите. \nНа специална пресконференция  зам.-председателят на ЕК Валдис Домбровски заяви, че прекратяването на Механизма за сътрудничество и проверка за България по отношение на борбата с корупцията и организираната престъпност не е предусловие за влизането в банковия съюз и ERM-2, макар че ще се следят изкъсо и тези въпроси. Преговорите за банковия съюз ще се водят от надзора на ЕЦБ. За да бъде одобрено членството, към страната има три условия - промени в законодателството, промяна в извършването на банковия надзор и нов цялостен преглед на банковата система чрез проверка на активите и стрес тестове по подобие на този, извършен през 2016 г. Въпреки че ЕК и България твърдят, че до 1 година страната ще изпълни мерките за влизане в банковия съюз, от ЕЦБ са на мнение, че процесът може и да се проточи и повече, тъй като всичко зависи от това какво ще бъде установено в хода на преговорите. Ние сме първата държава, към която Брюксел ще приложи нов механизъм, който финансисти определиха като \"доставка на ангажименти\". Това означава, че в пътната карта е фиксиран краен срок за изпълнение на предварително поети обещания. През това време, ЕЦБ и ЕК ще правят мониторинг на тяхното изпълнение. \n  Обещания Какво всъщност сме обещали на Брюксел и на ЕЦБ? На първо място това е засилването на надзора над търговските банки и небанковите финансови институции като застрахователни дружества и пенсионни фондове по утвърдени стандарти на еврозоната. Това означава, че банките, застрахователите и пенсионните фондове отново ще бъдат подложени на стрес тестове, но вече под прекия надзор на ЕЦБ. Тя ще получи право на директен надзор над трите най-големи банки у нас, но може да прави проверки и на по-малките, ако прецени, че това се налага. Страната ни е поела и ангажимент да разработи система за оценка на риска за финансовата система, който да бъде в пълно съответствие с правилата и стандартите на еврозоната, за да стане той част от нея. \nДруго обещание пред Брюксел и Франкфурт е българският парламент максимално бързо да ратифицира междуправителственото споразумение за Единния механизъм за преструктуриране, за който вече стана дума. Той е предназначен за подпомагане на закъсали банки. \nТретото обещание е за бързи промени в законодателството, свързани с фирмените фалити. Българските институции ще събират, обработват и систематизират информация за обявяването на несъстоятелност и на плановете за преструктуриране. Парламентът и съдебната власт трябва да осигурят условия за ускоряване гледането на делата за несъстоятелност. Най-вероятно ще се работи по нов закон, който да урежда фирмената и личната несъстоятелност. \nОсвен това нашата страна се е ангажирала за бързи промени в законодателството и в него да намерят място всички европейски разпоредби, свързани с разкриване и преследване прането на пари. \nСпоред петия ангажимент България трябва да промени регламентите за управление на държавните предприятия. Според експерти Брюксел е притеснен от трупането на дългове и от неефективното управление на държавни фирми, а ние сме преценили, че можем да направим бързи стъпки в тази посока.  Клишета Кой ви каза, че сме получили \"да\" за еврозоната? Първо - ние не сме кандидатствали, а сме обещали да кандидатстваме през юли 2019 г. Второ, еврогрупата ни отговаря, че приветства намеренията на България да прави реформи, за да се присъедини успешно към валутния механизъм, твърди ексвицепремиера доц. Даниела Бобева \nСред тези ангажименти за реформи две са важните неща: от нас се очаква сериозен прогрес по отношение на съдебната система и сериозен прогрес за институционалното развитие. Прибавени са и две клишета: пране на пари при положение, че ние нямаме проблеми с този проблем вече няколко години, и организирана престъпност, казва доц. Бобева. Според нея пред страната са поставени тежки условия, които българската страна се е съгласила да изпълни в следващата година. Лошата новина е, че пак ни обвързват с неизмерими критерии. Как се мери корупцията например? Винаги могат да ни кажат, че не ги изпълняваме. Правилно българската страна е поискала писмени правила за присъединяване към валутния механизъм. За съжаление в отговора не се поема такъв ангажимент, коментира Бобева.  \nЦелият финансов сектор ще бъде подложен на ново напрежение, а той се нуждае от спокойствие. Ние се хвърляме в една мъглява авантюра. Не е ясно по каква процедура ЕЦБ ще прави оценка на качеството на активите на банките при положение, че през 2016-а това беше по тяхна методология. С отношението си към България еврогрупата прави все по-непривлекателно присъединяването на нови членове. Прави непривлекателно и членството в банковия съюз. Очевидно Макрон е прав - искат да си оправят къщата отвътре и ще ни държат на прага, обобщи тя. \nВсе още не сме влезли дори в чакалнята на Еврозоната. Сега сме в предверията й и ще продължим да чакаме. На много страни, които бяха там, им отне десетилетие, за да се подготвят за приемане на еврото. И при нас ще е така. Няма са стане от днес за утре, твърди икономистът Георги Ангелов. \nМинистерството на финансите и БНБ все още не са обяснили на обществото какво ще означава за България членството в банковия съюз, срещу което досега Централната ни банка се съпротивляваше. Преди време нейният подуправител Калин Христов заяви, че подобно решение е рисково, защото то води до асиметрия при вземането на решенията за държавите извън еврото. Вероятно по подобни причини до момента няма държава извън еврозоната, която да е влязла в тясно сътрудничество с ЕЦБ. България ще е първата.     \n \t\n", "date": "2018.07.19", "title": " Какво ни чака на път за еврочакалнята "}
{"url": "http://www.duma.bg/node/171436", "text": "Българите започнали да купуват повече бездимни цигари и затова, видите ли, трябвало да им се вдигне акцизът. Да паднеш. Хората купуват IQOS и си свиват сами папиросите, за да им е по-евтинко, пък и да намалят тютюна. Ама никой не го е еня ни за цигарите, ни за здравето, ами искат да изсмучат от джобовете ни и да спастрят още едни 30 млн. лв. в бюджета. Парите щели да бъдат за майките с болните деца. Менда Стоянова вчера направо си го каза. Което си е чист цинизъм. Целта на Цв.Цв. пък била да намали печалбата на едни фирми... Утре ще обложат и дрехите втора употреба с акциз - на основание, че оголелите българи вече масово се увиват в \"секънд хенд\".   \nСамо управляващите си знаят кое точно лоби ги натисна да вдигат спешно акцизи - толкоз спешно, че дори разчети не са успели да направят какви приходи ще им даде поправката в закона. Вкараха го в НС, после го изкараха оттам, после пак го натресоха в стария вид. За второто четене щели били да го поправят. Ей тук е зарито кучето на порочната им практика. Откакто ГЕРБ са на власт, в парламента масово се появяват лоши законопроекти, засягащи най-различни области на икономиката, културата, обществото - недоработени и пълни с нахвърляни набързо непрофесионални текстове. Тези лоши заготовки веднага минават на първо четене с желязното мнозинство на властта, след което започва едно безумно кърпене, кроене, добавяне, вадене и слагане на текстове, писани на коляно за второто четене. Половината закони се приемат в полупразна зала. Накрая се появява един законов Франкенщайн, в който същината е обрасла със всякакви текстове, които са без всякаква връзка с реалния живот, носят двусмислие, неизпълними са, дори си противоречат един на друг или са в разрез с други закони. Това калпаво изделие влиза в действие, а когато последиците станат нетърпими за съответния сектор, се пристъпва към спасителното \"изменение и допълнение\". От него пък колелото се завърта по същата орбита и така - до безкрай. \nВижте по колко пъти за последните години са променяни и кърпени уж новите закони. Защо ли в САЩ например и досега действат закони от времето на Линкълн, а в Англия основните законови правила са от началото на ХVтт век?! Да не говорим, че българските властници се научиха да препращат законовите текстове към подзаконови актове, да ги вменяват на изпълнителната власт, тя да ги изработва, а по министерствата съответните наредби обрастват с купища нови недомислия и противоречия. Лепят се кръпки на парче - когато стане някоя беля в държавата или когато ново лоби си поръча законче. Скача се от казус на казус, без анализи, без прогноза за ефекта - до какво ще доведе даден текст, без т.нар. оценяване на въздействието. У нас просто се лустрира експертният капацитет на държавата (а тя го има), експертните анализи отиват в коша и не се използват. Мнението и възраженията на знаещите се потъпкват едва ли не с насмешка. Когато става дума за изделията на дадено предприятие, такова производство се нарича брак. А как се наричат законите, които излизат от конвейера на парламента? \nПримери - бол. Сред последните скандал предизвика т.нар. закон \"Пеевски\" за медиите - и той ни в клин, ни в ръкав изваден от чекмеджетата и тутакси пробутан на първо четене. \"За второто четене ще го допълним, ще го поправим, ще го изгладим\". По същия начин поправяха, попълваха и изглаждаха \"за второто четене\" онзи нефелен проект, който после стана Закон за предучилищното и училищното образование, а в резултат цялата образователна система сега е хвърлена в неописуем хаос, от който учителите и директорите се чудят как да измъкнат системата с минимални щети за децата. А рИформите продължават на принципа \"проба-грешка\". За зулумите никой никога не носи отговорност. Сега пробутват \"известни\" бизнесмени да преподават във вузовете и да спасяват акредитацията им - на всичките, топтан, без оглед на конкретика, специфика и равнище на качеството им.  \nНародът отдавна се гъбарка с двете дилеми: \"Цаца, ама риба\" - \"Риба, ама цаца\". Порочна е мантрата \"Лош, ама закон\", защото последиците от обратното - \"Закон, ама лош\", най-често са убийствени за съответната професионална област. А после се чудим защо България е на последните места в ЕС по всичките положителни показатели и на първите места - по всички отрицателни. \nКакто се казва, в началото на погрома бе законът.         \n \t\n", "date": "2018.07.19", "title": "В началото на погрома са законите "}
{"url": "http://www.duma.bg/node/171433", "text": "Двама премиери на две съседни нам държави се договориха да именуват югозападната ни съседка Северна Македония - в ущърб на географската и историческата позиция на България. Нашият премиер не просто се самоотстрани от решаването на жизненоважен за страната ни проблем, но се гърбосложи раболепно пред интересите на задокеанските си началници и дори взе страна във вътрешните спорове в Македония - разбира се, в угода на \"евроатлантизма\". Взаимоотношенията на Балканите никога не са били лесни и винаги противоречията са били подстрекавани от Великите сили. За съжаление на сегашните ни управници обаче, дори така омразният за тях Тодор Живков е имал дързостта да се опълчва на политиката на чужди ментори, включително на съветските другари. Очевидно Борисов не е научил кой знае колко от него... Неотдавна в \"Черно на бяло\" разказахме как е станала голямата промяна в политиката на България по македонския въпрос през 1963 г., когато Живков успява хем да прекрати с един замах македонизирането на Пиринския край, хем да укрепи дружбата с големите в СССР, които са поддържали това македонизиране.  \nДнес предлагаме документи за друг подобен епизод в сложните ни отношения със съседите - този път с Гърция. В своите спомени, писани непосредствени след преврата през 1989 г., Петър Младенов (1936 - 2000) се спира на посещението през юли 1975 г. в България на гръцкия министър-председател Константинос Караманлис (1907 - 1998). Роден е в серското село Кюпкьой, Проти, на няколко десетки километра от  България. И днес има твърдения, че той е от български произход и че е знаел български език.  \nКараманлис е избиран за президент на Гърция през 1980 и 1990 г., за министър-председател през 1956, 1958, 1961, 1974, 1979, министър е в много правителства. Емигрант по времето на военната хунта на черните полковници от 1967 до 1975 г. След падането й отново е на власт и се проявява като голям българомразец, а отношенията между България и Гърция се смръзват на мъртва точка. \nТочно в този момент той посещава България. Макар и с явно неудоволствие Петър Младенов, който е един от главните превратаджии през 1989 г., разкрива ролята на Тодор Живков за разчупването на ледовете между двете съседни балкански държави, напук на някои велики сили, които се стремят да възпрепятстват добрите им отношения. Самородният талант на Тодор Живков отново му помага и България печели на своя страна Гърция - след десетилетия на взаимна омраза и неразбирателство. Бяха първите дни на юли 1975 г. Лятото беше меко и топло. Караманлис пристигна със самолет на гръцката национална авиокомпания \"Олимпик\". След церемонията Караманлис слезе от подиума и придружен от Станко Тодоров, се отправи към групата посрещачи. \nПред нас се изправи висок, строен, красив, вече не в първа младост, но физически отлично запазен човек. Тялото му бе изправено, главата високо вдигната. Имах чувството, че при здрависването той не поглеждаше човека пред себе си, а погледът му беше устремен над главите на посрещачите. При представянето проронваше по някоя дума, лицето му беше застинало в нещо като усмивка и излъчваше съсредоточеност и напрежение. Не без активната роля на българската пропаганда, името на Караманлис в нашето съзнание се беше превърнало в синоним на реакция и антикомунизъм. А сега трябваше взаимно да се усмихваме, да преговаряме и сигурно щяхме да се опитаме да оставим стария багаж, който тежеше и на двете страни и да търсим пътища за взаимно-изгодно сътрудничество, за добросъседско разбирателство, а защо не и за приятелство. \nСамият факт, че този хубав мъж, с оредели прошарени коси, когото доскоро смятахме едва ли не за наш заклет враг, беше сред нас, говореше какви дълбоки изменения бяха настъпили в света през последните години. Но засега по външния вид на Караманлис личеше само, че той е силно вътрешно напрегнат. \nНапрегнати бяхме и ние, взели участие в подготовката на тази визита от българска страна. Всички си давахме сметка, че от психологическа гледна точка изключително важно беше да се свали напрежението, да се отстрани сянката на миналото. А тази сянка беше голяма и плътна. На гръцкия народ години наред беше внушавано, че неговият главен враг е на север, тоест, това е България. Не беше малък и нашият \"принос\" за съществуването на враждебните настроения и отношения. Що се отнася до народите на двете страни, на обществеността, на различните слоеве от населението, включително и на тези, които по силата на своята професия най-силно влияеха на общественото мнение, - имам предвид журналистите, - те не само бяха узрели за необходимостта от промени в нашите отношения, но неприкрито подтикваха управляващите към тях. Така например, като следях как в средствата за масово осведомяване на двете страни се отразява подготовката на визитата, с изненада и удовлетворение констатирах, че само за десетина дни в гръцкия печат бяха публикувани много повече положителни материали за България, отколкото за всичките следвоенни години. Същото се отнасяше и за българските масмедии. В навечерието на визитата в България беше извършен истински десант на гръцки журналисти. Живков даде интервюта за вестници, за радиото и телевизията. Същото направи и Караманлис. Създадена беше подходяща атмосфера за народна подкрепа на посещението, а сега оставаше своите роли да изиграят двете основни действащи лица на преговорите - Живков и Караманлис.  \nНай-напред в първи дом на резиденция \"Бояна\" се състоя среща между Караманлис и Живков. Живков много се гордееше с този комплекс от резиденции. По замисъла на неговите създатели той трябваше да символизира успешното развитие на България по времето, когато неин върховен ръководител е бил той. Времето и хората по-късно щяха да дадат своята оценка, а както е известно, за историята тя е единствено меродавна. А сега Живков и Караманлис седнаха един срещу друг, аз заех мястото до Живков, а насреща ми беше Бициус. Превеждаха двама дипломати - българин и грък. Последва нормалната в такива случаи блъсканица между журналистите, те бяха много и всеки искаше да заеме най-удобна позиция. Владееше атмосфера на нещо извънредно, всички имахме усещането, че сме участници във важен момент от историята на двата народа. Всъщност, такава беше и истината, гръцки министър-председател за първи път посещаваше нашата страна. \nРазговорите започнаха с дежурните въпроси - как са устроени гостите и имат ли някакви проблеми. Отговорите също не се отличаваха с оригиналност. Последва високопарно приветствие на Тодор Живков, отговорът беше в същия декларативен дух. Двамата се усмихваха, говореха високо, сякаш да се ободрят и си вдъхнат кураж, да демонстрират непринуденост, но това явно не им се удаваше. Проклетото напрежение тежеше във въздуха и продължаваше да ни сковава. Мислех си, че някой от двамата събеседници трябва да направи нещо, за да счупи леда, иначе съществуваше реална опасност, тази замислена като историческа среща да остане формална и да не придвижи напред отношенията между двете държави. \nЖивков пръв нанесе удара, който срина обхваналото и двамата сковаващо вцепенение и разруши разделящата ги преграда. Разстоянията изведнъж изчезнаха, двамата държавници се погледнаха в очите и в залата настъпи лекота. \nЗа Тодор Живков през годините са правени много и често взаимноизключващи се оценки. Тези оценки са съдържали както непремерени похвали, така и открито арогантно отрицание. Бил е характеризиран като умен, прозорлив, талантлив и мъдър и в същото време са го наричали селски хитрец, страхливец, подлец, определяли са го като жесток и безскрупулен, лишен от всякакви морални задръжки, необразован и слабограмотен. С времето всичко ще застане на мястото си и тогава историята ще даде своята оценка, а известно е, че тя е неподкупна. И поне досега никой не е успял да я надхитри или излъже. \nИстината е, че Тодор Живков е една сложна и противоречива личност, човек с огромни, преди всичко морални недостатъци и пороци, но не може да му се отрече наличието на силен характер, на силна воля, както и умението да изчаква толкова, колкото е необходимо - понякога дълги години, в преследването на поставената цел. Не може да не му се признае умението да прави добро впечатление, особено когато това му носеше някаква лична изгода. И накрая, не може да се отрече умението му да се ориентира бързо в обстановката и да предприема необходимите за момента действия. \nТова си качество Живков прояви на тази първа негова среща с Караманлис. Той млъкна, изведнъж стана сериозен и съсредоточен, всички се обърнаха към него. Тишината навярно продължи само секунди, но на нас ни се стори, че са изминали часове. Най-сетне Живков се раздвижи, като че ли излизаше от внезапно обхваналото го вцепенение и тихо каза: \n\"Господин Караманлис, дълго размишлявах, докато се готвех за срещата си с Вас, и стигнах до едно заключение. То се състои в това, че Вие сте много силен и смел човек, човек с грамаден кураж, след като се решихте да дойдете в България. Казвам това, защото Вие много добре знаете какво сте правили и говорили, както и какво съм правил и говорил аз, защото и двамата си даваме сметка, че народите ни все още не са забравили това и накрая, защото сигурно и сега има държавници от близки и далечни страни, които никак не биха се радвали на едно наше разбирателство. И ето затова си мисля, че Вие сте една голяма личност, един голям човек И политик. Слабият човек и дребният политик не биха могли да се решат на подобна стъпка\". \nВсички мълчахме, мълчеше и Караманлис. Инстинктивно разбрах, че Живков беше казал това, което в момента беше необходимо. \nПо-нататьк разговорите потръгнаха, лееха се като вода през скъсан бент. Имаше и настроение, имаше и типичното за балканския темперамент недочакване на партньора да завърши мисълта си, имаше и прекъсване, и смях и шеги. Всичко тръгна добре и опитът ми подсказваше, че и краят ще бъде добър. Мисля, че това не по-зле от мен разбираше и нашият висок гост. Той беше човек с огромен политически опит, безброй пъти оглавявал различни министерства и ръководил няколко правителства. \nКогато се присъединихме към останалите официални лица, които ни чакаха на един етаж по-долу, нещата вече вървяха гладко и безпроблемно. Тук Караманлис се разкри като личност, способна да разказва и убеждава. Той говори за Гърция, говори за диктатурата на полковниците, за тежкото наследство, което сега трябвало да преодоляват. Говори също така за гръцко-турските отношения и, засягайки проблема за егейския шелф и Кипър, охарактеризира турската политика като открито експанзионистична. След това накратко се спря на отношенията Изток-Запад. Трудно можеше да се възрази на неговите съждения. \nТе бяха изцяло в духа на вече договорения документ, чието подписване предстоеше след броени дни в Хелзинки, който щеше да влезе в историята на международните отношения под познатото на всички заглавие \"Заключителен акт на съвещанието за сигурност и сътрудничество в Европа\". \nМного време Караманлис отдели на двустранните ни отношения. Слушах внимателно - по принцип това бяха същите въпроси, които преди две години обсъждахме с Пападопулос, но в този факт нямаше нищо лошо. Напротив, отново се потвърждаваше мисълта, че личностите, правителствата са преходни, а народите и техните интереси вечни. Единственият нов въпрос, който постави за обсъждане нашият гост, беше за справедливо разпределение и рационално използване водите на река Места. Този въпрос и в бъдеще щеше да присъства на всички наши двустранни срещи, независимо от коя партия беше гръцкото правителство. След дълги обсъждания се приближавахме плътно до неговото справедливо решение и после пак се отдалечавахме. \nОфициалната вечеря мина в тържествена и приятелска обстановка. Този път Живков и Караманлис говореха отново високо, но ние отлично знаехме, че това вече не се дължеше на вътрешно напрежение, а по-скоро на освободеност от него, на добро настроение - а може би и на факта, че и двамата не бяха в първа младост и имаха проблеми със слуха. Произнесоха се дълги, но не бих казал скучни тостове. Напротив, речите и на двамата бяха интересни и съдържателни. \n...А градусът на настроението, очевидно и под въздействието на хубавото българско вино, непрекъснато се вдигаше, хората се бяха отпуснали, говореха, смееха се, лицата на всички бяха открити и ведри. Раждаше се нещо ново, много ценно и хубаво - доверие и приятелство между представителите на две съседни страни. \nПреди кафето Живков поиска да говори с мен. Попита ме дали след кафето не бихме могли да поканим госта в някое заведение с програма, където би могло да се потанцува. Оказа се, че предвидливият директор на протокола беше създал организация и за подобна прищевка. Казвам прищевка с ясното съзнание, че думата не звучи много добре, но в конкретния случай идеята се оказа едно добро хрумване. По това време в столицата нямаше много нощни заведения, а най-престижно беше барът на хотел \"София\". Отидохме там. Програмата беше напълно прилична, а и нашият протокол беше я подсилил с участието на някои от най-добрите ни естрадни изпълнители. \nСлед края на артистичната програма оркестърът засвири танцова музика. Имаше неписано правило, ако присъства \"първият\", никой да не става да танцува преди него. Оркестърът продължаваше да свири, Живков говореше нещо на Караманлис, но той видимо се разсейваше и не го слушаше внимателно. Реших да наруша правилото и поканих за танц една позната балерина. Караманлис сякаш само това чакаше и веднага ме последва. Размених няколко реплики с него, Живков вече също танцуваше, наставаха от местата си и повечето от останалите гости. Помислих си, че денят, започнал с подозрение и недоверие, завършваше добре. Ако не беше напълно срутена, все пак сериозно беше подкопана стената на недоверието и враждебността, която векове наред ни беше разделяла. Разбира се, не трябваше да живеем с илюзии. Голям и много тежък камък трябваше да се отмести от общия ни път, за да стигнем до искреното приятелство и взаимното зачитане и уважение. \nНа другия ден бяхме във Варна и Живков придружаваше своя гост. Варненци устроиха на ръководителя на съседната страна великолепно посрещане - топло, сърдечно, приятелско. Стори ми се, че Караманлис беше не само изненадан, но и шокиран. Като опитен политик, той можеше да допусне, че вчерашната демонстрация на доброжелателност на столичани можеше да бъде и организирана. Но когато днес се срещна с истинска, неподправена народна сърдечност, и той, а и ние също разбрахме, че в света нещата се променят, че политиката вече е работа не само на управляващите и ставаше невъзможно тя да се води против волята и интересите на народите. \n  \n    \n \t\n", "date": "2018.07.19", "title": " Как Тодор Живков решаваше проблемите със съседните ни държави"}
{"url": "http://www.duma.bg/node/171443", "text": "Президентът Тръмп се съгласи с изводите на американските следователи и специални служби, че Русия се е намесила в президентските избори през 2016 година. Държавният глава обаче отрича, че тази намеса му е спечелила победата, пише в. \"Ню Йорк поуст\". \n\"Аз напълно подкрепям американските разузнавателни ведомства и винаги съм ги подкрепял. И аз дълбоко съм убеден, че действията на Русия не са оказали абсолютно никакво влияние върху резултата от изборите. Хайде да погледнем на нещата реално, и аз съм говорил за това много пъти: аз подкрепям изводите на нашето разузнаване, че Русия се е намесила в изборите през 2016 година. Но никакъв сговор не е имало\", отбеляза Тръмп. \nПрезидентът обеща, че САЩ ще попречат на всякакви опити за намеса в междинните избори за конгрес, които са насрочени за ноември. \nВсъщност американският лидер се отказа от собствените си думи, че не вижда причина за руска намеса в избирателния процес в САЩ, които той каза в Хелзинки. Сега Тръмп уточни, че от изказванията му е отпаднало едно \"не\". \"Изречението трябваше да е: \"Не виждам причина, поради която не би била Русия\", допълни той. \nВсъщност в Хелзинки не само Тръмп, но и Путин направи лапсус. Вместо \"400 хил. долара\" той каза \"400 милиона\", когато говореше каква сума уж бил дал инвеститорът Браудър на Демократическата партия в САЩ. За разлика от американския си колега обаче Путин не се оправда за грешката си. Вместо него уточнението направи на следващия ден представител на руската прокуратура. \nМеждувременно Белият дом съобщи, че американската администрация разработва на този етап възможни по-нататъшни стъпки за прилагането на споразуменията, постигнати от Путин и Тръмп по време на срещата им във финландската столица. \"Срещата на върха в Хелзинки бележи началото на процес между САЩ и Русия, насочен към намаляване на напрежението и насърчаване на сътрудничеството в нашите общи интереси. Ние проучваме резултатите от дискусията между президента Тръмп и президента Путин, като обмисляме възможните следващи стъпки. Засега няма какво да добавим повече\", казал пред ТАСС представител на Белия дом. \nТръмп обаче уточни, че санкциите, наложени от САЩ, срещу Руската федерация, ще останат в сила, засега не се предвижда тяхната отмяна. От своя страна председателят на камарата на представителите на САЩ Пол Райън се обяви за нови антируски санкции. По време на пресконференция във вторник той заяви, че би бил \"повече от щастлив да разгледа\" допълнителни санкции спрямо Русия. \nИ все пак американският президент е убеден, че след Хелзинки отношенията с Русия вече са се подобрили. \n\"Отношенията ни с Русия никога не са били по-лоши от допреди няколко дни. Смятам обаче, че те са вече значително по-добри и имат потенциал да станат още по-добри. По време на предизборната кампания говорех именно за това\", подчерта Тръмп. \nПред телевизия Фокс нюз пък той обясни, че не възприема Русия като сериозен икономически съперник и предпочита да не я нарича \"противник\". Тръмп заяви, че Русия притежава \"мощни въоръжени сили, но икономиката им е значително по-слаба от китайската. Не бих могъл да нарека Русия дори съперник\". \nЗа 38% от американците обаче Русия е \"враг\", почти за толкова тя е \"съперник\", а за едва 8% е \"приятел\". Това показва ново социологическо проучване на агенция \"Ипсос\". Повече от половината американци не одобряват политиката на президента на САЩ към Русия. 55% от запитаните са отговорили отрицателно на въпроса дали одобряват политиката на Тръмп към Русия, а 37% подкрепят своя президент. Срещата с Владимир Путин в Хелзинки обаче не е повлияла на неговия общ рейтинг. Според данните от допитването, 42% от гражданите на САЩ одобряват работата на Тръмп. \n    \n \t\n", "date": "2018.07.19", "title": " Тръмп се отметна от думите си  "}
{"url": "http://www.duma.bg/node/171444", "text": "Испания облага банките заради по-високи пенсии \nИспания въвежда нов данък върху банките, с който ще се финансират пенсиите. Мярката бе обявена в парламента от премиера социалист Педро Санчес. Той обясни мярката с довода, че социалното осигуряване на страната е в сериозен дефицит. По думите му проблемът с пенсиите е най-важното предизвикателство за Испания наред със заетостта и Каталуния. \n Оставка на чешки министър  \nЗаради плагиатство оставка трябваше да подаде чешкият министър на труда и социалните въпроси Петр Кричал. В понеделник се появи информация, че написаната от него през 2007 г. дисертация за бакалавърска степен има редица заимствания от други текстове. Преди седмица по същата причина оставка подаде правосъдният министър г-жа Татяна Мала.  \n Лондон удвоил износа на оръжие за недемократични държави   \nПрез 2017 г. правителството на Великобритания почти е удвоило износа на оръжие за страни, които са част от списъка с нарушители на човешки права, съобщи \"Индипендънт\". В списъка са отбелязани 30 държави, включително Саудитска Арабия, Китай и Бахрейн, в които състоянието на правата на човека предизвиква безпокойство у Великобритания. Въпреки това на тези държави са продадени британски оръжия за 1,5 млрд. лири (около $2 млрд. ).  \nГорски пожари в Арктическия кръг  \nНай-малко 60 горски пожара бушуват в Арктическия кръг, а причината е горещото и сухо лято, съобщава \"Гардиън\". Става дума за пожари в Норвегия, Финландия, Русия, но най-засегнатата държава е Швеция, която призова ЕС за спешна помощ. Все повече и по-големи пожари са регистрирани и в други арктически региони на Канада, Аляска, Гренландия и Сибир.   \n \t\n", "date": "2018.07.19", "title": "Кратки новини"}
{"url": "http://www.duma.bg/node/171466", "text": "Ще заведа дело за клевета срещу Делян Добрев и Антон Тодоров от ГЕРБ, както дадох на съд Бой Борисов и спечелих. Това обяви пред журналисти в парламента говорителят на ПГ \"БСП за България\" Елена Йончева в коментар на обвиненията, които двамата гарбаджии отправиха по-рано към нея. Тя се възмути, че това е пореден опит за клевета срещу депутат и журналист. \"Ще потърся отговор от клеветниците по чл. 286 от НК за набеждаване. Той гласи, че \"който пред надлежен орган на властта набеди някого в престъпление, като знае, че е невинен, се наказва с лишаване от свобода от 1 до 6 години\", цитира Йончева. Тя е категорична, че клеветата на ГЕРБ няма да спре разследването на БСП \"за къщата в Барселона\". \nПрипомняме, че къщата в Барселона беше спомената за първи път в запис, публикуван от сайта \"Биволъ\" през януари 2016 г. Той съдържаше част от разговор между съдиите Румяна Ченалова, Владимира Янева и столичния адвокат Момчил Мондешки по т.нар. афера \"Яневагейт\". В записа Янева казва, че Борисов е купил за 1,5 млн. евро къща в Барселона на жена, с която е бил в близки отношения, без да споменава име. В началото на юли темата отново бе подгрята от различни сайтове, които приписаха испански имот на премиера. Според твърденията в къщата живее бившата манекенка от Сандански Борислава Йовчева с малката си дъщеря Ема, имотът се водел собственост на бащата на Йовчева. \nДо заканата на Йончева за ново дело се стигна, след като по-рано Делян Добрев и Антон Тодоров обявиха на брифинг, че внасят в прокуратурата сигнал срещу нея. \"Героят\" от \"Хасковогейт\" размаха разпечатки на документи, които според него показвали, че Йончева имала \"общ бизнес 50:50\" с бившия шеф на фалиралата КТБ Цветан Василев. Въпросите, които ще зададем, са спазено ли е законодателството, има ли извършени престъпления, има ли пране на пари или данни за нарушения, посочи Добрев. Той смята, че Йончева е излъгала, че няма отношения с Василев, а е негов съдружник в регистрирана на Британските Вирджински острови офшорна компания \"Дайли трейдинг лимитед\". Освен до прокуратурата, гербаджиите щели да поискат от Антикорупционната комисия (КПКОНПИ) и НАП проверка дали има данни за пране на пари. Добрев увери, че целта им не била да правят скандал или да атакуват някого, така както той бил атакуван преди месеци за \"Кумгейт\" - \"без никакви доказателства, денонощно по всички телевизии и медии\".   \n \t\n", "date": "2018.07.19", "title": " Елена Йончева ще съди за клевета Делян Добрев и Антон Тодоров "}
{"url": "http://www.duma.bg/node/171461", "text": "За миналата учебна година 12 000 деца са отпаднали от училище. В същото време други 10 000, които изобщо не са попадали в образователната система, но са установени от институциите, не са могли да бъдат записани. Това стана ясно на среща в МС за изпълнението на Механизма за съвместна работа на институциите по обхващане и задържане в образователната система на ученици.  \nМинистърът на образованието Красимир Вълчев призна, че има увеличаващ се брой на децата от семейства без отношение към образованието, които не осигуряват присъствието им в училище. Той напомни, че през изминалата учебна година съвместните екипи на институциите са идентифицирали 200 000 деца, които не са регистрирани в системата на образованието, като близо 70% от тях са в чужбина. Близо 10 000 деца са открити, но въпреки усилията не са били записани да учат. Има и около 17-18 000, за които няма никаква информация, включително и дали са в чужбина, става въпрос предимно за деца в големите градове.  \nЗам.-министърът на образованието и науката Деница Сачева напомни, че ще има обмен на информация между държавите от ЕС за движението на децата, които следват родителите си при трудовата миграция. Водени са разговори с Германия за осъществяване на пилотен проект. С подкрепата на гранична полиция ще се работи да се установи кои деца живеят трайно в чужбина и дали посещават училища в други държави. \n    \n \t\n", "date": "2018.07.19", "title": " 12 000 деца са отпаднали от училище за година"}
{"url": "http://www.duma.bg/node/171405", "text": "Кой не знае какво е да мрънкаш на родителите си за едно шоколадово яйце Kinder Surprise? Кой родител не е купил десетки и стотици яйца през годините, в които децата му са растeли? Мнозина обичат шоколадовата обвивка, но най-приятната част е да отвориш жълтата кутийка и да видиш каква играчка ти се е паднала, отбелязва Актуално.ком. Почти никой обаче не си задава въпроса защо всъщност облите кутийки с играчки в шоколадовите яйца са именно жълти. Е, отговорът, в интерес на истината, е доста логичен. Кутийките са жълти на цвят, тъй като идеята им е да наподобяват... жълтък.     \n \t\n", "date": "2018.07.19", "title": "Защо кутийката в шоколадовите яйца е жълта"}
{"url": "http://www.duma.bg/node/171464", "text": "Вицепремиерът Валери Симеонов заплаши, че може да напусне управлението заради законопроект, който според него обслужва интересите на братя Домусчиеви. Според него ГЕРБ и \"Атака\" предлагат лобистки поправки в Закона за приватизацията и следприватизационния контрол. Ако те се приемат от парламента, НФСБ ще жертва коалицията, закани се Симеонов и обвини ГЕРБ, че жертват управлението \"за едни 58 млн. лв.\" \"Спасяването на редник Киро\", заяви той по адрес на Кирил Домусчиев. Ако това стане, не виждам бъдеще в тази коалиция, обяви той в интервю по БНТ. В крайна сметка законът бе приет още в сряда, въпреки че бе в програмата на НС за четвъртък. Симеонов обаче още не е подал оставка. \nВицепремиерът обвинява Домусчиеви, че като собственици на Български морски флот (БМФ) нарушават приватизационния договор, който ги задължава да запазят корабите 10 години. \"Започва масово рязане за скрап на кораби, продаване на старо желязо. Сметката към началото на 2016 г. говори, че тонажът намалява от 1,3 млн. на около 900 000 БРТ и срокът изтича в края на 2018\", посочи Симеонов. Той припомни, че ВКС е постановил окончателна глоба от 58 млн. лв., която Домусчиеви трябва да платят 2019 г. за нарушаване на договора. В същия ден обаче колегите му от \"Атака\" внесли предложение за промяна на приватизационния закон, която предвижда някои задължения на приватизатора да се намалят на 5 години. Съдебната победа на държавата отива в кошчето, отсече Симеонов, като заподозря, че акция е координирана между \"Атака\" и ГЕРБ\". \nПо-късно на брифинг в парламента депутатите от НФСБ обвиниха ГЕРБ в зависимости и задочно попитаха Борисов по какъв начин е зависим от Домусчиеви. Валентин Касабов заяви, че в НФБС се питат докога ще продължи тази \"непочтена игра на ГЕРБ\". По думите му на коалиционен НФСБ са убедили \"Атака\" да оттегли законопроекта. ГЕРБ обаче се противили, което показвало, че \"олигарсите в България продават интересите на българите\".     \n \t\n", "date": "2018.07.19", "title": " Валери Симеонов заплаши, че ще напусне управлението"}
{"url": "http://www.duma.bg/node/171448", "text": "ЕС ще наложи на Гугъл (Google) рекордна глоба от 4,3 милиарда евро за злоупотреба с доминиращото положение на операционна система Андроид (Android) за мобилни телефони. Според информирани източници, цитирани от множество западни медии, европейският комисар за конкуренцията Маргрете Вестагер ще потвърди антимонополната глоба, която е почти двойна на рекордната глоба от 2,4 милиарда евро, наложена на американския технологичен гигант миналата година. Тогава Гугъл бе глобен за злоупотреба с господстващо положение при онлайн търсенето, тъй като дава незаконно предимство на услуга на Гугъл за сравняване на цени Гугъл шопинг (Google Shopping). \nГлобата представлява само малко над двуседмичните приходи на компанията майка на Гугъл - Алфабет (Alphabet Inc.) и едва ли ще засегне резервите в налични пари на компанията, възлизащи на 102,9 милиарда долара. Също така ще има заповед Гугъл да прекрати антиконкурентните практики в договорите с производителите на смартфони и телекомите. Операционната система Андроид се използва в над 80% от смартфоните по света.   \n \t\n", "date": "2018.07.19", "title": " ЕК наказва Гугъл с рекордна глоба от над 4 млрд. евро"}
{"url": "http://www.duma.bg/node/171445", "text": "Серия от земетресения бяха регистрирани в Южна и Югоизточна Европа, предадоха медиите. В Северна Италия трусът бе от 3,98 по скалата на Рихтер, няма данни за пострадали хора и нанесени материални щети. \nНай-силният трус с магнитуд 4,7 по скалата на Рихтер бе регистриран вчера по обед в централна Албания. Земетресението е усетено и в западната част на Македония. След него са последвали по-слаби трусове от втора степен. Северната част на Албания е обхваната от силни валежи и гръмотевични бури, причинили смъртта на жена, ударена от гръм. Още двама души са пострадали. Поройните дъждове са предизвикали свлачища по пътищата и са довели до няколко ПТП, при които е загинал един човек. \nТрус имаше и в съседство в Северозападна Гърция в района на град Янина, съобщава \"Екатимерини\". Той бе с магнитуд от 4,2 и дълбочина 5 км. През последните дни там имаше сеизмична дейност с ниска интензивност.     \n \t\n", "date": "2018.07.19", "title": "Серия от трусове в Южна Европа"}
{"url": "http://www.duma.bg/node/171418", "text": "\"Бъди мистериозен, а не сериозен - участвай в Мистериите на Хухла!\" - под този девиз са тръгнали, тайно засега, културните празници на връх Свети Илия над ивайловградското село Хухла, където твърдят, че са Центърът на света. С просто око се вижда трескавата подготовка - освежиха параклиса, ремонтираха медния купол, окачиха нов огромен полилей, почистиха сакралното място, където още от ХІІ век преди Христа е изградено тракийското светилище. \nХухленци са неизтребими, пък и неуморни - може и малко да са останали под върха, но не се дават. Свои хора си имат по света и с невидими нишки си ги теглят към Хухла. И те помагат. Връщат се в отпуски в родното село, ремонтират къщите, църквата, параклиса. Есента ще модернизират и читалището. Сега продълбочиха до 100 метра сондата на върха, откъдето бликна нова силна и по-\"различна вода\", близо до някогашния пресъхнал вековен кладенец, където древните са оставяли даровете към почитаните тук богове. Ремонтираха пейките, боядисаха седалките, понаместиха камъните на амфитеатъра. Сложиха и нови люлки, за да има на какво да се радват децата, не само по време на културните празници.  \nТяхната видима кулминация ще бъде на 20 юли вечерта и на 21 юли на върха Свети Илия. Там, след курбана за здраве, след надпяване, надсвирване и надиграване по време на гала концерта с участието на фамозната гъдуларка Христина Белева и китариста Петър Миланов, след Голямото литературно четене, водено от поета Бойко Ламбовски, ще се връчи призът \"Почетен Селянин на \"Мистериите на Хухла\", т. е. \"Цървула\" - за заслуги към селото и към целия свят. Това е малка бронзова пластика на Емил Пенчев - цървул, обиколил целия свят, пробит от ходене на петата, качен на пиедестал. В цървула - земното кълбо. С мистериозни \"цървули\" са вече поетите Ивайло Балабанов и Петър Василев, оперният певец Калуди Калудов, турският цигулар Недим Налбантоглу, акордеонистът Нешко Нешев и много, много творци, учени, изследователи, сторили нещо за родния край, за България, че и за целия свят. Мистериозно жури определя наградите, та никой не може да ходатайства. Работете нормално, живейте всеотдайно - то, журито, вижда всичко, честно е и може да ви посочи. И тази година кой ще грабне \"Цървула\" ще стане ясно чак в мига на връчването. \nВ официалната програма на празниците влизат доста мероприятия - откриване на две-три изложби в бившия хоремаг на селото, курбан за здраве на връх Свети Илия, изпълнения на вокално-инструментални състави на различни места, в зависимост от сянката. Гала концертът сигурно ще бъде на каменния амфитеатър, след 20 ч. на 21 юли. Но и не толкова официалната програма не е за пренебрегване - литературни четения, дискусии, разговори на висок тон, надпяване, надлъгване, надиграване, може и надпиване. Тя се изпълнява и сега - къде пътьом, къде не, но най-много нощем по дворовете на Хухла. Неофициалната програма ще тече с пълна пара и по време на официалната. \nНо не това е най-важното! Най-важното е, че всеки, дошъл в Хухла, без да знае, ще посети Центъра на света. И ще получи надлежно свидетелство за това - подписано, подпечатано - сертификат. Защото това, че Хухла е Центърът на света, не подлежи вече на съмнение - доказа го Мистериозната хухленска академия на науките (МХАН). Доказателствата й - на място! \nИвайло Балабанов стана първият \"Почетен селянин на \"Мистериите на Хухла\"  \nГригор и Христо Григорови, златните момчета на Хухла, вземат отпуските си, за да работят за родното си село. Благодарение на тях камбаните и на параклиса, и на църквата бият автоматично и сутрин, и вечер и имат модерно нощно осветление. Те ремонтираха купола на параклиса тази година с пари, осигурени от хухленската внучка от Германия Яница Каплан  \nБароков концерт на водопада-светилище край Хухла     \n \t\n", "date": "2018.07.19", "title": " Откриват Центъра на света в Хухла  "}
{"url": "http://www.duma.bg/node/171446", "text": "Сърбия получи подкрепа от Франция за постигане на компромисно решение с албанците в Косово, заяви президентът Александар Вучич на срещата му в Париж с френския държавен глава Еманюел Макрон. \n\"Обсъдихме бъдещето на Сърбия и региона, както и диалога между Белград и Прищина. Постигнахме висока степен на съгласие за компромисно решение. Трябва да запазим мира и стабилността, да търсим заедно решения и да погледнем към бъдещето. Голяма и важна е ролята на Франция и на Макрон като цяло\", каза Вучич. \nОтносно европейския път на Сърбия Вучич каза, че страната не може да влезе в ЕС, преди да разреши проблема с Косово, реформите в съдебната система и други реформи. На свой ред Макрон заяви, че \"не би било добре ЕС, който и сега работи лошо, да се разшири допълнително\". По думите му \"трябва да има ЕС, който е уникален и демократичен, но до 2025 г. има достатъчно време да се реформира\". Париж ще помогне на Сърбия да реши най-чувствителните въпроси по европейския път, отбеляза Макрон, но добави, че Сърбия няма шанс да се присъедини към ЕС през 2025 г., ако не изпълни реформите на съюза.     \n \t\n", "date": "2018.07.19", "title": "Франция ще помага на Сърбия за ЕС"}
{"url": "http://www.duma.bg/node/171449", "text": "\"БДЖ-Пътнически превози“ ЕООД ще получи до 100 млн. лева целево финансиране през 2020 г. за новите влакове. Проектът за придобиване на нов подвижен състав беше одобрен от правителството на вчерашното му заседание. \nВ началото на седмицата бе обявено, че \"БДЖ - Пътнически превози\" обявява процедура за застраховка имущество на релсови превозни средства. Прогнозната стойност на поръчката е 18,7 млн. лв. без ДДС и с включен 2% данък застрахователна премия. Поръчката е за срок от 5 години. Тя е разделена на три позиции: застраховка \"Имущество\" за дълготрайни материални активи (близо 185 хил. лв. от общата цена); застраховка \"Релсови превозни средства\" на 22 броя дизелови и на 24 електромотрисни влакове \"Сименс Дезиро\" (близо 12 млн. лв); и застраховка \"Релсови превозни средства\", от които 128 броя локомотиви, 466 броя вагони и 10 броя електромотрисни влака серия 32 (6,5 млн. лв.). \nНа 4 юли пък правителството отпусна 104 млн. лв. на дружеството, за да се разплати с облигационерите. Сумата трябва да бъде възстановена до 28 декември 2020 г.  Решението бе взето, след като сметките на БДЖ бяха блокирани от кредиторите по втория облигационен заем и централата на компанията в центъра на София беше обявена за продажба от частен съдебен изпълнител. Тогава от дружеството обявиха, че ако не получат помощ, БДЖ трябва да спре работа. Това бе втората финансова намеса на правителството в полза на БДЖ от тази година. През пролетта вече беше отпуснат заем на БДЖ от 30,1 млн. лв., който също трябва да бъде върнат до края на 2020 г.   \n \t\n", "date": "2018.07.19", "title": "БДЖ ще получи 100 млн. лева за нови влакове"}
{"url": "http://www.duma.bg/node/171447", "text": "Европейската комисия обяви предпазни мерки относно наложените от САЩ по-рано тази година тарифи върху стомана, съобщиха от комисията. \nЗащитният механизъм се отнася за внос на редица продукти от стомана. Тези мерки конкретно отговарят на пренасочването на стомана от други държави към пазара на Евросъюза в резултат на налозите на САЩ. Те ще влязат в сила от 19 юли, четвъртък. Традиционният внос на продукти от стомана няма да бъде засегнат, става ясно от съобщението на Комисията. \nЕврокомисарят по търговията Сесилия Малмстрьом уточни, че митата на САЩ върху вноса на стоманени продукти са предизвикали търговско отклонение, което може сериозно да навреди на производителите на стомана в ЕС и на работниците в тази индустрия. \n\"Нямахме избор освен да въведем временни предпазни мерки за защита на нашата индустрия срещу увеличения внос. Но тези мерки гарантират, че пазарът на Европейския съюз ще остане отворен и ще поддържа традиционния търговски поток\", поясни Малмстрьом. \nМерките се отнасят до 23 категории в производството на стомана и заемат формата на квоти. За всяка една от 23-те категории ще се налагат тарифи от 25%, само ако вносът надвиши средните нива, отчетени през последните три години. Те се отнасят за всички държави с изключение на някои развиващи се страни с ограничен износ за Евросъюза. Норвегия, Исландия и Лихтенщайн също са изключени. \nВременните предпазни мерки могат да останат в сила максимум 200 дни, cлeд коетo в нaчaлoтo нa 2019 година cитyaциятa щe бъдe oцeнeнa oтнoвo. \nМеждувременно председателят на Европейската комисия Жан-Клод Юнкер се готви да посети Белия дом на 25 юли, за да проведе преговори с президента на САЩ Доналд Тръмп по въпросите, свързани с търговските мита, които застрашават трансатлантическите отношения. Това съобщиха от Европейската комисия. \"Председателят Юнкер и президентът Тръмп ще се фокусират върху подобряването на трансатлантическата търговия и изграждането на по-силно икономическо партньорство\", се казва в изявлението. \nОтношенията между Брюксел и Вашингтон се обтегнаха още повече, след като в интервю за телевизионния канал Си Би Ес американският президент определи ЕС като \"враг\" на САЩ - или поне в икономически смисъл, поставяйки по този начин съюзниците си на едно ниво с държави като Китай и Русия. Държавният глава на САЩ постоянно се оплаква от размера на търговския дефицит на САЩ с ЕС, който през миналата година възлизаше на 151 млрд. долара. Изглежда обаче не е наясно, че ЕС е най-големият източник на чуждестранни инвестиции в САЩ, като в края на 2016 г. стойността на вложените средства възлиза на над два трилиона долара. \n    \n \t\n", "date": "2018.07.19", "title": "Брюксел отвръща на удара на САЩ"}
