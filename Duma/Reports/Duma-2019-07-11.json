{"url": "https://duma.bg/sasht-pravyat-nova-voenna-koalitsiya-n195695", "text": "САЩ се надяват да привлекат съюзници през следващите седмици за сформиране на военна коалиция за защита на стратегическите морски пътища в Персийския залив, където Вашингтон обвинява Иран и техни съюзници за нападения. Това обяви американският генерал Джоузеф Дънфорд, председател на Обединените началник-щабове на въоръжените сили на САЩ, цитиран от в. \"Гардиън\". Според плана, финализиран през последните дни, САЩ ще предоставят командни кораби и ще ръководят наблюдението за военната коалиция във водите край Иран и Йемен. Съюзниците ще патрулират във водите до тези американски кораби и ще ескортират търговските плавателни съдове. Дънфорд разкри подробности пред журналистите след среща по въпроса с изпълняващия длъжността военен министър на САЩ Марк Еспър и държавния секретар Майк Помпео. Свързали сме се с редица държави, за да видим дали можем да създадем коалиция, която ще гарантира свободата на мореплаване в Ормузкия проток и Баб ел-Мандеб, каза Дънфорд. Мисля, че вероятно през следващите няколко седмици ще разберем кои държави имат политическата воля да подкрепят тази инициатива и ние ще работим директно с въоръжените сили, за да установим с какви възможности ще подкрепят това, продължи той. Иран отдавна заплашва да затвори Ормузкия проток, през който преминава почти 1/5 от доставките на петрол в света. Проливите Ормуз и Баб ел-Мандеб са важни стратегически морски локации, осигуряващи достъп от океана до Персийския залив и Червено море. Всеки ден почти четири милиона барела петрол преминават през Баб ел-Мандеб към останалия свят. Предложението на САЩ за създаване на международна коалиция за защита на морските пътища в протоците набра скорост след атаките през май и юни срещу петролни танкери в Персийския залив. Въпреки че американците публично обсъждат плановете за защита на протоците, споделената от Дънфорд информация, че ще търсят и засилване на сигурността в Баб ел-Мандеб край Йемен, изглежда, е нов елемент. Дънфорд поясни, че САЩ ще предоставят \"командни и контролни\" кораби, но целта за другите държави е да допринесат с кораби за патрул във водите между тези командни кораби. Третата част от мисията ще включва членове на коалицията, които ще ескортират търговските кораби на техните държави. \"Очакванията са, че реалното патрулиране и ескортиране ще се осъществява от други\", отбеляза американският генерал и добави, че мащабът на операцията ще се базира на броя на участващите държави.", "date": "2019.07.11", "title": "САЩ правят нова  военна коалиция"}
{"url": "https://duma.bg/i-amerikantsi-se-biyat-zaedno-s-nashite-partizani-sreshtu-fashizma-n195682", "text": "Обещахме пред 75-годишнината от победата над фашизма у нас да публикуваме повече материали, свързани с нея. Интересът на днешните ни неофашисти  към партизаните и ятаците (1941-1944 г.) е нулев, включително и към загиналите британци и американци, за чието участие в нашата съпротива не се и споменава. А за червеноармейците пък новите ни \"демократи\" ехидничат \"най-отговорно и компетентно\", че били загинали само няколко десетки, и то от препиване с метилов алкохол. Изпитвам голям срам пред това поругаване над стотиците червеноармейци, дали живота си в бой с отстъпващата през България немска армия.  Не е много известно, че у нас са загинали американци и британци антифашисти. На някои от тях са  рязали главите и са ги излагали за поругание на публични места. И това е вършено от българската армия и полиция, според сведения на немския посланик Бекерле и швейцарски дипломатически източници. Да си припомним съдбата на  ръководителя на четвъртата британска военна мисия майор Мостин Мейвис, загинал на 23 март 1944 г. в Чемерник планина, Сурдулишко, в сражение с нашата 27-а пехотна дивизия от състава на 1-ви окупационен корпус. Капитан Франк Томпсън, ръководителят на втората мисия, е заловен и екзекутиран, след като му е отказан статут на военнопленник, въпреки че България е във война  с Англия, която сама е обявила. Има сведения, че и главата на нежния поет и полиглот Франк Томпсън, любимия на световноизвестната писателка Айрис Мърдок, е отрязана. От неговата мисия оцелява само радистът Томас Скот. А съдбата на първата мисия, която се приземява в района на Ловеч, и днес е неизвестна. Според проф. Николай Котев по всяка вероятност тя е унищожена на място съгласно директива на Хитлер. Днес ви предлагаме един уникален - не само за България, случай. Заловеният от \"фашистка хайка\" американски летец Харолд Джеймс е разсъблечен, за да последва екзекуция. И в тоя момент го спасява прочутата чета на Леваневски, който след като разбира за пленяването му, напада кметството на с.  Сърнегор, Пловдивско, където той е държан. Двете писма, които ви предлагаме - на партизаните до американеца, и неговото до тях, публикувано във в. \"Отечествен фронт\", са наистина уникални документи, които по моето скромно мнение  са тревожно актуални и днес.  На 8 май 2004 г. президентът Георги Първанов откри  паметен знак на загиналите на 6 май 1944 г. край Кула седем американски летци. На него е  издълбано: \"Разкажете на поколенията за нас и им кажете: \"За тяхното утре ние отдадохме нашето днес.\"  Ето имената им: Уилям Бек, Джоузеф Томас, Хърт Дювал, Джим Шелтън, Дартин Сефчик, Джералд Карълс и Хенри Краус. Пак край Кула в бой с настъпващата към Видин доброволческа планинска дивизия \"Принц Ойген\" загиват 164 червеноармейци от Трети украински фронт и 19 български войници и доброволци. Ще не съборят или опаковат и паметната плоча на Харолд Джеймс, открита през 2005 г. в Сърнегор, и множеството паметници на английския комунист Франк Томпсън нашите неофашистчета, или цялата днешна истерия около паметника на Съветската армия е поредната, разпоредена отгоре, русофобска акция? Що не заклеймят и знаменития британски вокалист и бас китарист Роджър Уотърс от легендарната група \"Пинк Флойд\", който през 2013 г. преди концерта си в София отиде в Литаково и се поклони на паметника на Франк Томпсън?! На 6 май и 10 юни т.г. се навършиха 75 години от гибелта на седмината американски пилоти и от екзекуцията на майор Томпсън. И още един \"дребен\" въпрос - ще се включат ли днешните британци, американци и руснаци в тържествата за отбелязване на 75-годишнината от победата над фашизма в България и ще почетат ли саможертвата на своите деди, дали живота си за нея? Из изследването на Орлин Василев \"Въоръжената съпротива срещу фашизма в България 1923-1944 (очерки и документи)\", Изд. на Работническата партия (комунисти) и Нариздат, 1946 г. В брой 3-и на издавания от бригада \"Христо Ботев\" партизански вестник \"Народен глас\" се описва действително романтичното спасяване на пленения американски летец Харолд Д. Джеймс и е поместено писмото, което му било отправено: \"На 26 м. м. към 4 часа след обед ни бе съобщено, че в село Сърногор се намира в плен един американски летец. Командирът даде заповед за тръгване. Само за няколко минути всички бяхме в пълна боева готовност. Влезохме в селото със светкавична бързина. Обезоръжихме стражата и освободихме принудително кацналия американски летец. Отначало той не разбираше какво става с него. Фашистките копои го бяха съблекли и се готвеха да го отведат. Ние му върнахме дрехите и му казахме да тръгне с нас, но той не ни разбра. Яви се един другар, който разбираше френски. Обясни му, че ние сме български партизани. Летецът изпадна във възторг, зарадва се и започна сърдечно да се ръкува с всекиго поотделно, като ни заяви, че идва с радост при нас. Ние го приехме. Дадохме му пушка и пистолет. Партизаните напуснаха  селото, пеейки партизанския марш. Селяните останаха във възторг.\" Господин Джеймс, При злополучния полет над нашата страна, вие бяхте принуден да се спуснете с парашут и потърсите спасение в Балкана. За момент, обаче, щастието ви се оказа недружелюбно: след като няколко дни се лутахте в тази далечна и непозната вам страна, фашистката хайка ви откри, залови и откара в плен. Всичко това не остана скрито от бдителното око на славните български партизани. На 26 юни т. г. една наша чета нападна селото, където бяхте откаран, обезоръжи стражата и ви освободи, като ви прие с възторг в своите редове. По този именно случай, бързам да изкажа своята и на другарите си радост, че можахме да спасим от кървавите лапи на фашистките агенти у нас един доблестен и смел син на верния и благороден американски народ, към когото нашият народ храни най-добри чувства, и спомена на щедрост и великодушие, проявени по един блескав начин през и след Световната война, в която немските агенти, също като в настоящата война, бяха тикнали българския народ на страната на германските разбойници. Господин Джеймс, ние бихме желали, щото акцията в селото Сърногор на нашите борци-партизани, предприета за вашето освобождение, да бъде един символ на братски чувства и уважение на нашия народ към вашия героичен народ, към неговите велики демократични принципи, към неговата безгранична любов към свободата и независимостта, за които не веднъж вашите бащи и деди  са проливали кръвта си, а сега вие и целокупният американски народ багрите със същата тази кръв европейската земя, борейки се в защита на културата, цивилизацията, щастието, прогреса и свободата на цялото човечество, против най-злия враг - фашизма. Вие сега се намирате между нас с пушка в ръка, в защита на същите тия начала, в името на които не веднъж сте кръстосвали небето на стария свят, в името на които се борим и ние, и огромното мнозинство на поробения български народ... Вие сам сте убеден в близкия край на фашистката тирания и на нашата пълна и безусловна победа. Ние вярваме, че скоро ще отлетите за вашата родина, а до тогава, молим ви да  сте сърдечно добре дошъл в нашите редове. Когато се завърнете във вашата страна, между вашите другари, молим ви да предадете на доблестните американски летци и на борещите се американски и английски народи нашия боеви партизански поздрав.  Смърт на фашизма!                            Петър                                                                    Харолд Джеймс прекарва с нашите партизани повече от един месец, участвува в акциите на отряда и се бие с изключителна смелост срещу фашистката полиция и кървопийците от ловните дружини. В последните дни на август партизаните успяват да го преведат на сръбска територия, където Джеймс се присъединява към войската на Тито и продължава борбата редом с югославяните.  На 31 август Харолд Джеймс праща от Сърбия поместеното по-долу писмо до оставените в България другари-партизани. Но романтичната история не свършва - два дена след 9 септември Харолд Джеймс пристига в Пловдив, където намира своите приятели, и споделя с тях възхищението си от подвига им и поздравите си за победата.   Няма начин, чрез който да мога напълно да ви се отплатя, мои приятели, за всичко, каквото вие направихте за мен. Ако не бе вашата любезност и храброст, аз щех да прекарам много мрачни дни в некой затворнически фашистки лагер. Решихте да жертвувате своя живот, за да ме избавите от фашистите. Аз живях с вас повече от един месец, като ядох от вашата храна и спах във вашия лагер. Вие ми дадохте да се облека с топли дрехи, дадохте ми най-хубавото, което имахте, и това, според мене, правехте със себеотрицание. Аз ви благодаря за доброто разбиране, с което посрещахте грешките, които понякога правех. Ние ходихме по селищата да унищожаваме фашистите и всичко, което е фашистко. Ние сме съюзници - вие, българските партизани, и аз - американския летец. И двете страни сме в сражение за един и същи идеал - свобода на езика и живота, свобода на щастието. И двете страни вярваме в управлението от народа и за народа. Щом като има народи като вашия, които вярват във всичко, що е право и добро, фашисткото управление няма никога да се върне отново на власт. Вие, партизаните, сте истинският народ в България. След като тази война свърши, и ние постигнем пълна победа, вие, народът на България, ще бъдете нейни водачи. Аз съм убеден, че вие ще изградите нова и по-добра България, държава за народа. Аз вярвам, че некой ден некой от вас може да дойде в Америка, в моята страна, така че и аз ще мога да ви окажа гостоприемство, да се отплатя някак за всичко, що вие направихте за мене. Ако мога да направя нещо за вас, по някакъв начин, не се стеснявайте да се обърнете към мен. Аз оставам за цял живот ваш отличен приятел и другар. Чувствувам се един от вас, но аз не мога официално да се нарека партизанин, защото съм най-напред американски войник.  Но аз с целия си разум и идеал съм с вас.  Завършвам и отново искам да благодаря на всеки един от вас.  Благодаря ви, Камене, за вашата любезност и съобразителност, на вас, Стефке - за вашето учене, за старанието ви да ме научите български, на вас - Стефане и Васко, за храната, която приготвяхте за мен.  Аз искам да запомня всеко от вашите имена, че да ги спомена в това писмо. Благодаря, другари, от дъното на моето сърдце. Запазете вашето дело. Вие имате дял в ускоряването на края на тая война. Надявам се, че войната скоро ще свърши, тъй че всички от вас ще могат да се върнат в своите домове и при любимите си близки. Така, довиждане засега, другари. Смърт на фашизма!  Ваш винаги признателен приятел                          Харолд Д. Джеймс                                                                Има случаи, при които скочилите с парашут летци не попадат в плен, тъй като се свързват с българските партизани. На 26 юни 1944 г. партизани от отряд \"Христо Ботев\" научават, че в с. Сърнегор, Пловдивско, е отведен пленен  американски летец. (Давид Овадия, \"Леваневски\", 1980 г.). Четата на Леваневски освобождава задържания Хералд Джеймс и го отвежда в отряда. Освен родния си език американският летец не знае друг. Две партизанки, бивши учителки,  започват да го учат на български език. След 25 дни с няколко научени думи и с жестове Хералд Джеймс обяснява на партизаните, че баща му е железничар, майка му е телефонистка, а той е стрелец на малокалибрено оръдие. Американския летец е преведен в калоферската чета, а оттам на запад към Югославия.  През ноември 1944 г. две групи англо-американски военнопленници избягват от германски плен при превозването им на запад. И двете групи влизат във връзка с части от българската армия и искат съдействие за репатриране. Първата група се присъединява към българската армия в района на гр. Митровица - гр. Нови пазар, Югославия. Тя се състои от 17 души. Не трябва да се забравя и фактът, че на българска територия падат и самолети, чиито екипажи се спасяват с парашути на румънска територия, и обратното - на българска територия се приземяват с парашути пилоти и членове на екипажи на самолети, разбили се на румънска територия. Отчитането на свалените самолети би трябвало да се отнася общо за всички територии, чиято противовъздушна защита се осигурява от българската пв отбранаЕ На българска територия в периода 1943-1944 г. са открити труповете на 175 летци от англо-американските въздушни сили. От тях като американски военнослужещи са идентифицирани 65, а като английски - 16. В 29 случая поради изгарянето на 94 трупа не може да се определи  с точност националността. В 6 случая останките на загиналите са в такова състояние, че не може да се определи броят им. Ако приемем, че в тези 6 случаи загиналите са по двама, то броят на загиналите ще бъде общо над 187 (175 + 12) . От тях са установени имената на 33 американци и 6 англичани. Ако към броя на загиналите прибавим и този на починалите от рани в болниците 69 летци, невъзвратимите загуби на съюзническата авиация ще бъдат повече от 256 души. В периода 1943-1944 г. главната тежест на борбата с англо-американските самолети ляга върху плещите на българските пилоти изтребители. Борбата е неравна. Съотношението на силите е най-често 1:20, 1:30, 1:50 в полза на противника. Въпреки това смазващо превъзходство българските пилоти изтребители излитат и водят въздушните боеве със смелост, впечатляваща даже екипажите на противника. Основният випуск пилоти, който воюва през 1943-1944, е преди всичко от сираци от войната. Лишени от материалната подкрепа на своите семейства, те търсят реализация в армията, а заветът на загиналите за отечеството бащи ги отвежда там, където рискът е най-голям. Излитайки, всеки един от тях знае, че това може би е последният му полет, и се стреми да осигури висока цена за своя живот. От 6-ти изтребителен полк във въздушните боеве със смъртта на храбрите загиват 19 пилоти.", "date": "2019.07.11", "title": " И американци се бият заедно с нашите партизани срещу фашизма"}
{"url": "https://duma.bg/prof-atanas-semov-obshtestvoto-ni-prenebregva-ritsarite-na-duhovnostta-n195684", "text": "- Марко Семов беше свято отдаден на духовността. На езика и словото, на образованието и науката, на културата и културността, на историческата памет, в крайна сметка - и преди всичко - на българщината. На вечната българска борба за национално оцеляване - най-вече чрез знание, таланти и духовност. Затова преди 12 години, когато той ни напусна, Съюзът на българските писатели, Съюзът на българските журналисти, Сдружението за национално съхранение и неговата родна община Априлци учредиха на негово име награда именно за ярко присъствие в духовния живот на българската нация. И ако личността на човека има значение и смисъл - то е именно в това: след него да остане стойност. За Марко Семов най-висшата стойност беше духовната висота на България. Именно затова решихме да връчим тази награда на Българската академия на науките - най-дълголетната и най-достолепна, заедно със Софийския университет, опора на българската държавност и духовност. И по повод 150-годишнината от създаването й.  - Аристократи на духа България винаги е раждала. Борис Първи и Симеон Велики са предвестниците на европейския Ренесанс. Непознатите другаде по своята идейна извисеност и лична саможертва български възрожденски революционери и будители бяха истински аристократи на духа. Чада на робска мизерия - и европейски колоси на духовността. Ботев е поет, какъвто в Европа няма. Захари Стоянов е немислим за европейската културна традиция, див селянин с талант на чутовен разказвач. Бенковски е бунтовен водач с вселенска мощ. Апостолът е от най-прогресивните за времето си революционери с огромен държавнически мащаб на мисълта. И по-късно - Вазов, Яворов, акад. Димитър Михалчев, полк. Борис Дрангов, и колко още - таланти във всички изкуства, учени с континентални постижения, военачалници, учители, лекари... И до днес българският ген е много силен. Неуместно е да оценявам живи величия, но ми стига да посоча Гергина Тончева - най-ярката интелектуалка на съвременна България! Тя бе и сред първите носители на наградата, която вчера връчихме на БАН.  Българският народ едно несъмнено може: да ражда ярки личности. И ако имаше съдбата да е по-успял народ, неговите най-светли чеда щяха да получат признанието на най-големи имена на континента. Драмата на днешна България обаче е в това, че общественият живот - за съжаление в голяма степен и медийният - пренебрегва рицарите на духовността.  - Несъмнено! Духовността у нас драматично загуби държавническата си роля. И Марко Семов си отиде с тежка болка - затова, че образованието, науката и културата все по-немощно притичват след други приоритети, сякаш никому ненужни старци, сякаш забравени, като отдавнашен подвиг, непасващи на евроатлантическата дреха, която припряната ни демокрация облече май наопаки. И че все по-силни стават внушенията, че националната памет и националната идентичност са остаряла и непригодна за глобалистката модерност тегоба. И че немалко политически елити - и в Европа, и у нас - сякаш не разбират, че жизнен народ, благоденстваща държава и силен Европейски съюз са възможни само ако носят и пазят националния си дух. Държава без нация е дърво без корен, обречена. А нация без духовност е... бивша нация, население без път и бъдеще. От всичко, което крепи държавата, нацията и Европа, духовността е най-твърдият гръбнак! Най-здравата опора, най-плодородната почва. Марко Семов посвети целия си силно активен живот именно на тази свята кауза: опазването на националната памет, националната идентичност и духовността на нацията. - Не може да има съмнение - образованието (задължително под ръка с науката и културата) е едновременно най-важният за държавата прешлен от гръбнака на развитието и най-нуждаещият се от държавно финансиране! Образованието, науката и културата не могат и не бива да мизерстват! Не бива да се самоиздържат! Всичко друго зависи от тях: и икономиката (с качеството на работната ръка или с развитието на иновативни и с по-висока добавена стойност предприемачества), и здравеопазването, и правосъдието, и спортът дори. И по-общо демокрацията, която е ненаситно гладна за образовани и духовни граждани. Безпросветният човек не е гражданство, той е рая. Добре е, че възнагражденията на учителите бяха реално повишени. Но е страшно, че всъщност бюджетът за образование, наука и култура непрекъснато намалява като процент от брутния вътрешен продукт! А е необходимо обратното - инвестицията в образование и наука единствено гарантира растеж на националния продукт. Освен материално средство за развитие обаче бюджетният дял на образованието, науката и културата са и оценка. И ценност. И посока за развитието. Успелите народи увеличават бюджетния процент за образование и култура - ние го намаляваме... Малка Ирландия преди половин век вървеше към изчезване. След като направи образованието свой стратегически национален приоритет - и достигна до 14 % от БВП! - днес е сред най-проспериращите европейски държави! С обратна емиграция от САЩ към Ирландия!  И по-наблизо: бившата съветска република Естония върви по същия път. И нейният продукт на човек е вече 4 пъти по-голям от българския... - Той с научно усърдие и лично преклонение изследваше творчеството на народоведите преди него: Захари Стоянов, Антон Страшимиров, Тодор Попов, Иван Хаджийски. И оформи направеното от тях в самостоятелна наука за националната душевност, сетне го надгради със своите и на други съвременници - като проф. Минчо Драганов и проф. Стоян Михайлов - прозрения. С трудовете си за българската народопсихология стана професор, за тази си наукотворна роля бе избран и за член на БАН. Пребори се и за дисциплина \"Народопсихология\" във Факултета по журналистика.  На парадоксите в българския характер посвети цял том. Един от тях беше за противоречието \"героизъм - предателство\". И доказваше, че предателствата в нашата история са единична конвулсивна реакция на многобройните прояви на дивен героизъм. За 5-те века робство българинът прави над 100 въстания - и само няколко предателства! Другият парадокс е \"бунтарство - търпение\". Според него българинът е принуден от историята си много да търпи и да учи децата си, че \"преклонената главица сабя не я сече\". За да оцелеят. Така са и кръщавали децата си: Стоян, Запрян, Стоил, Трайчо - все имена за оставане на земята, за изтрайване пред гайлето...  Според него централната линия в българската национална съдба е оцеляването. Лично, семейно, национално. Страшното е, че днес българският народ отново е наведен пред гилотината на оцеляването. Този път и демографско, и ценностно! Защото другият парадокс в душевността ни е, че българинът е демократ, но не знае какво да прави с демокрацията, когато геополитическите ветрове му позволят да я дочака за няколко десетилетия. И нашата демокрация неизменно се изражда в слободия... - Истински страдалите след 1944 година след 89-та нито се правеха на герои, нито търсеха мъст. Това го правеха \"произведените\" за нуждите на сценария... Силният човек носи памет, не мъст. Иначе за 89-та не искам да си спомням. Забравил съм и подлостите, и човешката нищета на някои тогавашни герои. Не съм забравил мъжеството на хора като офицерите Славчо Хитов и Денимир Минев и това, че от затвора ме спаси Григор Шопов. Страшното е, че днес твърде много хора си спомнят за времето преди 89-та не с носталгия, а със сълзи за това, което направихме след \"промяната\". Защото драматичната истина е безспорна: близо половината българи днес живеят по-зле от връстниците си преди 30 години. От пенсионерите и интелектуалците - над две трети.  И това е навярно най-абсурдният парадокс: българската демокрация унищожава българската нация. Нека повторя: и демографски, и ценностно! Не демокрацията изобщо - такава няма. Всяка демокрация е национална - и нашата днес няма нищо общо нито с чешката, нито с унгарската - а уж тогава бяхме на една черга и под един хомот. С френската или германската - още по-малко. Там човекът е смисъл на властта, у нас такъв смисъл е... асансьорът. - На българската журналистика никога не са й липсвали талантливи пера и умни гласове зад микрофона или камерата. Днес обаче са й много душманите - собственици или мераклии да си я закачат на пояса...  И страхът днес отново е силен - ако не от \"Белене\", поне от мизерията. \"Белене\" днес е в магазина - останеш ли без доходи, свършен си. Затова разбирам преклонената и днес главица в някои редакции... Но е вярно и друго - ако в България стават и хубави неща, ако се постига например наказание за самозабравили се политичета - това става именно и само благодарение на медиите. Както е вярно, че информационната ера позволи огромно изобилие от медии - в някои от които истината успява да изкрещи. - Преди повече от век Вазов написа \"Мислителят само се плаши\"... Тогава - в очакване именно на новия век. Ако не виждаш драмите на Отечеството си, не си му нужен. Ако не се опиташ поне малко, поне с драскотина по гърбавите ръце на безчинството, да му помогнеш - нямало те е... Не всеки може да бъде бунтар. Но който може - е длъжен! Защото такъв е българският национален дух!", "date": "2019.07.11", "title": " Проф. Атанас Семов: Обществото ни пренебрегва рицарите на духовността"}
{"url": "https://duma.bg/trite-greshki-zad-kraha-na-siriza-n195741", "text": " \"Гардиан\" През януари 2015 г. Алексис Ципрас се изкачи до властта като лидер на радикалната левица. Той се закле да се бори срещу гръцката олигархия и да се опълчи на технокрацията на Европейския съюз. \"Гърция оставя зад себе си катастрофалните икономически мерки, оставя зад себе си страха и авторитаризма, оставя зад себе си петте години унижения и мъчения\", обяви той пред поддръжници в деня на изборите през 2015 г. Но това беше тогава. През следващите пет години Ципрас отчаяно се опитваше да се сближи с институциите, с които изначално обещаваше да се бори. Той предпазваше старите олигарси и помогна да се създадат нови. Осъществи толкова строги икономически мерки, че дори и германският финансов министър Волфганг Шойбле го обвини в Също така умилостивяваше международните инвеститори с обещания за ниски такси и златни визи. \"Реформите са като велосипед\", заяви Ципрас пред \"Файненшъл таймс\". \"Ако не ги направиш, падаш.\" Често срещано мнение е, че трансформацията на Ципрас бе предначертана. Сред десните наблюдатели тя се представя като естествено следствие от сблъсъка на радикалните политики с реалността - Ципрас просто осъзнава невъзможността СИРИЗА да води една конфронтационна политика. За левите наблюдатели това е неизбежният резултат от европейската антидемократична структура: Ципрас няма избор, освен да се подчини на диктатурата на тройката кредитори - мечтите на Ципрас са били мъртвородени. Тази позиция обаче дълбоко подценява правомощията на Ципрас като министър-председател, а също  готовността му да залитне към далечния край на политическия спектър. Истина е, че обстоятелствата около неговия мандат не бяха лесни. \"Тройката\" бе решена да използва Гърция за предупреждение. Друг проблем представляваха и ограниченията, наложени от глобалния капитализъм: прекалено строги мерки срещу корабната олигархия и тя просто ще напусне държавата. Така че би могло да му се симпатизира заради много от проблемите, произтичащи от високия пост. Но не беше предопределено изгонването на семейства в нужда от домовете им. Не беше предопределено продаването на големи парцели земя и море на корпорации като \"ЕксонМобил”, занимаващи се с изкопаеми горива. Не бе предначертано също пренаселването, сексуалното насилие и дефицитът на \"лекари, лекарства, храна и питейна вода\" в гръцките миграционни лагери. И нищо не предполагаше продажбата на оръжия на Мохамед бин Салман, подкрепата с усмивка за Бенямин Нетаняху, както и покупката на изтребители от Доналд Тръмп. Накратко, Ципрас не просто капитулира пред Тройката или замени радикалните си идеали за суров реализъм. Той активно промени профила на своето правителство като дясна сила на световната сцена.  Множество млади хора, бивши привърженици на СИРИЗА, се пренасочиха към дясноцентристката партия \"Нова демокрация\" - от 16,5% през 2015 г. делът на млади хора, гласували за \"Нова демокрация\", се увеличава до повече от 30% - иронично стечение на обстоятелствата, предвид обещанието на СИРИЗА да даде на 17-годишните избирателни права. Партията се представя по-зле сред пенсионерите: според социологическите прочувания 46,4% от пенсионираните гърци са гласували за \"Нова демокрация\" в сравнение с 25,5% за СИРИЗА. През май Ципрас предприе последен опит да привлече обратно тези гласове с редица данъчни намаления и бонуси към пенсиите - с други думи, приемайки икономическата програма на \"Нова демокрация\". Тези мерки обаче само увеличават несъответствието между популистката риторика на СИРИЗА и политическата реалност. И когато дойдоха изборите, гласуването за \"Нова демокрация\" поне позволи на гласоподавателите да разрешат несъответствието - да се завърнат към реалността, колкото и да е сурова, вместо цирковото тържествуване на Ципрас за несъществуващо икономическо подобрение. Предлагам три - за политическите маневри, партията и политиката. Първата е да не се правят опити да се угоди на опозицията. Често обяснение за отслабването на левите партии е неспособността им да говорят на хората с десни убеждения. Но чрез СИРИЗА може да се види, че имитирането на десницата не забавя нейното издигане на власт. Напротив, флиртът на Ципрас с  Това пък създаде по-устойчива визия за останалите партии. Защо да се примиряваме със задоволяването на десноцентристки желания от страна на СИРИЗА, запитаха се много гласоподаватели, когато може да имаме дясноцентристка партия? Втората е да не поставяме надеждите на цяло движение върху един човек. Чест рефрен в Гърция е, че \"Ципрас е СИРИЗА\": той е единственият, който може да обедини различните леви сили. Но подобно на пирамида, обърната наопаки, персонифицирането на платформата на СИРИЗА прави нейните политики много нестабилни, с възможност да се променят в каквато посока реши Ципрас. Само партия, която е в достатъчна степен вплетена в социално движение, може да остане вярна на своите принципи, особено в контекста на Гърция. Третата поука е да се поддържа пламъкът на бунта. СИРИЗА се издига на власт заради обещанието си да се бори със статуквото. \"Надеждата идва\", обещаваше лозунгът на партията. Гласоподавателите знаеха, че шансовете за промяна са малки, но се довериха на Ципрас да се бори. Когато СИРИЗА се превръща в носител на несправедливост, духът на бунта умря, а с него си отидоха и поддръжниците на партията.", "date": "2019.07.11", "title": "Трите грешки зад краха на СИРИЗА"}
{"url": "https://duma.bg/kabinetat-odobri-harcheneto-na-21-mlrd-leva-za-f-16-n195719", "text": "Правителството даде мандат на военния министър Красимир Каракачанов да подпише сделката със САЩ за купуването на 8 изтребителя Ф-16 Блок 70 - два двуместни и шест едноместни. Пакетната цена ще бъде под 1,2 млрд. долара, или около 2,1 млрд. лв. Очаква се Конгресът на САЩ да одобри отпускането на 60 млн. долара за приспособяването на авиобаза \"Граф Игнатиево\" към изискванията на самолетите. Договорката предвижда цялата сума веднага да бъде преведена на САЩ в доверителен фонд, а България ще получи осемте самолета на порции до 2023 г. Сделката ще влезе за обсъждане в парламентарните комисии следващата седмица, за да бъде ратифицирана преди депутатската ваканция. Според Каракачанов така нямало да има опасност договорът за самолетите да стане заложник на местните избори. Военният министър призна, че ще се наложи актуализация на бюджета. Част от парите ще бъдат емитирани като държавен заем.  Икономическият министър Емил Караиванов допълни, че в рамките на индустриалното сътрудничество по сделката в България ще бъдат изградени тренировъчни центрове за пилоти и инженери. САЩ и компанията \"Локхийд Мартин\", производител на самолетите, щели да окажат подкрепа за развитие на национални способности, свързани с безпилотни летателни средства и дронове. Все още не е ясен пълният списък на въоръжението и оборудването, с което ще бъдат купени изтребителите. Заради по-ниската цена обаче страната ще получи само по един резервен двигател за изтребител вместо пълния пакет с три, призна зам.-министърът на отбраната Атанас Запрянов. Припомняме, че преди две седмици президентът Румен Радев предупреди, че сделка за Ф-16 под 3,4 млрд. лв. с ДДС ще е за сметка на многофункционалните способности на самолета. Притеснението на държавния глава е, че новите Ф-16 ще стават само за авиошоу. Очаква се договорът да бъде подкрепен от депутатите на ГЕРБ, ВМРО и ДПС. БСП е за модернизацията на армията, но има резерви към избора на САЩ и \"Локхийд Мартин\".", "date": "2019.07.11", "title": "Кабинетът одобри харченето на 2,1 млрд. лева за Ф-16"}
{"url": "https://duma.bg/vitanov-pita-ek-za-dvoyniya-standart-kam-rabotnitsite-n195712", "text": "Какви мерки ще предприеме кандидатката за председател на ЕК Урсула фон дер Лайден, за да избегне разделението по оста Запад - Изток по отношение на въпроси като миграция, права на работниците и доходи? Това попита германката ръководителят на делегацията на евродепутатите от БСП Петър Витанов, докато тя представяше пред Групата на социалистите и демократите в ЕП визията си за развитие на ЕС. Витанов попита и какви са вижданията на Лайден за европейската перспектива на Западните Балкани. Тя заяви, че вратите пред нови членки трябва да останат отворени при спазване на задължителните критерии. Според нея единството трябва да е водещ принцип при прилагането на европейските политики и подходи. Акцент в програмата й ще е борбата с климатичните промени и 50% намаление на емисиите на въглероден диоксид до 2030 г. Тя обърна внимание на укрепването на социалните права, най-вече в подкрепа на баланса професионален - личен живот и увеличаване на възможностите на програма \"Еразъм\". \"Поставихме множество конкретни теми, по които очакваме конкретни ангажименти от Урсула фон дер Лайден. На първо място е Социалният стълб - издигането на социалните права наравно с фискалните правила, които в момента връзват ръцете на националните правителства в социалната сфера и публичните инвестиции. Превръщането на Социалния стълб в задължителен план за действие би представлявало голямата промяна, за която хората ясно гласуваха на тези избори. Поисках ясна позиция за цялостен Младежки план, който да включва Младежката и детската гаранция, културен чек и разширена програма \"Еразъм\", с адекватен бюджет. Очакваме гаранции, че върховенството на закона в ЕС ще се спазва. За съжаление, не чухме адекватен отговор на поставените въпроси, нито конкретен ангажимент към социалистите\", обобщи председателят на ПЕС Сергей Станишев.", "date": "2019.07.11", "title": "Витанов пита ЕК за двойния стандарт към работниците "}
{"url": "https://duma.bg/mestnite-izbori-shte-sa-na-27-oktomvri-n195718", "text": "Местните избори ще са на 27 октомври, след като президентът Румен Радев издаде указ, с който насрочва дата за вота. С това държавният глава обори една от опорните точки, с които мнозинството в ЦИК се оправдаваше, че не могат да извършват валидни правни действия.  Макар датата за вота да е ясна, съдбата на машинното гласуване все още е под въпрос. Управляващото мнозинство упорства техниката да отпадне от местния вот. Вкараното по спешност изменение дори мина в правната комисия на НС. Промените в Изборния кодекс бяха подкрепени от 12 народни представители от ГЕРБ, ОП и \"Воля\", а 9 от БСП и ДПС бяха против. Окончателното решение ще бъде взето утре в пленарната зала. Техническите пропуски не са основание за отмяна на машинното гласуване, което е гарант за прозрачност и доверие, заяви при дебатите Филип Попов от БСП. Той обърна внимание, че грешките при вписването на резултата от машините не са направени от самите машини. Попов определи като несъстоятелни твърденията, че устройствата се премахват, за да се облекчи изборната администрация. Очевидно е, че това води до непрозрачност при отразяване на изборите, възмути се той. Ден по-рано ГЕРБ обявиха, че ДПС ще ги подкрепят, но депутатите на движението в правната комисия се обявиха против отмяната на машинното гласуване. Зам.-председателят на партията Йордан Цонев дори настоя на следващите парламентарни избори да няма хартиен вот. Промяната в ИБ е, за да се запазят манипулациите, подчерта той и нарече изборните протоколи \"парцали\". \"Отказът от машинното гласуване е крачка назад от прозрачността, от модерността, от осигуряването на честността на изборния процес. Това е все едно от дигиталния век да се върнем в каменната ера. Защо и депутатите в НС гласуваме с карти, а не с вдигане на ръка\", попита омбудсманът Мая Манолова. Гербаджията Александър Иванов твърди, че настройката на 6000 машини за местните избори щяло да е трудно осъществима и затова вотът бил застрашен.  Справихме се с 3000 машини, вероятно ще се справим с 6000, но сме длъжни да предупредим отсега, че има опасности, заяви шефът на ЦИК Стефка Стоева. Тя отрече от комисията да са се оплаквали за трудности при машинното гласуване. Сами по себе си устройствата не са лоши, призна Стоева. Правният министър Данаил Кирилов пое отговорност с обяснението, че решението за машинното гласуване било повече политическо, което не означавало, че е правилно и че не следва да бъде ревизирано.  Отмяната на машинното гласуване е крачка към подмяна на вота, коментира Корнелия Нинова. Лидерът на БСП предупреди, че който не може да спечели по честен начин, се готви да спечели чрез \"технология\" на изборния процес. Тя смята, че управляващите и сателитите им са се уплашили от резултатите на евровота, тъй като само БСП отбелязва ръст спрямо предходните избори за ЕП. \"Затова решиха да убият финансово единствената опозиция и да премахнат гаранцията за честен избор - машинното гласуване. Защото машината не подправя протоколи, не дописва мъртви души и не носи чували с бюлетини в зала \"Армеец\", смята Нинова. Според нея ГЕРБ отново са съсредоточени само да запазят властта на всяка цена. Нинова призова всички, които искат промяна, заедно да се борят за оздравяването на общинските болници, за инвестиции в общините, за нови работни места, за подпомагане на младите семейства и децата. Да не позволяваме да подменят тревогите на хората със собствените си тревоги за оцеляване във властта, заяви Нинова.", "date": "2019.07.11", "title": "Местните избори ще са на 27 октомври"}
{"url": "https://duma.bg/danak-bogatstvo-predlagat-sindikalisti-n195713", "text": "За въвеждане на данък \"богатство\" за допълнителни жилища, скъпи автомобили, вили, яхти и др. настоява КНСБ, обяви Любослав Костов от синдиката. Идеята е той да се прилага за 1/10 от най-богатите 1% български граждани. Данъчната система в България е една от най-несправедливите в ЕС, където косвените данъци са около 2/3 от общите приходи в бюджета. Неравенствата в страната нарастват, разликата в доходите на 20% от най-бедните и на 20% от най-богатите българи е вече 7,2 пъти, изтъкна Костов. Той обясни, че според ООН ръстът на доходите на 40% от най-бедните трябва да е по-висок от ръста на средностатистическите доходи, но у нас е точно обратното. През м.г. с депозит над 10 хил. лв. са само 11% от българите, а 2/3 от хората нямат никакъв депозит.  От КНСБ настояват за въвеждане на необлагаем минимум, съответстващ на установената минимална заплата, както и да бъдат облагани с 10% доходите над минималната заплата, като данъчната основа се образува от разликата между получаваната заплата и минималната. Друго предложение на синдиката е поетапно увеличаване на максималния осигурителен доход до сума, равна на 10 пъти от минималната заплата. КНСБ иска от 202 г. минималната заплата да стане 640 лв., а осигурителната вноска във фонд \"Безработица\" да се увеличи с 0,5%. Предлага се и увеличаване на 12 лв. от сегашните 9 лв. дневното минимално обезщетение за безработица, което ще доведе до допълнителни разходи в бюджета на ДОО на близо 11 млн. лв. годишно. Синдикалистите искат и ръст на месечното обезщетение за отглеждане на дете до 2 г. Според тях от 1 юли догодина таванът на пенсиите трябва да е 1264 лв.", "date": "2019.07.11", "title": "Данък \"богатство\" предлагат синдикалисти"}
{"url": "https://duma.bg/knsb-iska-oshte-21-mlrd-lv-za-zaplati-n195714", "text": "Общите искания на Конфедерацията на независимите профсъюзи в България за допълнителни средства към бюджета за 2020 г. са за над 2,141 млрд. лв. От тях 1,206 млрд. лв. са за увеличение на заплати, а близо 935 млн. лв. за капиталови разходи, стана ясно на семинар за журналисти, организиран от КНСБ и фондация \"Фридрих Еберт\".  Настоява се за допълнителни 470 млн. лв. за 20-процентно увеличение на заплатите на педагозите и 44 млн. лв. за 10-процентен ръст на възнагражденията на непедагогическия персонал.  Федерацията на независимите синдикати от държавното управление и организации настоява за 560 млн. лв. повече спрямо тазгодишния бюджет. Над половината от тези средства - 275 млн. лв., са за 20% увеличениe на заплатите в МВР, средно с около 160 лв. От синдиката настояват догодина парите за заплати в Министерството на финансите да са с 62,5 млн. лв. повече, за правосъдното - с 40 млн. лв., за ДАНС - с 20,3 млн. лв., за НОИ - с 13,8 млн. лв. Допълнителни 110 млн. лв. иска КНСБ за възнаграждения в здравеопазването. Федерацията на независимите синдикати от земеделието иска 15-процентно увеличение на средствата за заплати във второстепенните разпределители към Министерството на земеделието. Това означава, че заплатите биха се увеличили с 85-180 лв. догодина. Повече от 10 години  структурите на МЗХГ, Селскостопанската академия, ДП, НС ЕАД са хронично недофинансирани, с непрекъснато оптимизиране на разходите за персонал и минимално увеличение на заплатите, коментират от профсъюза. Оттам искат и трансфер от 30 млн. лв. за академията.  КНСБ и Съюзът на българските музикални и танцови дейци настояват за още 1,6 млн. лв. по бюджета на общините за 2020 г. за допълнително целево финансиране за увеличение на заплати на работещите в духови оркестри и фолклорни ансамбли, както и увеличение на разходната част на бюджета на Министерството на културата в бранш \"Музикално-сценични изкуства\" с 10 млн. лв. За допълнителни 303 хил. лв. настояват от Съюза на транспортните синдикати в България за Изпълнителната агенция \"Проучване и поддържане на река Дунав\". Това ще позволи 20-процентен ръст на заплатите. Синдикатът настоява да се върне категоризирането на труда на работещите в екипажи на кораби и плавателни средства.", "date": "2019.07.11", "title": "КНСБ иска още 2,1 млрд. лв. за заплати"}
{"url": "https://duma.bg/nfsb-i-vmro-svaliha-siderov-n195715", "text": "НФСБ и ВМРО спретнаха преврат на Волен Сидеров, който беше сменен като шеф на ПГ на \"Обединени патриоти\". Неговото място заемат Валентин Касабов от партията на Валери Симеонов и войводата Искрен Веселинов. Решението е взето във вторник на заседание, на което са присъствали само депутатите от НФСБ и ВМРО. Със смяната ми управленската коалиция беше анулирана, заяви Сидеров пред журналисти в НС. Той препоръча на коалиционните си партньори да пораснат. С отстраняването му лидерите на ВМРО и НФСБ демонстрирали \"комплекса към родителя, който е създал нещо\". Всички тийнейджъри минават тази инфантилна фаза и се бунтуват към родителя, коментира Сидеров. Той щял да пита Бойко Борисов дали се отказва от подписа си под коалиционното споразумение.  Промените в ръководството бяха направени, за да се подобри организационният живот на групата, оправда се Искрен Веселинов. На въпрос бил ли е уведомен Волен Сидеров за смяната, той отговори, че лидерът на \"Атака\" е разбрал за нея от съобщението, прочетено от Цвета Караянчева в пленарната зала. Той не се притеснява от разцепление на групата и промяната била повод всеки да докаже дали е в политиката за постове или за политики. \"НФСБ и ВМРО застрашават управлението на страната. Със смяната на ръководството на ОП се нарушава коалиционното споразумение, което стои над това какъв е правилникът на групата\", предупреди атакистът Десислав Чуколов. Според Валери Симеонов обаче риск няма. ", "date": "2019.07.11", "title": "НФСБ и ВМРО свалиха Сидеров"}
{"url": "https://duma.bg/kristian-vigenin-stana-zam-predsedatel-na-ns-n195716", "text": "Кристиан Вигенин бе избран за зам.-председател на парламента от БСП. \"За\" кандидатурата му гласуваха 106 депутати, против и въздържалите се бяха по 4 души. Зам.-председателското място на 44-ия парламент бе освободено на 21 февруари 2018 г., след като депутатите гласуваха оставката на Валери Жаблянов от БСП. Парламентът прие и промени в постоянните комисии. Зам.-председателят на ПГ \"БСП за България\" Драгомир Стойнев оглави Комисията по европейските въпроси и контрол на европейските фондове. Георги Гьоков беше избран за шеф на Комисията по взаимодействието с неправителствените организации и жалбите на гражданите. Румен Гечев вече е зам.-председател на Комисията по бюджет и финанси, а Весела Лечева получи зам.-председателския пост на комисията по труда, социалната и демографската политика. Иван Ченчев, Филип Попов и Крум Зарков станаха зам.-председатели съответно на комисиите по въпросите на децата, младежта и спорта, за контрол на СРС и на правната. ", "date": "2019.07.11", "title": "Кристиан Вигенин стана зам.-председател на НС"}
{"url": "https://duma.bg/ogranicheniyata-za-svobodno-kampinguvane-ostavat-n195703", "text": "Народното събрание очаквано отхвърли наложеното от президента Румен Радев вето върху поправките в Закона за устройството на черноморското крайбрежие, налагащи ограничения върху свободно разполагане на палатки, кемпери и каравани по морето. Мнозинството от депутатите обаче прие повторно промените в закона със 143 гласа \"за\". Против гласуваха 66 народни представители от \"БСП за България\", а само един се въздържа. Измененията в закона бяха приети от НС на 13 юни 2019 г. С тях се забранява разполагането на плажни принадлежности като палатки, чадъри, кърпи и шезлонги върху пясъчните дюни. При нарушение ще се налагат глоби от 500 до 1000 лв. Предвижда се още да бъдат обособени специални зони, където да може да се къмпингува свободно. Определянето им ще стане с наредба на министрите на туризма, на земеделието, на регионалното развитие и на околната среда и не може да бъде факт още този сезон. Санкции за паркиране или преминаване на автомобили през пясъчните образувания грози нарушителите с от 1000 до 3000 лв. Може да се конфискува и имущество на стойност между 3000 и 5000 лв. Законът бе върнат за ново обсъждане от Радев на 24 юни 2019 г. В мотивите си държавният глава посочи, че не се противопоставя на опита да бъдат въведени правила, нормативи и стандарти, но режимът за \"диво къмпингуване\" става по-рестриктивен с въвеждането на значителни ограничения в сравнение с досегашния ред. Държавният глава смята, че не може без анализ и яснота за местата за палатки да се налагат санкции. \"Със Закона за устройство на Черноморското крайбрежие се създава усещане за двоен стандарт - палатката в гората или джипът на плажа са по-вредни за околната среда? Боклуците от къмпингуване или тоновете строителни отпадъци, които са зарили Черноморието, замърсяват природата?\", заяви депутатът от БСП Крум Зарков по време на дебатите. \"Приемането на ветото няма да бъде загуба за вас или победа за който и да било. То ще бъде шанс дискусията да се състои в една нормална атмосфера и обстановка\", каза той. Зарков отчете, че и преди промените държавата е регулирала процеса за къмпингуване. \"Ако днес някой се чуди, че той създава неуредици, това е проблем не само за самите къмпигингуващи, а и на държавата, която не е изпълнила своя ангажимент\", уточни той. \"Предлага ни се да упълномощим 4-ма министри и те евентуално някой ден да регулират къмпингуването. Този проблем е трябвало да бъде решен през Закона за туризма, а не чрез Закона за устройство на черноморското крайбрежие\", каза Зарков. От ГЕРБ обаче смятат, че има неразбиране за промените в закона. \"Към момента няма абсолютно никаква регламентация към т. нар. свободно къмпингуване. Моите уважения към тази група от хора, но всички ние се съобразяваме с някакви правила\", заяви Димитър Бойчев. Според него черноморските общини харчат немалък ресурс за сметосъбиране след къмпингуващите през летния сезон.  Припомняме, че промените в Закона за устройство на Черноморското крайбрежие бяха посрещнати с протести. Недоволни къмпингари поискаха от президента да наложи вето върху закона и той се вслуша в аргументите им. Очаква се повторното приемане на закона да предизвика нови протести.", "date": "2019.07.11", "title": "Ограниченията за свободно къмпингуване остават"}
{"url": "https://duma.bg/mladen-marinov-e-gotov-za-uvelichenie-na-zaplatite-n195711", "text": "След поредния протест на служителите от МВР с искане за по-високо заплащане и по-добри условия за труд вътрешният министър Младен Маринов обяви, че ще иска преразглеждане на бюджета за персонал в МВР. \"Различните ситуации налагат допълнителни мерки в някои направления - кризисни ситуации, мероприятия или специализирани полицейски операции. Ще се направи изчисление и ще предложа евентуално да се помисли дали има средства да се актуализира бюджетът\", сети се той. Според него исканията на полицаите за по-високо заплащане на нощния труд, ставката за който в момента е 0,25 ст. на час, са справедливи. Заявката за вслушване в протестиращите Маринов направи на заседанието на парламентарната комисия по вътрешна сигурност и обществен ред. Темата за възнагражденията бе повдигната от БСП. Социалистът Иван Иванов се закани да продължи с въпросите на парламентарния контрол и към финансовия министър Владислав Горанов. Проблемът за извънредния труд на полицаите бил принципен, смята министърът. Според него \"някъде се тълкува нормативната база не така, както трябва, и не се прилага, както трябва\". Неговата амбиция е да се полага все по-малко извънреден труд, тъй като в МВР често се налагало полицаите да работят допълнително. \"Искам това да го оптимизираме. Законът дава право да се откаже извънреден труд. Проблем е при служителите, които работят на ненормирано работно време. Основните проблеми са в СДВР. Там и натовареността на служителите е по-голяма\", заяви Маринов.", "date": "2019.07.11", "title": "Младен Маринов е готов за увеличение на заплатите"}
{"url": "https://duma.bg/valchev-nalaga-novi-mentori-za-dva-uchebnika-po-istoriya-n195710", "text": "Министърът на образованието Красимир Вълчев обяви, че връща за основна преработка на издателите два от петте учебника по история за X клас заради недостатъчен акцент върху характеристиките на тоталитарното комунистическо минало. \"След предложените редакции три от петте учебника могат да бъдат утвърдени. Другите две издателства обаче може би ще направят още допълнителни промени в частта 1944-1989 г. За целта са ангажирани историци основно от БАН, които не са били автори или рецензенти, които да дискутират и подберат добри текстове\", заяви той след заседанието на Министерския съвет. Вълчев твърди, че учебниците били твърде различни и до голяма степен имало несъответствие с програмата, въз основа на която са разработени. Той не обясни как оценяващата комисия в МОН е казала обратното. Препоръките му, за да утвърди двата учебника, са поправките в съдържанието \"да са базирани на основните ценности - национални, както и свързани с цивилизационния избор на България и приемането на ценностите на демокрацията, човешките права и свободи\". \"Ние сме възприели ценностите на демокрацията и когато говорим за недалечен период от историята, трябва да изразим отношението си именно през тези ценности\", отбеляза той и увери, че на 15 септември ще има учебници. Основна цел на брифинга бе министърът да каже, че МС отпуска 12,5 млн. лв. за финансиране на фонд \"Научни изследвания\". Със сумата ще бъдат финансирани спечелили конкурси проекти. Това е допълнително финансиране към заложени в бюджета 15 млн. лв. С тях ще бъде платено изпълнението на проектите, стартирали предните години, което досега не е направено.  Междувременно лъсна и пълната неосведоменост и липса на комуникация между МВнР и МОН за договореностите от 10 юни по исторически и образователни въпроси между България и Северна Македония в междуправителствената експертна комисия. Съседски медии съобщиха, че македонските министри са информирани, че двете страни са разгледали доклада на комисията и предложенията до правителствата. Освен общо честване на светиите Кирил и Методий, Климент, Наум и на Цар Самуил комисията одобрила и предложила общи принципи и забележки за съдържанието на учебниците за V клас в България и за VI клас в Северна Македония - по древна и по антична история. Запитан от журналисти какво точно ще се промени в българския учебник, Вълчев се замисли и предположи, че \"най-малкото ще бъде добавено новото име \"Северна Македония\". След което препрати журналистите към МВнР, защото там били по-осведомени. Минути по-късно журналистите спряха в кулоарите на МС зам.-министъра на външните работи Георг Георгиев, който също се оказа, че не е запознат, и на свой ред препрати медиите към МОН. Георгиев обаче дори не знаеше в кой точно български учебник ще има промени, след като няколко пъти спомена за \"VI клас\" и бе поправен от журналистите. В.\"Нова Македония\" твърди, че правителството в Скопие е подкрепило и предложението първо да бъде коригиран материалът в българските учебниците за V клас и в македонските учебници за VI клас, а до края на годината да има и промени в нашите учебници за VI клас и македонските за VII клас.", "date": "2019.07.11", "title": "Вълчев налага нови ментори за два учебника по история"}
{"url": "https://duma.bg/chakalnyata-za-evrozonata-se-otdalechava-za-oktomvri-n195704", "text": "Кандидатурата на България за влизане в чакалнята за еврозоната - механизмът ЕРМ II, бе отложен официално с няколко месеца. Както е известно, предварителните намерения на българското правителство бяха кандидатурата да бъде одобрена този месец, но това не се случи, след като на заседание на Еврогрупата в понеделник - форматът, в който заседават финансовите министри на еврозоната, проблемът изобщо не е разглеждан. Станало е дума съвсем накратко за напредъка на България да изпълни поетите през юни 2018 г. ангажименти за влизане в ЕРМ II и започване на тясно сътрудничество с Европейската централна банка (ЕЦБ). Засега изглежда, че българската кандидатура се отлага по чисто технически причини, твърди \"Капитал\", защото ЕЦБ ще обяви резултатите от проверките на шестте български банки едва на 26 юли. Стрес тестовете са необходими, за да може базираната във Франкфурт институция да поеме част от надзорните функции на БНБ. От това какво точно показват те и какви евентуални последващи мерки са нужни, зависи и българската кандидатура за чакалнята за еврозоната. Следващото редовно заседание на Еврогрупата, когато може да се вземе решение за България, е през октомври. Комисарят по икономическите и финансовите въпроси Пиер Московиси, известен със скептичното си отношение към българската кандидатура за еврото, коментира след заседанието на Еврогрупата, че \"България е кандидат, всички страни ще се присъединят някой ден\". Московиси подчерта, че не иска да се обвързва със срок кога София може да влезе в чакалнята на еврозоната. Ако решението за България се отложи за октомври, то ще съвпада със следващия доклад по Механизма за сътрудничество и проверка (CVM). Очаква се Европейската комисия да го публикува през септември. Механизмът прави преглед на напредъка на реформите в областта на върховенството на правото в България, като беше стартиран през 2007 г. специално за София и Букурещ. Именно на него се позовават няколко страни членки на ЕС, които блокират влизането на страната в Шенген, но сега същият аргумент може да се използва от тях и за еврозоната. ", "date": "2019.07.11", "title": "Чакалнята за еврозоната се отдалечава за октомври"}
{"url": "https://duma.bg/shefkata-na-pase-gotvi-reaktsiyata-za-namalenata-partiyna-subsidiya-n195717", "text": "Президентът на Парламентарната асамблея на Съвета на Европа (ПАСЕ) Лилиан Мори Паские обмисля отговори и възможни реакции във връзка с намалената държавна субсидия за българските партии, съобщи пресцентърът на БСП. Паские се е срещнала със зам.-председателя на Народното събрание Кристиан Вигенин, който я е запознал с проблема. Тя е получила писмото на Корнелия Нинова, в което социалистите алармират за решението на управляващите да орежат до минимум държавната субсидия за партиите, което ще направи формациите зависими от бизнес кръгове.  Председателят на Групата на социалистите в ПАСЕ Франк Швабе, който е и единият докладчик по пост-мониторинга за България, също е запознат с проблема и в следващите дни ще излезе със становище, заявиха от БСП. Припомняме, че миналата седмица Нинова алармира ЕК, ОССЕ, ПАСЕ, Групата на Прогресивния алианс на социалистите и демократите в ЕП, ПЕС и посланиците на държавите от ЕС и САЩ у нас за приетите промени в Закона за държавния бюджет, свързани с радикална промяна във финансирането на партиите. Лидерът на БСП сигнализира, че промените засягат базови принципи на функционирането на партиите, прозрачното им финансиране и необвързването им с корпоративни и лобистки интереси. \"Политиката се превръща във функция на частни интереси, за които няма гаранции, че ще представляват обществения интерес. В крайна сметка партиите ще бъдат задължени да изпълняват услуги на своите донори\", пише в писмото.", "date": "2019.07.11", "title": "Шефката на ПАСЕ готви реакцията за намалената партийна субсидия"}
{"url": "https://duma.bg/oshte-predi-godina-evrohold-iskal-da-vleze-v-sdelkata-za-chez-n195701", "text": "Сегашният кандидат за активите на ЧЕЗ у нас \"Еврохолд\" е имал желание да влезе в сделката още на предишния етап, когато за купувач беше избрана \"Инерком\" на Гинка Върбакова. От \"Еврохолд\" са предлагали финансова подкрепа на \"Инерком\", докато компанията на Гинка Върбакова имаше статут на ексклузивен кандидат за активите на ЧЕЗ в България, съобщи за БНР говорителят на чешката компания Алис Хоракова. Тя допълни, че информацията в стенограмата, публикувана от Чешката пиратска партия, че холдингът стои зад \"Инерком\", е невярна: \"Когато \"Инерком\" се опитваше да намери финансови партньори сред банките и инвестиционните фондове, \"Еврохолд\" беше един от потенциалните партньори. До сделка между \"Инерком\" и \"Еврохолд\" никога не се стигна.\" От \"Еврохолд\" потвърдиха, че са водили разговори, но до сделка не се е стигнало. От Пиратската партия, спечелила миналата година най-много гласове на местните избори в Прага, са гласовити опоненти на сделката, като периодично публикуват притеснителни детайли. Именно и те са публикували стенограма от среща с ръководството на ЧЕЗ. Според нея Томаш Плескач, заместник-председател на борда на ЧЕЗ, след провала на сделката с \"Инерком\" заради блокирането й от КЗК компанията е поканила отново досегашните участници да дадат нови оферти. \"Еврохолд\" е попаднала в списъка именно защото преди това е подкрепяла \"Инерком\". Пред \"Биволъ\" председателят на надзорния съвет на \"Еврохолд\" Асен Христов е потвърдил, че през май - юни 2018 г. е имал срещи с представител на \"Инерком\", на които е обсъждано холдингът да влезе в сделката с ЧЕЗ. Той обаче се е срещал не с Гинка Върбакова, която по документи е собственик и изпълнителен директор на дружеството, а със съпруга й Славчо Върбаков. Според Христов и той не бил лицето, което можело да взема решения за сделката. Асен Христов обяснил още, че в крайна сметка преговорите за влизане на \"Еврохолд\" в сделката на \"Инерком\" с ЧЕЗ се провалили поради две причини: неяснота кой и с какви пари стои зад \"Инерком\" и настояването на \"Инерком\" да държи контрола в бъдещото дружество с 51% от дяловете.", "date": "2019.07.11", "title": "Още преди година \"Еврохолд\" искал да влезе в сделката за ЧЕЗ"}
{"url": "https://duma.bg/biznesat-iska-premahvane-na-reguliraniya-pazar-na-tok-n195702", "text": "Идеята на министъра на енергетиката Теменужка Петкова за обособяването на отделна платформа на енергийната борса, предназначена само за индустриалните потребители, е стъпка в правилната посока за решаването на проблема със скъпия ток за бизнеса, но тя не е достатъчна. Това коментира зам.-председателят на АИКБ Румен Радев по Нова тв. Предложението на Петкова бе направено във вторник на заседание на парламентарната енергийна комисия.  Създаването на подобен сегмент ще осигури възможност на крупната индустрия, която е основен потребител на електрическа енергия, директно да договаря цени и доставки от производителите, коментира още Радев. Според него най-важното, което трябва да се направи обаче, е премахването на регулирания пазар на електроенергия.  Всяка допълнителна стотинка за мегаватчас изземва от бизнеса между 170 и 190 млн. лв. годишно, уточни Радев.  Междувременно стана ясно, че Теменужка Петкова е сезирала КЗК и КЕВР да проверят дали има манипулации на свободния пазар на ток у нас. Петкова твърди, че ситуацията на българския свободен пазар на ток и вариантът за решаване на проблема са били обсъдени преди ден с ръководителя на Главна дирекция \"Енергетика\" към ЕК Клаус-Дитер Борхард. Той отчел, че проблемът е заради младостта на борсата. До доказване на манипулация на пазара на електрическа енергия комисията не може да изнася никакви данни, защото рискува две неща. Първо - тя да опетни собственото си име, като обвини незаслужено компании в действия, които не може да докаже. От друга страна, рискува да бъде санкционирана за уронване името на такива дружества\", отбеляза шефът на КЕВР Иван Иванов. Той увери, че ако КЕВР докаже манипулация на борсата, ще се произнесе по обективен и безпристрастен начин.", "date": "2019.07.11", "title": "Бизнесът иска премахване на регулирания пазар на ток"}
{"url": "https://duma.bg/gubim-300-mln-lv-ot-zabavyaneto-na-tol-sistemata-n195700", "text": "Държавата ще загуби над 300 млн. лв. до старта на тол системата, заяви в парламента секретарят на ПГ на БСП Димитър Данчев. Той припомни, че през 2017-а премиерът Бойко Борисов е заплашил, че държавата сама ще построи тол системата, ако не успее най-накрая да връчи поръчката за изграждането й. Социалистът обясни, че според депутати от ГЕРБ системата събирала от глоби 30 хил. лв. на ден, а според зам.-министър Николай Нанков всеки ден, в който не работи системата, държавата губи 1,5 млн. лв. Кой носи отговорността за тези пари от пропуснати ползи, попита той. Вчера управляващото мнозинство в парламента за пореден път отложи въвеждането на тол системата. Депутатите приеха на първо четене промени в Закона за пътищата. С тях реалното стартиране на системата се отлага за 1 март 2020 г., а преди това тя ще работи, но няма да се събират такси. Обяснението на зам.-министъра по регионалното развитие Николай Нанков е, че така \"няма да внесем сътресение в транспортния бранш\".   С текстовете се премахва задължението АПИ да организира разпространението на бордови устройства и директно отчитане на ползвателите на платената пътна мрежа. Тези дейности ще бъдат изцяло прехвърлени върху търговците. От ГЕРБ казват, че новата тол система е пътят на реформата, но това е пример как не трябва да се прави нова система, коментира от трибуната зам.-председателят на ПГ на БСП Георги Свиленски. Управляващите показват как се губи доверие в обществото, бизнеса и хората, които трябва да спазват законите, категоричен бе социалистът. Системата за въвеждане на тол системата е като системата на управление на държавата, добави Дора Янкова от левицата. Управляващите в 4-годишния период, откакто тя се въвежда, не бяха искрени с българските граждани и с превозвачите за допълнителните финансови тежести, обясни тя. Дора Янкова предупреди, че ще има поскъпване на транспорта за граждани и за преминаването на вътрешни товари. Но от тежкотоварните превози, които преминават през държавата, ще загубим стотици милиони. Държавата и превозвачите са в пълен разнобой за тол таксите, стана ясно от думите на зам.-регионалния министър Николай Нанков в кулоарите на парламента. Техните предложения варират между 3 и 10 стотинки за километър тол такса, нашите - от 25-35 стотинки за тежките категории - евро 1, движещи се по автомагистрали и повече от 12 тона, уточни Нанков. Според него само с въвеждането на техническата експлоатация на системата на 16 август държавата ще може да придобие представа какви средства да очаква след въвеждането на тол таксуването с \"разлика от 5-10%\". Зам.-министърът уточни, че от първоначалния обхват на мрежата от 10 800 км те ще бъдат намалени до някъде около 6000 км. Очакванията са 48% от приходите от ползване на мрежата да са от български превозвачи, а останалите чуждестранни.", "date": "2019.07.11", "title": "Губим 300 млн. лв. от забавянето на тол системата "}
{"url": "https://duma.bg/varbitsa-otnovo-shte-ima-meditsinski-tsentar-n195705", "text": "Нов медицински център за хората от Върбица до година и половина обеща на жителите местната власт, която реши сама да финансира възстановяването на болницата в града, съобщава БНР. В момента тече ремонт на сградата на лечебното заведение. Целта е да не се налага жителите на Върбица да пътуват 60 километра до Шумен, за да получат медицинско обслужване. Кметът Мердин Байрям посочи, че ремонтните дейности вървят по план, но остава още доста работа. Този проект може да бъде приключен изцяло за една-две години и да започне да функционира, обясни той. Предвижда се до година и половина болницата да бъде регистрирана като медицински център с 10 легла стационар, операционна за малки интервенции, рентгеново отделение, видеозон и кабинет за лекари специалисти. Според изчисленията реконструкцията ще струва близо 5 млн. лева.", "date": "2019.07.11", "title": "Върбица отново ще има медицински център"}
{"url": "https://duma.bg/rudnik-otrovi-ribata-v-reka-luda-yana-kray-pazardzhik-n195707", "text": "Сигнал за мъртва риба по поречието на река Луда Яна край пазарджишкото село Росен вдигна на крак екоинспектори. От РИОСВ в Пазарджик съобщават, че незабавно е бил сформиран екип, който е извършил оглед по течението на реката във въпросния участък. Установено е специфично помътняване и оцветяване на водите и наличието на мъртва риба. Екоинспекцията посочва, че до замърсяването се е стигнало заради нерегламентирано изтичане на отпадъчни води от рудник \"Цар Асен\". Поради дъждовете от последните дни предпазният борд, който е бил изграден до коритото на реката след предишно предписание на РИОСВ, не е успял да предотврати изтичането на дренажни води. Взетите проби от водата показват наличие на тежки метали. Преустановено е дренирането към предпазния борд. За допуснатото замърсяване екоинспекцията ще състави акт за административно нарушение.", "date": "2019.07.11", "title": "Рудник отрови рибата в река Луда Яна край Пазарджик"}
{"url": "https://duma.bg/stolichnite-sotsialisti-chakat-oshte-merki-za-chist-vazduh-n195709", "text": "За по-сериозни мерки по осигуряването на чист въздух в София настояват общинските съветници от БСП. Решението на Софийския градски съд да задължи общината да мие улиците социалистите определят като потвърждение, че местната власт не си върши работата в борбата за чист въздух. Както ДУМА вече писа, СГС задължи кмета Йорданка Фандъкова да осигури миене на улиците два пъти месечно между май и септември, а през останалото време - по веднъж на 30 дни. \"Над 5 години ние, общинските съветници от БСП, постоянно настояваме Столичната община да се ангажира сериозно с въпроса за миенето на улиците и да извършва тази дейност редовно през цялата година. Това е най-лесната и ефективна мярка за прилагане в борбата срещу силно замърсения въздух в София. Както е известно и доказано, фините прахови частици са основният замърсител на въздуха в града ни\", припомнят социалистите и се надяват СО да изпълни съвестно задълженията си.  Общинските съветници от левицата призовават общината да мие не само централните булеварди и основните пътни артерии, а и улиците в крайните квартали. \"Нека не делят града на център и периферия, както го правят от години. Недоумяваме само защо трябваше съдът да разпореди на управляващите в Столичната община да изпълняват ангажимента си към чистотата на града, за която събират повече от 200 милиона от парите на софиянци всяка година\", завършва позицията на социалистите. Междувременно в тв интервю Мариана Иванова от Столичния инспекторат заяви, че по график улиците се мият четири пъти годишно от автоцистерна с маркуч. Трасетата с масов градски транспорт се миели 4 пъти в месеца с автоцистерна на дюзи, като преди това се почистват от кал, прах и хартийки. По думите й досега всички столични улици вече били измити по 2 пъти.", "date": "2019.07.11", "title": "Столичните социалисти чакат още мерки за чист въздух"}
{"url": "https://duma.bg/ot-belashtitsa-dariha-prah-na-shveytsarskoto-posolstvo-n195708", "text": "Жители от Белащица, Гълъбово и села от района на пловдивската община Родопи донесоха в София чували с прах като \"подарък\" за посланика на Швейцария у нас Н.Пр. Мюриел Берсе Коен. Нетрадиционният дар е заради праха, който се стеле над населените места покрай дейността на швейцарската компания \"Холсим\". Тя е концесионер на находището за скални материали \"Белащица\" и според местните извършва тежки нарушения и добива природни богатства извън границите на концесията. Подаръкът беше придружен от папка с писма, които протестиращите са изпратили до всички възможни институции. Напрежението и протестите продължават вече 3 години. В края на декември м.г. недоволстващите се срещнаха с посланичката и се оплакаха от запрашаването, липсата на задължително оросяване на терена, увеличение на респираторните заболявания, застрашени водоизточници и др. Дипломатката обеща да им съдейства, но промяна няма. Министерството на енергетиката призна, че концесионерът добива материали извън разрешените граници, и през май глоби фирмата с 50 000 лв. \"Тъй като г-жа посланичката не намери време да дойде да разгледа на място Западните Родопи и да се полюбува на резултата от дейността на швейцарската компания, решихме да й донесем специален дар. Това, което местните хора получават редовно като резултат от работата на кариерата до Белащица - прах\", заяви Емил Георгиев от \"Екогласност\". Тъй като никой от посолството не излезе да приеме подаръка, чувалите с прах бяха оставени пред вратата на сградата, а папката със сигналите - в пощенската кутия.", "date": "2019.07.11", "title": "От Белащица дариха прах на швейцарското посолство"}
{"url": "https://duma.bg/roditelite-na-pochinalo-dete-osadiha-mz-i-nzok-za-100-hil-lv-n195706", "text": "Здравното министерство и НЗОК са осъдени да платят 100 000 лв. на родителите на починало от левкемия дете, на което предишният Фонд за лечение на деца е отказал лечение в чужбина през 2011 г. Това реши Административният съд в Пловдив, след като делото бе върнато от Върховния административен съд. Момичето страдало от остра лимфобластна левкемия, която била в ремисия, но рецидивирала, последвала е нова химиотерапия и нова ремисия, за да се осъществи трансплантация на стволови клетки. Според Комисията за защита от дискриминация и съда детето е дискриминирано, защото му е отказано лечение в чужбина с мотива, че има сестра, която е напълно съвместима за донор. Фондът решил, че лечението може да се извърши в България, но родителите подали жалба в КЗД. Семейството успява да събере дарения и заминава за Италия, където състоянието на детето е стабилизирано за кратко, но през 2012 г. то умира. КЗД и съдът смятат, че МЗ е трябвало да създаде условия за допълнително повишаване качеството на предлаганото лечение на децата с онкохематологични заболявания в България и да осигури медицински център, отговарящ на най-високите стандарти в трансплантирането на стволови клетки. МЗ не е изпълнило и Националната програма за развитие на трансплантацията на стволови клетки през 2007-2013 г., която предвижда мерки за подобряване на този вид лечение.  Родители на деца с онкохематологични заболявания ще протестират днес пред МЗ. Те искат по-лесна процедура при разрешенията за финансиране на лекарства, неразрешени за употреба у нас от Комисията за лечение на деца към НЗОК. Родителите настояват тези лекарства да са налични в болниците и в болничните аптеки.", "date": "2019.07.11", "title": "Родителите на починало дете осъдиха   МЗ и НЗОК за 100 хил. лв."}
{"url": "https://duma.bg/salvini-zatvori-golyam-migrantski-tsentar-n195689", "text": "Вицепремиерът и министър на вътрешните работи на Италия Матео Салвини затвори един от най-големите мигрантски центрове в Европа, съобщава Би Би Си. Става въпрос за центъра Минео на остров Сицилия, където през 2014 г. са пребивавали над 4000 мигранти. Салвини - известен с антимигрантската си позиция, посочи, че миналата седмица са били изселени и последните 152 мигранти. В момента те са настанени в други центрове в Калабрия. По думи на италианския вицепремиер нигерийската и италианската мафия са контролирали живота в центъра до такава степен, че сделките им с наркотици \"са се разпрострели из целия регион.\" В понеделник Салвини се закани, че ще бъдат изпратени военни кораби, които да спират плавателните съдове с мигранти, тръгнали към Италия. Предвижда се Италия да подари на Либия десет патрулни моторници, които да спират мигрантите още преди да са навлезли в международни води.", "date": "2019.07.11", "title": "Салвини затвори голям мигрантски център"}
{"url": "https://duma.bg/bryuksel-ochakva-33-rast-na-ikonomikata-u-nas-n195699", "text": "Икономическият растеж в България остава 3,3% за 2019 г. и 3,4% за 2020 г. Инфлацията ще бъде 2,4% през тази и 1,7% през следващата година. Това сочат данните в лятната икономическа прогноза на Европейската комисия, цитирани от БНТ. През тази и следващата година се очаква БВП да нарасне във всички държави членки на ЕС. Вътрешното търсене, по-специално потреблението на домакинствата, продължава да бъде движеща сила за икономическия растеж в Европа благодарение на продължаващото увеличаване на пазара на труда. През първото тримесечие на годината растежът в еврозоната беше по-голям от очакваното поради редица временни фактори, като например меката зима и увеличаването на продажбите на автомобили. Растежът беше благоприятстван също така от мерките на фискалната политика, благодарение на които разполагаемият доход на домакинствата в редица държави членки нарасна. Краткосрочните перспективи пред европейската икономика обаче са помрачени от външни фактори, включително напреженията в световната търговия и значителната политическа несигурност.", "date": "2019.07.11", "title": "Брюксел очаква 3,3% ръст на икономиката у нас"}
{"url": "https://duma.bg/kosovo-ne-puska-voenniya-ministar-na-sarbiya-n195690", "text": "На сръбския министър на отбраната Александър Вулин и военната здравна делегация вчера беше забранено влизане в Косово, съобщи кабинетът на министъра. В изявлението се казва, че „още веднъж се е разбрало, че Рамуш Харадинай лъже, а на министъра и делегацията не им е позволено да посещават Клинично-болничния център в Косовска Митровица“. Наскоро медиите съобщиха, че Прищина е решила да забрани влизането в Косово на всички сръбски официални лица. Сръбският премиер Ана Бърнабич обаче бързо обяви, че не подкрепя премиера на Косово, добавяйки, че косовският премиер Харадинай отрича подобно твърдение. В отговора на Прищина се казва, че \"те не могат да отговорят положително на искането\".  Сръбски медии отбелязват, че това е в нарушение на споразумението от Брюксел за свободно движение на хора. В делегацията присъстваха министър Вулин, началникът на военномедицинския отдел Углеша Йовичич, началник-щаб на ВМА Мирослав Вукосавлевич и началникът на сектора за лечение Ненад Раткович.", "date": "2019.07.11", "title": "Косово не пуска военния министър на Сърбия"}
{"url": "https://duma.bg/razpalvane-na-oganya-n195687", "text": "САЩ обявиха, че за пореден път  . Целта й ще е да защитава стратегическите морски пътища в Персийския залив. Защита, разбира се, от Иран. Кого ще поканят американците, засега не се уточнява, но става ясно, че те вече водят преговори с някои страни от Персийския залив, Европа и Азия и естествено, Израел. Опитите на Съединените щати да притиснат Иран не са от вчера. Президентът Доналд Тръмп не спира да призовава \"всички нации да изолират режима в Техеран, докато продължава агресията му\".  Именно Вашингтон обаче сложи кръст на постигнатата толкова трудно ядрена сделка с Иран. Последваха санкциите на САЩ срещу Техеран, които не спират да се засилват само и само да се задуши тази страна. Иран също не седи мирно, от понеделник държавата започна да обогатява уран над разрешения от споразумението лимит, което предизвика сериозна тревога в цял свят.  И ето го сега поредния \"отговор\" - военна коалиция в Персийския залив. Със сигурност ще се намерят желаещи да подкрепят инициативата на Тръмп. Това обаче може да запали нов конфликт в и без това взривоопасния регион. Но пък ще позволи на Вашингтон да забрави поне за малко вътрешнополитическите си противоречия и проблеми.", "date": "2019.07.11", "title": "Разпалване на огъня"}
{"url": "https://duma.bg/kratki-novini-n195688", "text": "Франция отрече да нарушава оръжейното ембарго на ООН, след като четири нейни противотанкови ракети бяха намерени в база, лоялна на либийския генерал Хафтар. Министерството на отбраната на страната твърди, че \"неизползваемите\" американски ракети Javelin никога не са били предназначени да бъдат прехвърляни към някоя група и трябвало да бъдат унищожени. Въпреки това те са открити в лагер на юг от столицата Триполи.  Гладът се увеличава, а светът не е на път да сложи край на крайната бедност до 2030 г. и да осъществи други цели на ООН главно защото напредъкът се подкопава от въздействието на климатичните промени и нарастващото неравенство. Това предупреждава нов доклад на ООН. Заместник генералният секретар на ООН по икономическите и социалните въпроси Лю Женмин подчерта, че въпреки известните постижения най-неотложната област за действие са климатичните промени, които \"могат да повлияят на напредъка, постигнат през последните няколко десетилетия\" за намаляване на бедността и подобряване на живота на милиони хора по света. Европа се опитва да организира срещи между управляващите и опозицията във Венецуела като предпоставка за свободни избори. Президентът Николас Мадуро се срещна с пратеника на Европейския съюз във Венецуела и бивш външен министър на Уругвай Енрике Иглесиас. Проблем пред диалога обаче е нежеланието на опозицията да преговаря.  Американска дипломатка влиза в затвора за 40 месеца, след като призна, че е продала държавни документи на китайското разузнаване. Кендъс Мари Клейборн излъгала разследващите екипи, че не й е плащано, за да предаде документите на Китай. Клейборн работела в американския Държавен департамент и била базирана в Пекин и след това в Шанхай.", "date": "2019.07.11", "title": "Кратки новини"}
{"url": "https://duma.bg/ukrayna-vkarva-v-zatvora-zaradi-donbas-i-krim-n195693", "text": "Във Върховната рада (парламента) на Украйна е бил внесен законопроект за въвеждане на наказателна отговорност за непризнаване на Крим и части от Донбас за украински територии. Документът предлага да се допълни член 110 от Наказателния кодекс на страната \"За посегателството върху териториалната цялост и неприкосновеност на Украйна\". Автори на законодателната инициатива са председателят на Радата Андрей Парубий и депутатите Виктория Сюмар и Мария Йонова. Към момента чл. 110 от НК предвижда до три години лишаване от свобода за действия, чиято цел е промяна на границите, или за публични призиви за това; или от седем до 12 години лишаване от свобода, ако такива действия са довели до смърт на хора или други сериозни последици. Украинските депутати настояват за същото наказание за \"умишлено непризнаване\" на Крим и Югоизточна Украйна за контролирани от Киев.", "date": "2019.07.11", "title": "Украйна вкарва в затвора заради Донбас и Крим"}
{"url": "https://duma.bg/ep-razpitva-ursula-fon-der-layen-n195692", "text": "Групите в Европейския парламент разпитаха германския кандидат за председател на Европейската комисия преди ключовото гласуване през следващата седмица, информира АП.  Урсула фон дер Лайен - министър на отбраната на Германия от управляващата ХДС, е изненадващият кандидат, който евролидерите издигнаха за поста шеф на Европейската комисия. Към момента Фон дер Лайен има само подкрепата на Европейската народна партия. Както и настоящият шеф на ЕК Юнкер, Фон дер Лайен е именно от Европейската народна партия. Либералите, Зелените и социалистите все още не са взели решение. За съжаление, днес не чухме адекватен отговор на поставените въпроси, нито конкретен ангажимент към социалистите, съобщи във Фейсбук лидерът на ПЕС и евродепутат от БСП Сергей Станишев. ", "date": "2019.07.11", "title": "ЕП разпитва Урсула фон дер Лайен"}
{"url": "https://duma.bg/dzhonsan-mozhe-da-razpusne-britanskiya-parlament-n195691", "text": "Джон Мейджър, бивш британски премиер и лидер на Консервативната партия от 1990 до 1997 г., заяви, че ще използва правни средства, за да попречи на новия ръководител на британското правителство да реализира Брекзит без сделка, като прекрати действието на парламента. По време на телевизионните дебати на живо между британските кандидати за премиер Борис Джонсън и Джереми Хънт, които се сблъскаха по въпроса за Брекзит, Джонсън отказа да изключи възможността за разпускане на парламента, за да реализира Брекзит в определения срок - със или без сделка. Следващият британски премиер ще бъде обявен на 23 юли, като за момента Джонсън има преднина пред сегашния външен министър Джереми Хънт.  Междувременно посланикът на Великобритания в САЩ подаде оставка след разразилия се дипломатически скандал между двете държави. В писмо до сър Саймън Макдоналд, високопоставен представител на външното ведомство, Ким Дерък отбелязва, че спорът, по време на който Доналд Тръмп нарече посланика \"надут глупак\" и \"много глупав\", не му позволява да продължи да изпълнява задълженията си.", "date": "2019.07.11", "title": "Джонсън може да разпусне британския парламент"}
{"url": "https://duma.bg/turtsiya-kritikuvana-zaradi-sondazhite-kray-kipar-n195694", "text": "Евросъюзът, водещи геополитически сили и регионални държави разкритикуваха Турция заради нелегитимните й според тях сондажи за нефт и газ край Кипър, съОбщиха медиите. През май корабът „Фатих\" бе пратен в изключителната икономическа зона на Кипър, а наскоро „Явуз“ навлезе в региона в търсене на нефт и газ. Сондажите се извършват във водите на непризната от никого Севернокипърска турска република.   Италианската върховна представителка на ЕС за външната политика Федерика Могерини заяви, че изпращането на \"Явуз\" е „още една неприемлива ескалация на напрежението, която нарушава суверенитета на Кипър“. От Европейския съвет заплашиха с ответни мерки. Правителството на САЩ е дълбоко разтревожено от „провокативната стъпка“ на Турция, гласи становището на Държавния департамент. „САЩ остават дълбоко разтревожени от редовните опити на Турция да извършва сондажни операции във водите на Кипър и решението на Анкара да изпрати кораба „Явуз“ край полуострова Карпас на о. Кипър\", казва се в становището, огласено от  говорителя Морган Ортагус. „Тази провокативна стъпка повишава напрежението в региона. Ние призоваваме турските власти да спрат тези операции и насърчаваме всички страни в конфликта да се въздържат от действия, които биха довели до ескалация на напрежението в региона“, допълни говорителят. Според САЩ „енергийните ресурси в региона трябва да спомогнат за заздравяване на сътрудничеството и диалога между двете страни“. На свой ред Кремъл заяви, че „нарушаването на кипърския суверенитет“ подкопава усилията за решаване на десетилетния проблем, разделящ острова. Френското външно министерство изрази солидарност с Кипър, „чийто суверенитет трябва да бъде уважаван“. Париж също призова Турция да „избягва всички действия, които биха били нелегални и рушащи стабилността в региона. В египетската столица Кайро подчертаха необходимостта от избягване на ескалация и „ангажимент към спазването на международните закони“. Очаквано действията на Анкара бяха осъдени и от Гърция в лицето на новото й правителство на Кириакос Мицотакис, което наскоро встъпи в длъжност. „Изразяваме нашата солидарност с Република Кипър и призоваваме още веднъж Турция да прекрати незабавно незаконните си действия и спазва суверенитета на Кипър“, заявиха още в Атина. Турското външно министерство отхвърли обвиненията. „Сондажите на нашия кораб „Явуз“ са легални и легитимни“, заявиха от турското външно министерство в сряда. „Отхвърляме мнението на ЕС и Гърция, които определиха нашите действия като „нелегални“. Според Анкара ЕС не може да бъде безпристрастен посредник на кипърския въпрос. ", "date": "2019.07.11", "title": "Турция критикувана заради  сондажите край Кипър"}
{"url": "https://duma.bg/shefat-na-babh-2-mlrd-lv-mozhe-da-stignat-shtetite-ot-chumata-n195696", "text": "Щетите от чумата по свинете може да достигнат 2 млрд. лв. Това прогнозира вчера директорът на Българската агенция по безопасност на храните (БАБХ) д-р Дамян Илиев пред бТВ във връзка с болестта африканска чума по свинете. По думите му ситуацията е много тревожна, а основен фактор за пренасяне на чумата са хората, които пренасят вируса. \"Мога да ви кажа много примери как е дошъл вирусът при нас. Едно е чрез диви прасета и контакт на ловци с двора вкъщи, другото е чрез храни - от тези райони, в които е чумата, са ходили да си купуват кебапчета в Румъния. В месото вирусът стои три-четири месеца\", обясни Илиев. Той каза, че заболяването не е пренесено от комари.  Областният управител на Русе Галин Григоров издаде заповед всички домашно отглеждани прасета на територията на областта да бъдат изклани в 10- дневен срок от своите стопани. След 12-тия ден ще се премине към принудително умъртвяване на прасетата в задните дворове на стопаните. Ако болестта влезе в свинекомплексите, то икономическите загуби ще бъдат катастрофални, заяви той. Държавата отпуска 3,7 млн. лв. за предотвратяването на африканската чума по прасетата, съобщи вчера премиерът Бойко Борисов в началото на правителственото заседание. \"Две години успяхме да се спасим от този бич, но сега и с идването на румънските туристи сме изправени пред опасност\", каза премиерът.  Земеделският министър Десислава Танева заяви, че тази седмица са открити още 6 огнища на африканска чума. Те бяха обявени във вторник и са при прасета в лични стопанства тип заден двор в плевенските села Брест, Милковица, Долни Вит, Драгаш войвода, Санадиново и Бацова махала. Така след първия случай на африканска чума при домашни свине у нас, открит в края на август миналата година в село Тутраканци, само за половин месец огнищата у нас в стопанства тип заден двор станаха общо девет. Вчера започна умъртвяването на животните от последните открити огнища. Няма ваксина, няма лечение, единственият метод е физическото унищожение, както и много стриктен контрол на хора, стоки и продукти, каза Танева и допълни, че при откриването на новите огнища вече са предприети мерки.  Държавен фонд \"Земеделие\" пък отпусна финансов ресурс в размер на 30 хил. лева по схема \"de minimis\" за подпомагане на стопаните, отглеждащи свине за собствени нужди, чиито животни са унищожени заради африканската чума през тази година. Средствата ще се предоставят на собствениците на унищожени животни в трикилометровата предпазна зона около огнищата.", "date": "2019.07.11", "title": "Шефът на БАБХ:  2 млрд. лв. може да стигнат щетите от чумата"}
{"url": "https://duma.bg/5000-lv-globa-za-lazhata-che-shezlong-na-nestinarka-e-36-st-n195697", "text": "С 5000 лева ще бъде глобен концесионерът на плаж Нестинарка, обявил лъжливата цена от 36 ст. на шезлонг. Именно с тази цена той е спечелил концесията си. Тъй като пряко нарушава условията по договора, няма нужда да бъде предупреждаван, директно ще се пристъпи към глоба, обясниха инспектори от Министерството на туризма, които извършват проверката на място. Към обявените стотинки се добавят 5 лв. за шалте към шезлонга и други подобни. Този номер се предлага още от 2017 г. Тогава Комисията за защита на потребителите (КЗП) установи, че евтиният шезлонг от 36 ст. на плажа задължително върви с наемането на шалте за 10 лева. От КЗП тогава се заканиха да наложат глоба на концесионера \"Перла турист\" от 1000 до 30 000 лева. Няма информация дали това е направено и дали глобата е платена, или обжалвана и паднала в съда. При сегашната проверка концесионерът не бил открит, обявиха пред БТВ представителите на министерството, които обикалят плажовете. Той обаче има посочен адрес в договора, на който ще бъде намерен, успокояват те. Освен глобата ще получи и предупреждение, че при повторно нарушение договорът му ще бъде прекратен. Междувременно стана известно, че броят на нощувките във всички места за настаняване, регистрирани през май, е 1,449 милиона, или със 7,8% по-малко в сравнение с година по-рано. Най-голямо намаление на нощувките (с 11,5%) има в хотелите четири и пет звезди. Това показват данни на НСИ. Приходите от нощувки през май пък достигат 76,2 млн. лева, или с 2,6% по-малко в сравнение с година по-рано. ", "date": "2019.07.11", "title": "5000 лв. глоба за лъжата че шезлонг на \"Нестинарка\" е 36 ст."}
{"url": "https://duma.bg/sba-sreshtu-poveche-chasove-za-kormuvane-n195698", "text": "Съюзът на българските автомобилисти категорично не подкрепя драстичното увеличение на броя на часовете в курсовете за подготовка на водачи. То не е подкрепено с актуална статистика за увеличаване броя на ПТП, причинени от новообучени водачи, се казва в позиция на СБА във връзка с предложените промени за увеличаване на часовете за практическо обучение на бъдещи шофьори. От съюза на автомобилистите допълват, че след проведена анкета сред преподавателите инструктори от СБА, става ясно, че може да се предвиди увеличение на часовете по практика, но с не повече от 5 часа. За същото обучение в ЕС са предвидени средно 22-25 часа. Обучението за водачи на МПС би могло да поскъпва, но не по този начин. Трябва повече свобода на инструктора, включително да преценява колко учебни часа са необходими за добра практическа подготовка в зависимост от качествата на обучаемия. В някои от страните, където има доста добра безопасност на пътя, няма задължително обучение, а скъп и непробиваем за купуване изпит, твърдят от СБА.", "date": "2019.07.11", "title": "СБА срещу повече часове за кормуване"}
{"url": "https://duma.bg/unizitelni-pirueti-n195686", "text": "Политическата гавра с учебниците по история загрубя до абсурд. Министърът Красимир Вълчев \"е ангажирал\" още историци, които не били писали и оценявали учебници, да подберат нужните текстове \"за комунизма\" в два от учебниците по история за Х клас. Текстовете на авторите не били достатъчно \"анти\" и вместо да гледат на периода до 1989 г. само през призмата на новия ни \"цивилизационен избор\" - че той е престъпен, те си позволявали намеци за някакви успехи при социализма. Такова откровено и нагло налагане на идеологическа доктрина в България поне сегашните поколения не помнят. Едно време се учеше предмет \"научен комунизъм\", който днес е заменен с \"антинаучен антикомунизъм\".   Изобщо историята стана основен поминък на политиците - понятие нямат от нея, но с нея си изкарват хляба. Българо-македонската комисия, дето Борисов я измисли, за да избяга от отговорността си на държавник, преди цял месец била предложила да се променят учебниците по история в двете страни. Българският образователен министър нищо не знае за това, дава пас към Външно, където пък нещо били чули, ама не знаят за кой клас. В това време от македонския президент Пендаровски научаваме, че сме се били разбрали общо да честваме цар Самуил и св. Кирил и Методий (които според науката са създали СТАРОБЪЛГАРСКАТА азбука). Обаче трябвало най-сетне да си стиснем ръцете, че Гоце Делчев \"се е самоопределял като българин\", но се е жертвал за \"независима Македонска държава\"! А хилядите други българи, загинали за освобождаването на българските македонски земи, откъснати от майка България по волята на Великите сили и оставени под турска власт, които засега никой не споменава? Ние не можем да преглътнем, че една сутрин през 1944 г. сме се събудили като македонци, отсече Пендаровски. Ами, що да преглъщат фактите, щом България ги финтира. Нали според Борисов наш Гоце е сущи Че Гевара - борел се за свободата на... друга държава! Яхнали са ни с благословията на собствения ни премиер. Така ще е - ще разчитаме с мъка стария надпис на гроба на Григор Пърличев в Охрид от 1893 г. на чист български език, пък отгоре крещящо ще си стърчи новият кръст с надписа: Григор Пърличев...   ", "date": "2019.07.11", "title": "Унизителни пируети"}
{"url": "https://duma.bg/datata-n195676", "text": "СВЕТОВЕН ДЕН НА НАСЕЛЕНИЕТО. Обявен от ООН през 1990 г. Поводът е раждането на 5-милиардния жител на планетата на 11 юли 1987 г. През 2011 г. броят на хората на планетата достигна 7 млрд., а се очаква през 2045 г. да e 9 млрд. 1864 - РАЖДА СЕ ПЕТЪР ДЪНОВ, ТЕОЛОГ И ФИЛОСОФ (УМИРА 1944 Г.). Наричан от последователите си Учителя Беинса Дуно или само Учителя. Духовен водач, основател на философско учение, известно в България под името дъновизъм. Последователите му се наричат дъновисти и ученици на Всемирното Бяло братство. След 1925 г. учението му придобива световна популярност. 1901 - РАЖДА СЕ ИЛИЯ БЕШКОВ, ХУДОЖНИК (УМИРА 1958 Г.). Живописец, график, карикатурист и илюстратор, писател и педагог. Още като студент печата карикатури в сп. \"Маскарад\", \"Див дядо\", \"Българан\", \"Стършел\", \"Вик\". По-късно сътрудничи на в. \"Пладне\" и др. издания. От 1945 г. преподава в Художествената академия рисуване, илюстрация и оформление на книгата, редовен професор от 1953 г., завежда катедра \"Графика\" до края на живота си. 1925 - В ПЛОВДИВ СЕ РАЖДА СОНЯ БАКИШ, ЖУРНАЛИСТКА И ОБЩЕСТВЕНИЧКА (УМИРА 2010 Г.). Съпруга на Станко Тодоров - най-дългогодишния министър-председател на България. Острото й перо е познато най-вече от страниците на най-голямото списание в годините на социализма \"Жената днес\", на което 22 години е главен редактор. Една от основателките на Комитета за спасяване на Русе. 1937 - УМИРА ДЖОРДЖ ГЕРШУИН, АМЕРИКАНСКИ КОМПОЗИТОР И ПИАНИСТ (Р. 1898 Г.). Композира както класическа музика, така и за Бродуей. Някои от неговите композиции в джаза стават стандарти. Пише оперите \"8,30 часа\", едноактната \"135-а улица\" и \"Порги и Бес\" - последната, както самият той я нарича, е \"народна опера\". 1995 - НАД 8000 БОСНЕНСКИ ВЪЗРАСТНИ И ДЕЦА СА ИЗБИТИ КРАЙ СРЕБРЕНИЦА от сръбски военни сили, командвани от Ратко Младич, което става непосредствен повод за операция \"Преднамерена сила\" срещу Република Сръбска. Клането в Сребреница е класифицирано от трибунала на ООН като геноцид. През 2009 г. ЕП подкрепи обявяването на 11 юли за Ден за възпоменание на жертвите от геноцида в Сребреница. 2008 - УМИРА МАЙКЪЛ ДЕБЕЙКИ, АМЕРИКАНСКИ КАРДИОХИРУРГ (Р. 1908 Г.). Роден в семейство на маронитски ливанци имигранти. За 70-годишен стаж като хирург прави около 60 хил. операции на сърце. Разработва иновационни методи, спасявайки живота на хиляди хора. Първи през 1964 г. поставя байпас на коронарната артерия.", "date": "2019.07.11", "title": "Датата"}
{"url": "https://duma.bg/sistemata-ni-ubiva-n195677", "text": "Като гръм ни удари новината, че - за кой ли път, отново умира детенце поради това, че \"системата ни е малко тромава, но ще я оправим\" (по памет приблизително цитирам послушника от НЗОК Дечо Дечев - б.а.). Разбрали сте, че става дума за 6-годишната Мими. И, страх ме е да го напиша - заради липсата на... 14 000 лева. Да, не 3 милиарда (за ненужни самолети!), не 2000 милиона за ненужни стадиони, не половин милиард за партийни субсидии, не 12 милиона за суперкомпютър, само 14 000 лева!  \"...Боже, колко мъка има на тоя свят!...\" - вероятно пак би проплакал великият сърцевед Йовков, ако имаше възможност да види как родители на български деца, включително и лекуващи лекари, молят за помощ, за да ги спасят в чужбина срещу много пари. Някъде 11-месечно бебенце ще приключи рано-рано земния си път, ако до фатални 6 месеца не му направят операция в чужбина, но за десетки хиляди във валута. Другаде 12-годишно момиченце е обречено, ако не бъде оперирано - и пак в чужбина, и пак срещу непосилни за родителите му суми във валута... \"Зов за помощ\" отправят бедни хора, прежалили къща, апартамент, имущество, жалки спестявания... Дали ги чува някой? Кой знае. Защото един от последните смъртоносни \"шедьоври\" на счетоводителите от МЗ бе прехвърлянето на Фонда за лечение на деца в чужбина (с немалко благотворителни средства) към НЗОК, което на практика означава животоспасяващите решения за децата да се вземат от некомпетентни чиновници,, и то под строгия контрол на МЗ. Защото според пропадналите теории на неолибералните майцепродавци и особено на техния вожд Иванчо Костов \"Държавата трябва да стои по-далече.\"  Срамна е истината, че в България умират хора, и то главно деца, от болести, които се лекуват по света. По данни от печата между 50 и 100 български деца страдат от редки болести, като на първо място е рядко генетично заболяване, което, ако не се лекува, води до смърт. За щастие в световен мащаб такова лечение вече съществува с помощта на \"лекарства сираци\". Едно 9-годишно дете у нас обаче се оказа, че не може да бъде лекувано. У нас нямало правна уредба и обучени лекари. По този повод от страниците на ДУМА искам да информирам счетоводителите и най-вече Кирил Ананиев, че Закон за лекарствата сираци официално е въведен в световен мащаб през 2000 г. Той предвижда централизирано маркетингово одобрение, възможност за грантово финансиране и национална или общинска финансова подкрепа, по-ниска или никаква такса за регистрация, изключителни права за 10 години напред. Нещо повече, Европейският парламент е приел Европейска регулация за лекарства сираци посредством Директива 141/2000/ЕС. Е, какво правим при това ние, г-н Ананиев и компания? Резултатът е един - наши европейски рекорди: втори по детска смъртност и първи по ниска раждаемост! Защото българите масово се отказват да раждат и отглеждат деца. Твърде впечатляващ е фактът, че при тази демографска криза в България няма стандарт по акушерство. Или по-ясно казано, няма съвременни правила, по които се пази животът на бебетата и родилките, както и норми, с които да е обезпечено самото раждане у нас през ХХI век.  По спешност Наздорният съвет на НЗОК на 17 юни т.г. подписа Анекс към Националния рамков договор за нови цени на част(!) от клиничните пътеки. Брей, ставали чудеса! Увеличението обаче е само на част от клиничните пътеки за педиатрични и неонатологични грижи със до 30 на сто. Известно увеличение има и за клиничните пътеки за раждане (а къде остана патологията на бременността?). Единственото предложение на Българския лекарски съюз, което бе частично прието, засяга клиничните пътеки, по които работят в голяма степен общинските болници. Болни молят да им се възстановява редовното снабдяване с животоспасяващи и безплатни по закона лекарства, спирани поради престъпно безхаберие от страна на чиновниците или от спекулантски машинации. Да продължавам ли още? ", "date": "2019.07.11", "title": "Системата ни убива"}
{"url": "https://duma.bg/maloletni-balgari-izvarshiha-prestaplenie-v-germaniya-n195742", "text": "\"Пет деца от България изнасилиха жена в Мюлхайм\" - тази новина, която се върти от събота насам из германските медии, не само шокира, но и те кара да се чувстваш гузен и отговорен - от името на всички български граждани в Германия. Пет момчета, две 12-годишни и три 14-годишни, завличат 18-годишна жена в горичка край детска площадка в германския град Мюлхайм, където групово я изнасилват. Малко след деянието предполагаемите извършители са задържани, а срещу един от 14-годишните е издадена заповед за арест поради опасност от рецидив - момчето вече на няколко пъти има прояви на сексуално насилие. Останалите деца са спрени от училище, защото родителите на съучениците им сериозно се тревожат. Според агенция ДПА момчетата са български граждани, говорещи турски. По този повод агенцията припомня за друго групово изнасилване миналата година във Фелберт, след което бяха осъдени осем младежи с българско гражданство, официално посочени като \"принадлежащи към турскоговорящото малцинство в България\". Всички, които познават структурата на българската миграция към Германия и към Европа като цяло, неизбежно си задават въпроса: какви точно са тези деца с българско гражданство? А оттук следват и още конфузни, дори потискащи въпроси. Например: нима всичките над 300 000 българи в Германия трябва да се идентифицират с предполагаемите извършители и да се чувстват виновни заради тях? И още: дали шокиращо крехката възраст на предполагаемите извършители няма нещо общо със ситуацията, в която навярно са отрасли в България? С бедността, в която живеят особено определени социо-етнически групи? С твърде ранната сексуализация, за която са виновни както средата, така и медиите? С насилието, което сякаш (поне виртуално) вече е норма, при това не само в българското общество? Разбира се, изнасилвания стават навсякъде по света. Нелепо би било да заклеймяваш определена група, етнос или националност и да поставяш акцента не върху ужасното престъпление, а върху самоличността на извършителите. Въпреки това обаче на човек неизбежно му се свива сърцето, когато чуе \"изнасилвачи, произхождащи от България\". И му се иска веднага да заговори за хилядите студенти, лекари, инженери, строители и какви ли не още, които - не само в Германия, но и другаде по света - живеят почтено, учат, работят и в общия случай помагат не само на себе си и на близките си, а и на родната си страна. Да не говорим, че много българи в Европа се срамуват не само от онези свои бедни сънародници, които живеят за сметка на социалните каси в Германия, в Австрия и в други по-богати държави от ЕС.", "date": "2019.07.11", "title": "Малолетни българи извършиха  престъпление в Германия"}
{"url": "https://duma.bg/nepokazvani-fotografii-na-zlatina-todeva-n195739", "text": "Изложбата се открива на 18 юли от 19 ч. в \"Зали за съвременно изкуство Баня Старинна\" и включва няколко серии от широкоформатни и миниатюрни фотографии - портрети на именитата актриса Златина Тодева и режисьора Марий Росен. Ще остане в арт салона до 15 август. Изображенията са заснети през януари 2007 г., три месеца преди Златина Тодева, или мама Злата, както е по-известна в театралните среди, да напусне този свят, и са последните фотографии с нея. Крехкият образ на нейната голота показва старостта и тялото, преди то да бъде напуснато. Отделните серии преминават от интимност и копнеж и достигат до сакралност. Този проект не само поставя сериозни морални и естетически въпроси, но и предизвиква задълбочен размисъл върху някои от вечните теми, които ни вълнуват: преходност, старост, смърт, любов, начало, край. Тези теми са неразделна част от живота като такъв. Познанството на Златина Тодева с Юлиян Табаков датира от 2005 г., когато работят заедно по представлението \"Анатомия на крайното\". Двамата се срещат покрай заснемането на плаката за представлението, за който на мама Злата й се налага да се съблече. Впечатлен от нейното присъствие и по идея на дъщеря й - Гергана Тодева, младият творец й предлага да направят съвместна фотосесия заедно с Марий Росен. Откровеността и отношението на актрисата помагат за доразвиването на идеята и дават възможност на Юлиян да създаде уникална серия от снимки. Внезапната смърт на Златина Тодева обаче става причина тези фотографии да не видят бял свят до 2015 г. \"Изложбата беше представена за първи път в София през 2015 г., след това през 2017-а гостува във Варна и сега идва ред на Пловдив. В \"Баня Старинна\" ще представя за първи път една досега непоказвана серия и две от досега излаганите серии в пълния им вид. Също така заради локацията широкоформатните изображения ще бъдат изготвени наново с различен размер, което прави изложбата в Пловдив наистина уникална\", споделя Юлиян Табаков. Проектът се осъществява благодарение на Кояна Тренчева, Столичната община и Министерството на културата. Изложбата \"Мигновения\" е акцент в официалната програма на \"Пловдив - Европейска столица на културата 2019\".", "date": "2019.07.11", "title": " Непоказвани фотографии на Златина Тодева "}
{"url": "https://duma.bg/koy-shte-tantsuva-s-meysio-parkar-n195740", "text": "Легендарният саксофонист, една от иконите на фънк и соул музиката, Мейсио (Масео) Паркър е голямата звезда на 22-рото издание на фестивала. В края на първата вечер той ще излезе на сцената със своя бенд. Миналата година Паркър издаде по повод 75-годишния си юбилей студиен албум, за първи път след 2004 г. - \"It's All About Love\", в който се изявява и като певец. В Банско със сигурност ще прозвучат песни и от него. А това за танцуването не е просто приказка - онези, които присъстваха в зала 1 на НДК на концерта на елегантния господин през 2006 г., знаят, че седалките са излишни. \"Харесвам музиката, която носи щастие\" - е веруюто на прочутия музикант. Рей Джелато, Малина Мой, Джемал Томас бенд, Тони Момрел и Ванеса Хайнс са сред най-популярните чуждестранни гости на Банско джаз фест, на който ДУМА е медиен партньор. Форумът ще продължи пет дни, с наситена програма с участието и на обичани български изпълнители и състави. 22-рата музикална среща в пиринския град ще бъде посветена на фънка. Както в немалко други години, първата вечер откриват най-верните поддръжници на фестивала от първите му издания Камелия Тодорова и Васил Петров. Двете забележителни лица на българския джаз радват своите фенове с най-обичаните си песни, но винаги поднасят и изненади. Те ще бъдат солисти на Биг бенд Благоевград с диригент Борис Янев. Авторитетният състав, който съществува вече 26 години, отдавна се е превърнал в нещо като фестивален оркестър, тъй като е участвал в 12 издания на Банско джаз. Любопитният проект на Христо Йоцов \"Jazz Cats\" привлече интереса на любителите на жанра още с първото си издание през 2016 г. Тази година излезе вторият албум с това заглавие, този път с по-фюжън звучене. Публиката в Банско ще има възможност да чуе продължението. Вокалният квинтет \"Спектрум\", чиято история започва през 2012 г., ще има дебют на феста. През 2018 г. акапелната група бе избрана да подгрява концерта на \"Манхатън трансфер\" в София и бе високо оценена от световноизвестните американци. Програмата на младите изпълнители е съставена от популярни песни, известни фънк класики, техни авторски композиции, както и български фолклор, представен с изразните средства на джаза. Групата е в процес на подготовка на първия си албум, част от него ще чуе публиката в Банско. Възпитаничката на Бъркли колидж ъв мюзик Весела Морова е връзката между дебютантите на фестивала и традицията - гледали сме я на площад \"Никола Вапцаров\" със самостоятелни изяви, както и в други състави. Младата надежда на джаза, певицата и композиторка Веселина Николова, с артистичния псевдоним Лина Никол, ще представи авторски композиции със своя бенд, както и преаранжирани версии на известни песни. Саксофонистът, флейтист и аранжор Милен Стойков - Майк Сакс, и Екс Кей квартет са с насоченост преди всичко към съвременния смуут джаз и фюжън. Те ще поднесат програма, повлияна от имена като Браян Кълбърстън, Джеф Лорбър, Ричард Елиот, Гроувър Уошингтън и Майкъл Лингтън. Българо-френската \"Мей и ДжейКет\", създадена през 2015 г., е поканила като специален гост саксофониста Димитър Льолев. През 2018 г. групата издаде първия си албум \"Love And Receive\", който тази година представя с концерти в България и по света. Песните са по музика на инструменталистите и текстове на Маги Алексиева-Мей. Високо ценената китаристка, певица и композиторка Малина Мой, освен че е сред най-добрите майстори на този инструмент, е и от малцината леворъки изпълнители на китара. Харизма, огнена емоция, чар - още много определения добавят и критици, и зрители към името на популярната артистка. Освен че е печелила престижни отличия и класации, тя е и първата афроамериканка, поканена да свири на китара националния химн на САЩ на престижно спортно събитие. Малина е уважавана и заради обществено-ангажираните си дейности, изяви в модната индустрия и т.н. Идва в Банско с петима музиканти. Тони Момрел отдавна е любимец на българската публика, а напоследък започна и по-често да се изявява на нашите сцени за радост не само на почитателите на предишната група, с която свързваме характерния му тембър - \"Инкогнито\", а и на феновете на самостоятелната му кариера. В началото на тази година той получи още една награда - \"Най-добър мъжки глас\", а през април излезе и вторият му албум. За поредната си изява в Банско Тони е поканил своята партньорка и вокалистка в \"Инкогнито\" Ванеса Хейнс. Така че ни очаква двойна наслада. Британецът Рей Джелато - стар познайник на джаз фестивала, отново ще пристигне с \"титаните\" \"The Giants\". \"Кръстникът на суинга\" ще отпразнува у нас четвърт век от създаването на своя бенд, с който ще представи новия си албум. Със сигурност това ще стане в типичния му енергичен и забавен стил. От Острова идва и друга интересна група - \"Джаз динамос\". В нейното шоу звучат оригинални версии на хитове от 80-те години, както и летните нотки на боса нова, самба и суинг класики. \"Да повдигна духа на планетата чрез музика и любов и любовта да дойде на власт\" - това е главната цел на талантливия барабанист, продуцент и композитор Джамал Томас. Напоследък той е насочил вниманието си и към пеенето, а миналата година заедно с бенда си издаде първия си студиен албум \"Country Boy\", приет радушно от критиката. И Сара Джейн Гиоти пусна успешен албум през 2018 г. Характерно за нея е, че преоткрива жанровете шоро, боса нова и самба. Иначе Сара е италианка, която композира, аранжира, дирижира хор и преподава джаз. Изявява се и като актриса в мюзикъли на сцени в различни театри в родината си и в Сан Марино. С триото си ще представи своето виждане за бразилската популярна музика. \"Силует и Винкс\" е нова американо-европейска формация с концертни изяви по най-големите фестивали в света. И петимата в състава й имат голям опит от партньорството си в записи и турнета с известни певци и групи, както и в продуцентството и преподавателската дейност. \"Гаджо Дило\" - кой не помни тази жизнерадостна група от южната ни съседка, която през 2013 г. наелектризира сцената с джипси джаз и кавъри на любими гръцки хитове. Оттогава вече имат втори албум, а популярността им се разраства далеч извън пределите на родината им. Удоволствие за публиката в Банско е, че пак ще се насладим на чара на гласовитата и артистична вокалистка Илиана Цапацари. Сръбската \"Джаюс джаз\" възниква като трио през 2013 г. и бързо завоюва сериозен успех по концертни подиуми и фестивали. През 2017 г. издава дебютен албум, а миналата година разширява състава си и днес концертира във формация от 8 инструменталисти. Виктор Тот арура трио от Унгария вероятно носи най-екзотичното име от всички групи, които ще пристигнат у нас през август. Арура се казва митично и тайнствено растение в източните култури, което чудотворно изцелява болести на тялото и ума. Какво точно е имал предвид създателят на триото, саксофонистът Виктор Тот - ще разберем в Банско. Нови водещи на програмата ще има тази година - това са младите Кристиана Рангелова и Михаил Топалов. Представяйки ги, д-р Емил Илиев припомни, че в 22-годишната история на джаз фестивала две народни артистки са били водещи - Виолета Гиндева и Йорданка Кузманова. Среднощен джаз - традиционното продължение на концертните вечери на площада, ще радва влюбените в джаза \"нощни птици\" между 23 и 2 ч. с Ангел Заберски квартет в пиано бара \"Синг синг\" на хотел \"Кемпински гранд арена\".  Основният спонсор на джаз форума е Община Банско. Генерален спонсор повече от 15 години е Първа инвестиционна банка. От 3 години се включи и Виваком, а от тази година има нов спонсор - ОЗК Застраховане. Създателят на Банско джаз фест д-р Емил Илиев винаги с признателност и уважение изброява своите \"съучастници\" - защото на кое друго място можем да гледаме 17 концерта на наши и чуждестранни звезди напълно безплатно! И добавя имената на двама дългогодишни приятели и спонсори на феста още от третото му издание - Тони и Емил Наумови (баща и син), които вече не са между живите. Много от българските музиканти ще се включат в джемсешъна, който Ангел Заберски-син и Мишо Йосифов ще водят на 9 август като знак на уважение към тях.", "date": "2019.07.11", "title": "Кой ще танцува с Мейсио Паркър?"}
{"url": "https://duma.bg/za-mediyata-kato-ibrik-n195678", "text": "Ако някой е пропуснал най-жалката гледка на нашия четвъртвековен преход, може да я намери в архива на \"Факторът Кошлуков\". Един бивш студентски трибун, фалирал на политическото поприще, се изхранва чрез ибрика на властта. Денят е 8 декември - най-подходящо време да се полее с помия Алма матер. Темата е \"финансирането на науката в България\". Компетентността - \"нула\"! Дори Сергей Игнатов, известен с безцеремонност и арогантност, седи смутено пред запенения от възмущение водещ. Познанията на Емил достигат дотам да бъдат сравнени моделите на квазикристали от графен (въглероден материал, за който е връчена Нобелова награда за 2010 г.) с копане на дупка. Копаеш - после ти плащат. Сигурно е така и в поръчковата журналистика, плюеш - после ти плащат. В науката обаче е обратно. Първо влагат много пари, за да станеш учен (държавата и семейството), после влагат много пари, за да създадат компетентен в науката политик (за да знае \"що е научен приоритет\"), след това дават още повече пари, за да създадат научна инфраструктура (данъкоплатецът) и накрая се получава научен продукт. Колкото повече вложени пари - толкова по-качествен продукт. Колкото по-качествен продукт - толкова по-богат народ. Може би някои си мислят, че в микроскопична Финландия се е появил гигантът \"Нокиa\" по силата на слепия пазар. Или в средно голяма Корея, без държавна политика, са се родили супертигри като \"Самсунг\". Заблуда е! Съвсем неотдавна британският канцлер на хазната (министър на икономиката и финансите) Джордж Осбърн заяви, че само неговата страна ще вложи 50 млн. паунда за изследвания на графена като фундамент на бъдещото материалознание, нанотехнологии и електроника. На интернет страницата на Консервативната партия той пише: \"Ще инвестираме 50 млн. за глобални изследвания на графена и създаване на технологичен хъб за комерсиализация. Той ще действа като катализатор за нови предприятия, привличане на глобалните компании и превръщане на научното откритие в богатство и работни места за Обединеното кралство.\" В същото време националният ни фонд \"Научни изследвания\" провежда конкурс за финансиране на научни и научноприложни изследвания в приоритетни области. В конкурса участва колектив с проект по графен. Базова организация е Софийският университет \"Свети Климент Охридски\". Ръководител - млад учен. Млад, но защитил докторат във Франция. Същата Франция, която трескаво търси възможности за заемане на позиции в тази област. За втора поредна година Генералното консулство на Франция заедно с американския щат Джорджия партнират в поредица от конференции под наслов \"Франция - Атланта - Заедно към иновации\". \"Защо да се изучава графена, а не друга област на науката? Отговорът трябва да се намери в изчерпването на границите на силиция\", казва Валтер де Хеер, директор на интердисциплинарен изследователски и инженерен център по графен в Калифорния. Проектът на младите български учени, разбира се, е отхвърлен. Отхвърлен е по правилата на фонда, с решение на изпълнителния съвет, утвърден от министъра на образованието и науката. Проектът, разбира се, не е приоритетен. Тази година е приоритетно да се дадат пари на близките сътрудници на Рангел Гюров, защото той е председател на изпълнителния съвет. На Ралица дават 200 000, на Харизан 420 000, а на Бойко 480 000 лева. Приоритетно е да се гепи някой милион, защото може да е за последно. И гледай ти, младите учени протестират! \"Кой си ти, бе, Гюров? Какво разбираш от научни приоритети?\" А той седи геройски в пресклуба на БТА и малоумно повтаря - \"професор съм, професор съм...\" Тогава учените се насочват към министъра - \"Кой си ти, бе, Игнатов? Какво разбираш от научни приоритети?\" А министърът си има механизми и включва тежката артилерия на властта - медиите. Важно е да се докаже, че учените са паразити и мошеници, че искат да се мотаят по командировки, че не знаят какво е Skype и дори искат да им плащат за труда. Ако наистина някой е пропуснал \"Факторът Кошлуков\" от 8 декември 2012 г., моля намерете го в архива. Там ще видите най-жалката гледка на нашия четвъртвековен преход - министър-дилетант и продажен журналист си говорят за наука.", "date": "2019.07.11", "title": "За медията като ибрик"}
{"url": "https://duma.bg/zadkulisniyat-igrach-dps-n195679", "text": "Ясно е, че ритници заслужават всички четири партии, които гласуваха партийната субсидия да падне по 1 лев на действителен глас, за да може бизнесът да изкупи политиката. Заслужават ги, защото тези две сфери ще се обвържат по начин, който е вреден за обществения интерес, казано направо - по мафиотски. Защото така се узаконяват рекетът и корупцията. Защото се разчиства пътят за политическия монопол и за разправа с опозицията. Защото се разчиства пътят и за финансиране отвън, а това вече е заплаха за националната сигурност. Ясно е също, че върху ДПС трябва да се стоварят толкова ритници и шамари, колкото и върху ГЕРБ, ако не и повече. Защото без него нямаше да мине предложението на управляващите. И защото именно ДПС изрично настояваше да се отвърти кранчето за неограничено финансиране на партиите от бизнеса. И е съвсем очевадно, че шамари заслужава колкото самата партия, толкова и почетният й председател, без чието височайше позволение тя не може да мисли, камо ли да гласува. Нищо че в целия сюжет със субсидиите се завъртяха други имена от тази партия. Докато неговото старателно липсваше. Ако се върнем назад във времето, ще констатираме, че за 30 години демокрация и капитализъм ДПС еволюира към правене на безобразия. Това за пръв път стана ясно черно на бяло през 2005-а с признанието на Доган в \"Шоуто на Слави\", че финансирането на партията му, както и на другите партии, става чрез \"обръчи от фирми\". Не че не го подозирахме, но друго е политическата свинщина да бъде призната от неин носител. Девет години по-късно Иван Костов обвини Доган в обвързаност с \"Мултигруп\" и го нарече \"наследник на част от наследството на тази организация\", което го поставя сред \"основните фактори на корумпирането на българската политическа система\". Втората важна стъпка в еволюцията на ДПС бе хидровъзелът \"Цанков камък\", построен през 2010 г. Лидерът е философ по образование и изобщо не е имал понятие как се правят хидровъзли, каскади и язовири. Обаче в името на печалба от 1,5 млн. лв. набързо погълна знания, които иначе се усвояват за 5 години, и консултира мегапроект. Впоследствие демократичното ни правосъдие не намери нищо нередно в това, че политически лидер се преформатира в енергиен консултант и се занимава с дейност, която е далеч от политиката и за която няма ценз. От лидера на ДПС безобразията се прехвърлиха в държавата и нейните институции. Впрочем те плъзнаха там не само от него. И понеже апетитът идва с яденето, Доган се залови и с трети бизнес - тецово-пристанищен във Варна. И все така е лидер на основаната от него партия, вече шеста година е неин почетен председател. Разбирам окончателно да е слязъл от политическата арена, да се е прехвърлил окончателно на бизнес сцената, но не е така. И отвсякъде вони на конфликт на интереси. Но държавните институции вече са загубили обонянието си. А сега субсидия от 1 лев и неограничено финансиране на партиите от бизнеса. Т.е. компаниите да си напазаруват партии. Опасявам се, че и здравомислещото президентско вето ще е безсилно пред тази законодателна свинщина.  Доган е купил 70% от ТЕЦ \"Варна\" през август 2018 г. Следващия месец той имаше среща с американския посланик Ерик Рубин (с участието очевидно като параван на оперативния председател Мустафа Карадайъ). И няколко месеца по-късно представители на ДПС се обявиха в парламента за отворено финансиране на партиите от бизнеса... по американски модел. Явно са получили благословия. Срещу какви ангажименти - няма да гадаем.  Остава да чакаме следващия бизнес проект на ДПС. Така ще може да се финансира не само тази партия, а и ГЕРБ, както някой остроумно бе предсказал.  А мантрата, че ДПС било гарант за етническия мир, е идеален параван за парирането на съмнения в конфликт на интереси на почетния му председател. И на вършените \"почетни\" безобразия.", "date": "2019.07.11", "title": " Задкулисният играч ДПС "}
{"url": "https://duma.bg/povredata-ne-e-vav-vashiya-televizor-n195680", "text": "Крилатият израз на футболния гений Стоичков - \"Айн, цу цвайн, цу трайн. Дрън!\" навърши четвърт век. В онова вълшебно американско лято на 1994-а българският национален отбор по футбол детронира световния шампион Германия и целият свят говореше с възхищение за България. Неотдавна същият този наш отбор падна от Косово - държава, която я няма на картата в много европейски страни. И ако сме свикнали с пиперливия речник на Стоичков, как да свикнем с подобни изрази в международната дипломация?  Винаги са ме удивлявали обноските на българския политически елит. Завчера премиерът изсипа целия си запас от изискани фрази към външния министър на Сърбия. Слушам и не вярвам на ушите си. Сякаш съм на Женския пазар, където мургави продавачи сипят каруцарски реплики към всеки купувач, усъмнил се в доброто качество на стоката. Представете си този абсурд: първият ни министър седи на сергията и продава... тикви. Минава Ивица Дачич, хваща една и почва да я оглежда. - Кво я мачкотиш, да не я гласиш за бостанско плашило?  - Ова бундева ни е добра. Сръпски су боЪи лепи! - Кое не е добро, бре, будала!? Виж кви едри тикви, с пожарникарски маркуч съм ги поливал! Ово йе европски стандарт!   - Ваше понашанье йе неприемливо! - Ей сега ще видиш какво е неприемливо поведение! Цецо, дай гранатомета. Откога не съм пуцал... Сещам се и за един от новите медийни босове, който нарече телевизионния репортер олигофрен. И се питам накъде отива държавата? Макар че много добре знам отговора. Държавен изпит по журналистика в столичен университет. Един от въпросите е: \"Вие сте кандидат за генерален директор на БНТ или БНР. Избройте 10 основни точки от вашата концепция.\" Седя в залата за изпит и гледам бъдещите журналисти. Будната съвест на обществото, независимата ни Четвърта власт. Младите хора пишат ли, пишат...  И си мисля - ако г-н Кошлуков бе сред студентите, едва ли щеше да вземе този изпит. Но политическите назначения и обичайният парашутен десант в родните медии не са от вчера. Каквато ни е държавата, такива са и тиквите, и генералните директори. Уважаеми зрители, повредата не е във Вашия телевизор. Повредата е в нашия СЕМ.", "date": "2019.07.11", "title": " Повредата не е във вашия телевизор"}
{"url": "https://duma.bg/uvelichenieto-e-namalenie-n195681", "text": "Шуми се много за увеличението от 1 юли на пенсиите. Всъщност това не е увеличение, а намаление. Ще усетят увеличението само онези, на които максималните пенсии се повишиха. Останалите пенсионери са сериозно ощетени и пак са най-онеправданите и най-бедните в Европейския съюз. Това обаче нашите управници нито искат да го знаят, нито да го виждат, нито да го чуват. Цените на всички стоки скочиха много преди увеличението, а точно с деня 1 юли дойдоха и смразяващите цени на ток, вода и парно. И още ще скачат цените на най-необходимите храни, защото  у нас цената на тока за производствени нужди е най-високата в Европа. Пада цената на газа, а цената на парното се повишава. Не е нужно да си голям математик, за да изчислиш, че ако се съберат всичките увеличения на цени и услуги и теглиш чертата, ще разбереш, че си станал още по-беден и злочест! Всъщност достатъчно е да си преброиш какво ти е останало в джоба... Ама да сте чули управниците ни да се кахърят за пенсионерите? Не, те си имат други дертове. Стига с тия старци, дето нямат никаква перспектива! Важни са магистралите, хъбовете, тол системата и т.н. Но животът е колело, драги управници. До ден днешен вие живяхте с това, което днешните пенсионери бяха създали и сътворили. Назаем живяхте! Всичко, което досега прахосвахте и пропилявахте, което неразумно унищожавате, е създавано с труда и ума на вашите предтечи. Това, което вие правите, е да пилеете, да хвърляте на вятъра милиони левове народни пари. Равноправни ли сме ние в Европа? В какво ни е равноправието - дали в статут, дали в храни, дали в уважение и достойнство? Нали се виждат руините от фабриките и заводите, нали се виждат пустеещите земи, нали всеки ден си купуваме чуждоземски плодове, зеленчуци и всякакви стоки.  Българското, родното, качественото, евтиното отдавна го няма. Няма и да го има! Земята не ражда, няма кой да я работи, аргатите отдавна измряха или заминаха и няма връщане назад. Останаха шепа ентусиасти, които не напускат родните домове, копаят в изнемога, за да се изхранват те самите, а хляба си купуват с парите, които им изпращат деца и внуци от чужбина. Производителите пък, които още се инатят да обработват наследената земя, нямат сметка да произвеждат зеленчуци и плодове, които са подбивани с цените от вносните.  Неуправията е навсякъде и във всички. Народът е беден и болен, не се храни, както трябва, студува, зле живее, но търпи, мълчи и ... изчезва. Докога???", "date": "2019.07.11", "title": "Увеличението е намаление"}
{"url": "https://duma.bg/razni-fobii-v-yulskite-zhegi-n195683", "text": "Юнско-юлските жеги ме запратиха в сянката на информационния обстрел. Новата безпристрастност на четвъртата власт - контактно копие от черно-бял retroнегатив със стари topиграчи - разтърси разбиранията ми за обективност. \"Русия - причина за вълненията в Грузия\", обяви водещият на \"Събота 150\" на 29 юни. Не стана ясно руският депутат Сергей Гаврилов поканен ли седна в креслото на председателя на грузинския парламент, за да води заседанието на Междупарламентарната асамблея на Православието на 20 юни в Тбилиси, както на сесията й в Атина през юни 2018-а, когато всичко мина мирно и тихо? щурмува парламента, а грузинското Черноморие загуби над милион руски туристи. Същото си изпроси и Турция със свалянето на руския Су-24М през 2015-а над Сирия, но лидерите им се сдобриха и след три години 6 млн. руснаци оставиха 5 млрд. долара там. Отлив на алкохолни туристи заради проверките за шум доскъси краткия ни, недобре подготвен сезон. Въпреки насърчителните кампании и срещите на министър Ангелкова с бранша на 29 юни плажът на \"Слънчев бряг\" е пуст. Две снимки една до друга - преди 50 г. и сега - свидетелство за чудовищното му презастрояване, обясняват защо банските, хавлиите и дюшеците поеха на юг. Напук на гръцката \"Буря в Егейско море\" - акция със солени глоби и затваряне за нарушаване на туристически права - и масовите проверки за превоз на нелегални емигранти. Докато при нас е пречка, спазването на реда в Гърция гарантира качеството и на туристическата услуга. И им се изсипват 33 милиона годишно. И аз като Веси Бонева и Deep Zone Prodject не искам самотен залез. Искам да съм с теб и с този нежен звук, но ще минем без летен кадър, защото съм в 20-те процента неучещи и неработещи, или в двумилионната армия с малко над 219 лв. след увеличението с 5,7% на пенсиите от 1 юли. Разбирам фобиите на народите с крехка държавност, ощетявана от геоборичкания и без да съм гледал \"От Русия с любов\" на Теренс Йънг (1963) по романа на Ян Флеминг (1957) с Шон Конъри като Джеймс Бонд. Отвързани след разпадането на Лагера,  на двуполюсния свят. За ужас на комплексарските им елити в края на юни цялата Г-20 разговаря с Путин в Осака. И с \"шоумена\" Доналд Тръмп (Роберт де Ниро напразно го псува), и ледената Тереза Мей. Забравил за инцидента в Керченския пролив - провокация на Порошенко, провалила срещата им в Аржентина - той помоли Путин да не му помага в изборите за втори мандат. С Русия, за жалост, се съобразяват. Гласът на Джема Грозданова не препъна завръщането й в ПАСЕ, а примерното поведение на украинските й колеги само подсили успеха на руската дипломация. След \"словесната дискотека\" в Страсбург външният министър Павло Климкин, без да уведоми президента си, отхвърли руското предложение арестуваните моряци да дочакат и да участват от вкъщи в съдебния процес срещу тях. Повторната руска нота завари президента Зеленски в Канада, а експертът Сергей Запорожский разсмя зрителите на \"Времето ще покаже\" по ОРТ с тълкуването на етюда му \"Анатема!\" като закана Украйна да научи изневерилата й Европа да живее по правилния закон. На 1 юли и аз, и художникът Каранфилян, гост на \"Хоризонт до обед\", сме угнетени от политиците. Повод са ми петте учебника по история за Х клас. Принудиха министър Красимир Вълчев да ги спре заради неудобните истини за периода 1944-1989 г. Главната редакторка на издателство \"Просвета\" Кина Андреева, бивш депутат от СДС, се оплака от късите срокове за подготовка. \"Политиците трябваше да се намесят при създаването на учебните програми, а не, без да са ги чели, да развенчават учебник по история от 2005 г., вече недействащ... правенето и оценяването на учебници трябва да бъдат оставени на специалистите\", каза тя по БНР. не бил изцяло потвърден и това променяло духа на учебната програма, уточни образователният министър на 2 юли по БНТ. Сякаш се съмняват, че сега не е така, Христо Христов, Евелина Келбечева и компания упрекват авторите, че принципът \"властта произтича от народа и принадлежи на народа\" е в Живковата конституция от 1971 г. (и в Димитровската е - от 1947 г.), а повишаването на народното благосъстояние било цел на режима. Трябвало да го премълчат. Тоталитарните практики са осъдени, комунистическият режим е престъпен, а тъгуват за него - недоумява и Кина Андреева. Би трябвало да знае, че политтехнологията е безсилна пред паметта. Не било работа на президента Радев да обсъжда геополитическата покупка на F-16, противопоставял американско и европейско, работел срещу модернизацията на българската авиация - отсече поканеният на 28 юни в \"Панорама\" доц. Антоний Гълъбов. Нищо че ще получим скъпа играчка с по-слаби възможности от \"Су-25\", с която летците ни - \"без пълен пакет въоръжение, бройка двигатели, резервни части и високоточен боеприпас (само с бомби, хвърляни през втората световна война) и с още 1 млрд. лв. скрит разход - ще трябва да изпълняват невъзможни задачи\". Цитирам \"удобното интервю\" на Радев с желание отбранителната ни политика да е самостоятелна поне колкото турската. Клъвнаха президента и за това, че правел път на китайските инвестиции. Не било в угода на САЩ, а приелите ги еврочленки щели да ни гледат накриво. Всичко е работа на Радев! Той е държавен глава, а не лукова такава и първата му грижа, по примера на американския му колега, е националният интерес, а не плакатните чернови на агенция \"ПИК\". Препятствията пред \"Северен поток-2\" са нечестна конкурентна борба. Да играеш по свирката на Конгреса невинаги е изгодно. Европейският бизнес губи от санкциите срещу Русия. Локомотивните икономики се преустройват на газ и ще го получат и през Украйна от сигурен доставчик на по-ниска цена. била финансирането на партиите, отряза ме и Андрей Ковачев на 7-и. Затова даренията без граници не са на дневен ред в Европейския парламент. Какво да се прави, грешим по волята на народа. Важното е да ударим опозицията. Демократично... след сговор със Слави? Не разбрах и какви са рисковете от размяната на територии между Сърбия и Косово против волята на САЩ и Европа. Разбирателство и мир на Западните Балкани може да се постигне и с промяна на границите. Защо пречат на тази цел? Заради нея Северна Македония и Албания са на \"географската мапа\", а приемането им в \"Европската уния\" се отлага за 2025-та. И езиково всичко е много объркано - слушам на 5 юли думите на външния министър Никола Димитров на форума на страните от \"Берлинския процес\" в Познан. И с общата ни история е същото. Но не по наша вина. Трудното е да сме заедно, без да си пречим. Постижимо е, ако обуздаем егото и апетита. Удоволствието не е само в яденето. Кротко море и попътен вятър не само на 6 юли - Световния ден на целувката!", "date": "2019.07.11", "title": "Разни фобии в юлските жеги"}
{"url": "https://duma.bg/koy-mi-s-v-gashtite-n195685", "text": "Опасната болест африканска чума по свинете, която донесе огромни загуби навсякъде по света, скоростно плъзна и у нас. Пламна Плевенско, 6 огнища бяха засечени само във вторник. И шефът на агенцията по храните Дамян Илиев взе да се тюхка, че ситуацията е много тревожна, очакват големи загуби (2 млрд. лв.). Властите очевидно са доста притеснени, щом не излизат от телевизорите. Скоростно отпуснаха допълнителни милиони за борба с болестта и за обезщетение на ония стопани, чиито прасета отидоха под ножа. Че даже и мобилизираха ловците с награда от по 50 лв. за отстрелян глиган. Разпоредиха и на хората в Русенско да си изколят домашните прасета. Хаосът в борбата с чумата е пълен, а в безсмислените си действия управниците са досущ като прасета, фанати на гюме. Явно обаче вече са измислили отговора на въпроса, който задава цялата държава - как стигна до нас тая зараза. И той е: румънските туристи у нас и нашите, дето ходят там. Това стана ясно вчера от думите и на премиера Бойко Борисов, и на шефа на БАБХ Илиев. Първият рече: две години успяхме да се спасим от този бич, но сега с идването на румънските туристи явно огнищата се увеличават. Другият пък набеди нашенците, които ходели за кебапчета в Румъния, дето болестта отдавна върлува. Както е рекъл народът: кой ми с.. в гащите.  Че нали още преди първия случай през миналата година с онзи глиган, дето се заплете в телената ограда за 200 млн. лв. на Порожанов, се клехте, че вземате превантивни мерки? Сегашните огнища обаче са в стопански обекти. Че нали се събирахте с международни експерти да се хвалите как се справяте с проблема? Ами лютите ветеринарни рестрикции по границите? Как кебапчетата са ги минали? Или освен табелите не се проверява? Каква е ползата от похарчените пари? Въпросите са много, а отговорите - несъстоятелни и смешни. Ще ни струвате скъпо. За пореден път.", "date": "2019.07.11", "title": "Кой ми с.. в гащите"}
{"url": "https://duma.bg/kontsert-na-lili-drumeva-i-krasi-parvanov-n195735", "text": "Лили Друмева - вокал, китара, и Краси Първанов - вокал, китара, ще изнесат концерт на 12 юли от 21 ч. в столичния клуб \"The Art Foundation\", ул. \"Дякон Игнатий\" 19 (до пл. \"Славейков\"). Ще звучат хубави песни от целия свят, посочва Лили Друмева. ", "date": "2019.07.11", "title": "Концерт на Лили Друмева и Краси Първанов"}
{"url": "https://duma.bg/knizhovna-premiera-v-klub-zhurnalist-n195737", "text": "Софийската премиера на книгата \"Мелодията на Душата и Прехода на Земята\" ще бъде днес, 11 юли, от 18.30 ч. в клуб \"Журналист\" (ул. \"Граф Игнатиев\" 4). \"Мелодията на Душата и Прехода на Земята\" носи качествено ново послание, което ни ориентира към собствения ни свободен избор. Посланията от Мастер Кираел чрез Ниопеа Минтара (Надежда Писарова - на снимката) са за тези, които не откриват никъде отговорите на своите въпроси, но продължават търсенето си с ясно съзнание и вървят по пътя - не напред, а навътре. Ниопеа Минтара се обръща към тези, които имат желание да носят цветя за премиерата, да ги заменят с обикновени химикали, цветни моливи или други пособия за рисуване, които ще бъдат подарени на децата от Националната асоциация за приемна грижа.", "date": "2019.07.11", "title": "Книжовна премиера в клуб \"Журналист\""}
{"url": "https://duma.bg/dimitar-zhivkov-s-dve-predstavleniya-v-siti-mark-art-tsentar-n195736", "text": "Димитър Живков ще представи авторския моноспектакъл \"Живак\" на 12 и 26 юли от 19.30 ч. в Сити Марк арт център в София, бул. \"Янко Сакъзов\" 30. Режисьор е Димитър Стефанов, сценограф е Димитър Димитров, автор на музиката е Мартин Каров. Фотограф Владислав Христов. \"Живак\" е спектакъл, посветен на врачанския манталитет, чувство за хумор и светоглед. Три разказа, проследяващи различни уникални човешки съдби, изиграни с патос и майсторство. Една борба с отраженията на живота ни, които се превръщат в самия живот, за съжаление. Една история за това как споменът за корените и за истинските ни чувства може да ни възроди.", "date": "2019.07.11", "title": "Димитър Живков с две представления в Сити Марк арт център"}
{"url": "https://duma.bg/iznudiha-tsska-da-podpishe-za-tv-pravata-n195727", "text": "ЦСКА-Сф последен подписа договора за тв правата на мачовете от първенството. Вицешампионите бяха принудени да сложат подписа си, защото в противен случай щяха да бъдат наказани със служебна загуба в  кръг на първенството, което започва през уикенда. Изпълнителният директор Пламен Марков е занесъл в БФС документа, с който клубът склонява на условията и за този сезон. Така за момента е потушен опитът за бунт, разпален именно от \"червените\" за конфликт на интереси. Оказа се, че нито един клуб не ги е подкрепил в битката им срещу Кирил Домусчиев. Очакваше се това да стори другият столичен \"гранд\" Левски, но \"сините\" подписаха договора с Нова, БФС и \"Футбол Медия Про\" по-рано през седмицата. Според регламента всеки клуб, който не подпише документа, се наказва със служебна загуба в I кръг. Утре столичани посрещат Етър. Ако клуб откаже да се включи в колективното споразумение и до II кръг, той ще бъде изхвърлен от eлита. Сега клубовете в Първа лига ще получат първия транш от парите за тв правата. Споразумението се преподписва преди всеки сезон от действащия договор, от който остават последните 2 години. В тях клубовете си разделят по 6,2 млн. лв. Преди седмица ЦСКА-Сф изпрати писмо до БФС, като обвини Кирил Домусчиев в конфликт на интереси - като шеф на Лудогорец, член на Изпълкома на БФС, собственик на \"Футбол Про медия\", която държи правата, и на Нова тв, която излъчва мачовете. От \"Армията\" се заканиха да сезират УЕФА по скандала. Самият Гриша Ганчев лично потвърди, че ще изпратят проблема да бъде разгледан в УЕФА. На срещата при Бойко Борисов Ганчев е получил гаранции, че клубът му няма да бъде атакуван от медиите на братя Домусчиеви. \"Червените\" вече отказаха акредитации за новия сезон на сайтовете \"Гонг\" и \"Спортал\". КЗК обаче не установи конфликт на интереси при покупката на Нова ТВ.", "date": "2019.07.11", "title": "Изнудиха ЦСКА да подпише за тв правата"}
{"url": "https://duma.bg/prandi-zashtiti-izbora-na-igrachi-n195728", "text": "Селекционерът на националния ни отбор по волейбол Силвано Пранди обясни странния си избор на играчи за олимпийската квалификация във Варна (9-11 август). Италианецът остави извън групата опитните Георги и Валентин Братоеви, Николай Учиков и Николай Николов. Така \"лъвовете\" ще са без титулярния си разпределител от последните години Георги Братоев, а Николов беше основен играч до мрежата.  В Лигата на нациите блокировачът почти не игра заради преумора и контузия, но се включи в последните мачове в Пловдив. Пранди започна подготовка в София с част от националите, а групата ще бъде запълнена до края на седмицата. \"Не съм направил този списък срещу някои състезатели, просто избрах тези, които ще ми свършат работа за конкретния турнир. Имах блестящи лични отношения с всички 30 играчи, които бяха картотекирани за Лигата на нациите. В националния отбор трябва да играят най-подготвените волейболисти, а не тези с най-разпознаваеми имена. Направил съм избора си на базата на два основни компонента – първо, състезателите да бъдат конкурентни помежду си, но същевременно с това да са и кооперативни вътре в отбора. Направих това, което би направил всеки треньор, а именно извикването на състезатели, които ще помогнат за преследването на определена цел. Отборът не зависи от най-известните играчи. Съвсем нормално е, когато са повикани нови хора, те да бъдат за сметка на други. Не смятам, че някои от играчите трябва да са обидени. Отборът е семейство, в което всеки може да попадне. Състезателите, които в момента са тук, са готови да дадат всичко от себе си както в спортно-технически план, така и във волеви. Искам да имаме хомогенна група, която да е отдадена на общата кауза. Трябва да съчетаем силните страни в играта, да подчертаем силните страни, които имаме, и да прикрием слабостите ни. Вярвам, че ентусиазмът ни ще ни позволи да сме в най-добра форма. Целта е ясна - класиране за Олимпийските игри\", обяви Пранди.  Съперници на България във Варна са Бразилия, Пуерто Рико и Египет, а според регламента само победителят взима виза за Япония. \"Селасао\" е олимпийският шампион от Рио 2016 и Пранди призна, че е изявен фаворит.  На 15 юли тимът се мести в Самоков, а в рамките на подготовката ще изиграе две контроли срещу Сърбия в Белград. Вторият шанс за квота е европейската квалификация през януари, като пак за едно място ще се борят 8-те най-силни некласирани до момента за Игрите отбори от Стария континент и там конкуренцията ще бъде още по-убийствена.", "date": "2019.07.11", "title": "Пранди защити   избора на играчи"}
{"url": "https://duma.bg/tantsuvashtiyat-papagal-stana-hit-v-internet-n195730", "text": "Танцуващ папагал от вида какаду стана интернет сензация с уменията си. Сноубол е доказателство, че спонтанните и разнообразни ритмични движения под музикален съпровод не са присъщи единствено за хората, съобщиха Франс прес и ДПА, позовавайки се на публикация в сп. \"Кърънт байолъджи\". Папагалът Сноубол се прочу, когато в сайта за видеосподеляне бе качен клип, показващ как пернатото танцува под звуците на хита Everybody на \"Тейк дет\". Освен в интернет птицата вече е и звезда в научно изследване, което показва, че демонстрираните от нея танцови умения не са привилегия само на човека. \"Настоящото проучване за първи път показва представител на друг вид да танцува - спонтанно, без обучение, на базата единствено на собственото си развитие и на социалните си взаимодействия с хората\", смята Анируд Пател - един от съавторите на изследването и професор по психология в университета \"Тъфтс\" и Харвард. Сноубол е обект и на предишно проучване. Демонстрираните по-рано танци на папагала обаче се свеждат до движения на главата и вдигане на крачето - жестове, свързвани основно с любовни ритуали. С течение на времето стопанката на Сноубол от Дънкан, Южна Каролина, забелязва, че питомецът й става все по-креативен.", "date": "2019.07.11", "title": "Танцуващият папагал стана хит в интернет"}
{"url": "https://duma.bg/moshtno-nachalo-za-tsska-sf-v-evropa-n195729", "text": "ЦСКА-Сф стартира ударно в Лига Европа, след като на старта на квалификациите разби черногорския Титоград с 4:0. \"Червените\" почти обезсмислиха реванша в Подгорица идната седмица и могат да насочат подготовката си за тежките сблъсъци с хърватския Осиек във II предварителен кръг. Пред 12 000 души,  изпълнили 2 от секторите  на \"Армията\", головете вкараха Евандро да Силва (40), Тиаго Родригеш (53), Жеферсон Телеш (55) и Кристиян Малинов (73). Веднъж и гредата помогна на гостите през първото полувреме, когато от 5 м Пламен Гълъбов не уцели празната врата. Освен нападателната си мощ обаче играчите на Добри Митов направиха и доста грешки в защита. А причина за слабостите в отбраната беше липсата на титулярите от миналия сезон - контузения Николай Бодуров и наказания Божидар Чорбаджийски. Официално за \"червените\" при гръмката победа дебютираха Диего Фабрини, Греъм Кери, а после и Петър Занев. Митов пък започна само с двама българи - защитниците  Стойчо Атанасов и Гълъбов, но след почивката пусна още двама - Петър Занев и Кристиян Малинов, който оформи разгрома с фамозен далечен шут. \"Когато има по-сериозни съперници, трябва да не правим такива грешки. Не искам да подценявам съперника. Всеки играч трябва да използва шанса си, когато се появи на терена. Хареса ми, че всички футболисти се раздадоха на максимум, справиха се чудесно, имахме и още възможности, но сме доволни. Имаше 2 ситуации, където имаше недобри намеси от наша страна, но момчетата съумяха да се концентрират и заслужено победихме. Направихме грешки, които не трябваше да допускаме, тези грешки се наказват. Имаме доста нови състезатели, а времето не е много.  Работим върху синхрона, не всеки път се получава, грешки се правят\", обяви Митов. \"Това беше началото, което очаквахме, и се готвехме на лагера в Австрия. Добър мач се получи. Те бяха до първия гол. Знаехме, че ако вкараме, те отиват на 4-5. Стига да не направим невероятни глупости там, продължаваме\", каза единственият български голмайстор Малинов, за чиито изяви беше пристигнал съгледвач от Турция. Почетният президент Димитър Пенев предупреди футболистите да не бързат, защото има още 90 минути. \"Защо толкова бързате? Две букви и веднага прескачате. Първо, честито на момчетата и треньорите. Добър резултат, който дава добри надежди за реванша. Всичко може да стане. Играха това, което искаха треньорите. Резултатът можеше да бъде и по-добър, но в тези турнири са важни първите стъпки. Добри бяха. Има време, много мачове, доволно...\", каза Пената.", "date": "2019.07.11", "title": "Мощно начало за ЦСКА-Сф в Европа"}
{"url": "https://duma.bg/svetovno-po-strigane-na-ovtse-zavladya-frantsiya-n195731", "text": "Световното първенство по стригане на овце започна във Франция. В продължение на 4 дни повече от 320 майстори ще си оспорват шампионската титла, пише АФП. За първи път първенството е във Франция, като домакин е малкото градче Льо Дора в централната част на страната. Състезателите идват от всички краища на света, като има представители на Норвегия, Япония и островите Кук. Повече от 5000 овце едва ли ще имат нещо против да бъдат остригани, защото температурите в района достигнаха 34 градуса. Льо Дора има едва 1800 жители, но се хвали с традиции в надпреварите със стригане на овце. Националното първенство на Франция се е провеждало в градчето, а миналата година е имало 24-часов маратон, по време на който шестима състезатели остригали над 2500 овце и събрали 6 тона вълна. Световното първенство се провежда в различни дисциплини. Шампиони ще бъдат определени както в стригането на овце с електрическа машина, така и в традиционното стригане с ножици.", "date": "2019.07.11", "title": "Световно по стригане на овце завладя Франция"}
{"url": "https://duma.bg/mechka-otkradna-kola-n195732", "text": "Мечка открадна автомобил и претърпя инцидент в американския град Боулдър, съобщи пресслужбата на полицията. Животното се качило в отключената кола, оставена насред поляна, но внезапно вратата се затръшнала зад него. В опит да се измъкне мечката изключила МПС-то от скорост. Автомобилът потеглил надолу по склона на хълма и се блъснал в дърво. След това хищникът успял да излезе от кабината. В резултат на инцидента колата е била смачкана значително. Мечката е изчезнала. От органите на реда призоваха местните жители да не оставят автомобилите си отключени.", "date": "2019.07.11", "title": "Мечка открадна кола"}
{"url": "https://duma.bg/gotvyat-po-strogi-sanktsii-v-borbata-s-falshifikatite-na-izkustvoto-n195738", "text": "Най-късно до октомври трябва да бъдат изготвени мерки, с които да се пресече производството и разпространението на фалшификати на изобразително изкуство, стана ясно по време на организирана от Министерството на културата среща с МВР и прокуратурата, съобщи БГНЕС. Първата дискусия между институциите е след серия от скандални случаи на фалшификати. ДУМА припомня, че част от тях бяха открити на известни  произведения на изкуството в столичната галерия \"Структура\".    По този повод съвместна група с участието на експерти ще обмисли мерки и критерии, свързани с пускането на културни ценности в обращение. През януари бяха направени промени в Наказателния кодекс и Закона за културното наследство, които обаче имат недостатъци. Нужно е също завишаване на санкциите, коментира гл. инспектор Ангел Папалезов, началник на сектор \"Културно-исторически ценности\" към ГД \"Национална полиция\". В момента за изработката на фалшификат се наказва със затвор до 1 година или глоба между 2000 и 20 000 лв. Това е проблем, който се наблюдава от 10-15 години в обществото, а напоследък по-интензивно.  В структурите на МВР обаче няма добре обучени експерти, които да различават фалшификатите. Липсва също и модерна апаратура. Във връзка с това ще се мисли конкретно за закупуване на техника, както и кадри да се изпращат на специализация в чужбина. Планира се създаване на специални лаборатории. \"В другите европейски държави се инвестира сериозно, а ние сме изостанали\", отбеляза Папалезов. Тепърва ще се уточнява колко пари ще са нужни за техника и дали ще се осигуряват от бюджета или от фондовете на ЕС. Екатерина Джумалиева, директор на дирекция \"Културно наследство, музеи и изобразителни изкуства\" в МК, допълни, че са били обсъдени и идеи за създаването на регистри на откраднати произведения на изкуството и на експертите, които ги оценяват. Те биха подпомогнали бърза проверка от всички заинтересовани страни.  Целта беше да се състави програма, по която ще се работи оттук нататък, обобщи след срещата Александър Трайков, директор на дирекция \"Инспекторат за опазване на културното наследство\" в МК. Работната група си поставя за цел да излезе с конкретни предложения до края на  октомври. В миналото до голяма степен галерийната дейност беше монопол на държавата. Имаше експертни съвети. За съжаление сега техническите средства в услуга на тези съвети не са на добро  равнище. Крайно необходимо е да се помисли за  компетентен орган, който да защитава и опазва от посегателства движимото културно-историческо наследство и интелектуалната собственост.", "date": "2019.07.11", "title": " Готвят по-строги санкции в борбата с фалшификатите на изкуството "}
{"url": "https://duma.bg/veche-30-godini-balgarski-ucheni-izsledvat-antarktida-n195733", "text": "30-годишнината на българския принос към науките за земята на Антарктида се отбелязва през 2019-а. По този повод БНТ излъчи през май, в предаването \"100% будни\", в три части филма на Мария Чернева \"Полярни изследователи\". Цялостната телевизионна премиера на дебютната документална творба на известната журналистка ще бъде в неделя, 14 юли, от 13 ч. по БНТ1. Продукцията разказва за последната експедиция на нашите учени на ледения континент. Освен невероятно красивите кадри от другия край на света филмът представя научните изследвания на Ливингстън, разкрива как учените тълкуват климатичните промени откъм Северния полюс, има ли необичайни форми на живот там, пред какви предизвикателства са поставени местните жители - пингвините и тюлените на острова, как един дрон може да промени цяла наука... \"Полярни изследователи\" е първи опит задълбочено да се представят изследователските проекти на българските учени по достъпен, увлекателен и дори забавен начин.", "date": "2019.07.11", "title": "Вече 30 години български учени изследват Антарктида"}
{"url": "https://duma.bg/prilozheniya-sabirat-danni-i-sled-zabrana-n195734", "text": "Експерти от Международния институт по компютърни науки (ICSI) обявиха, че са открили 1325 мобилни приложения за Андроид, които събират данни за потребителите и ги следят дори и след дадена изрична забрана за това. Оказва се, че е възможно за апликациите да продължават да трупат информация въпреки отнетите правомощия в настройките на операционната система, съобщи CNET. \"Потребителите имат много малко инструменти и индикатори, които могат да използват, за да управляват своите лични данни. Ако създателите на приложения могат просто да заобикалят системата, тогава функцията за искане на разрешение от потребителите е безсмислена\", коментира Сърдж Егелман от ICSI по време на конференцията PrivacyCon на американската Федерална комисия по търговия (FTC) в края на юни. Уязвимостта позволява на приложенията да събират информация за локацията и идентификатори за устройството. Андроид информира потребителите за достъп до каква информация в устройството им ще има нужда всяко приложение, което инсталират. В по-късните версии на операционната система хората могат да дават или отнемат достъпа по всяко време от настройките. След като приложенията са способни да не се съобразяват с решенията на потребителите, се създава ситуация, в която те се оказват следени, без да подозират. Институтът е проверил над 88 000 приложения от онлайн магазина на Гугъл (Google). Целта е била да се види именно какво правят, когато достъпът до данни им бъде отнет, след като са инсталирани. Повечето се съобразяват с желанието на потребителите. Тези, които не го правят, разполагат с програмен код, чрез който съзнателно заобикалят забраната. Открити са и 13 приложения, включително и за увеселителния парк на Дисни в Хонконг, инсталирани на над 17 млн. устройства, които събират лични данни и от други апликации, ако те ги съхраняват в папки на телефона и таблета. Установени са още 153 приложения, които имат същите възможности, но не са ги използвали. Сред тях са Samsung Health и браузърът на компанията, инсталирани общо на повече от 500 млн. устройства. Споменатите компании не са коментирали темата. Единствено говорител на приложението Shutterfly, което събира данни за местоположението от снимки, казва, че не нарушава правилата и се съобразява с изискванията на потребителите. Институтът планира да публикува пълния списък с всички злоупотребяващи приложения през август.", "date": "2019.07.11", "title": "Приложения събират данни и след забрана"}
{"url": "https://duma.bg/tiam-vzima-pasport-na-es-n195726", "text": "Един от любимците на феновете на Левски Хали Тиам скоро ще освободи квотата за чужденец извън Европейския съюз, която заема до момента. Ганаецът е одобрен за европейски паспорт, но той не е от България, а от Унгария, където за първи път е заиграл  футбол на Стария континент  Там той игра за Капошвар и МТК, преди да изкара няколко периода под наем в други страни. На практика \"сините\" се разбраха именно с клуба от Будапеща за купуването му, въпреки че преди това беше играл и за Динамо М. \"Българските закони позволяват за играчи като мен да кандидатстват за европейски паспорт. Имах тази възможност, но не се възползвах, защото подадох документи за унгарско гражданство. Унгария е втората ми родина, затова искам и документално това да бъде оформено. Дойдох в тази страна още на 18 години, това беше през 2012 г. Жена ми и двете ми деца са унгарци, говоря си с тях на унгарски, това е моят език сега. Изпълнявам всички критерии да получа паспорт от страната и затова съм кандидатствал. Сега само чакам да получа дата за интервю и след него не би трябвало да имам проблем да получа унгарски паспорт. Когато това се случи, надявам се да попадна и в сметките за националния отбор на Унгария, което е мечта за мен\", заяви Тиам. ", "date": "2019.07.11", "title": "Тиам взима паспорт на ЕС"}
{"url": "https://duma.bg/smut-v-ruzhomberok-ot-fenovete-na-levski-n195723", "text": "Словашкото градче Ружомберок вече е в смут от феновете на Левски, които ще пристигнат днес за мача между двата тима от първия кръг на квалификациите на Лига Европа. Местните са впечатлени, че българите са разграбили всичките 500 билета, без реално да е имало свободна продажба. Всичко е било предварително запазено. Чака се инвазия, като е сигурно, че немалко левскари ще тръгнат и без пропуски. Местната управа пусна предупредителни съобщения за гражданите. Тези, които ще посетят мача, да се движат на групи и да бъдат предпазливи. Да избягват всякакви пререкания и контакти с българските фенове. Някои заведения обявиха четвъртък за неработен ден, други поискаха засилено полицейско присъствие. Левскарите могат да останат изненадани, че някои бирарии в центъра няма да работят. Официалната фен фракция на Ружомберок също призова за придвижване на групи и бдителност. Притеснението е по-скоро във властите, които не са сигурни, че могат да се справят в случай на проблеми. Сред местните преобладава вълнението от пристигането на Левски и феновете му, които са добре известни в страната. Ружомберок е с население от 26 000 души. \"Трябва да се вложим 100% и да спазим тактическата дисциплина. Трябва да вкараме гол. Те са добре сложени физически, но ние сме по-класният състав. С всеки ден нещата при нас се случват все по-добре. Нямам проблем да играя, където ме сложи треньорът. Опитвам се да спазвам указанията му. Два-три съвета ми даде Петър Хубчев. Те са футболни, няма нищо конкретно. Започва първенството и мачовете в Европа. Нормално е да има вълнение\", призна халфът Мартин Райнов. Хубчев няма да може да използва вратаря Ники Михайлов, който се контузи, и така под рамката ще застане Милан Миятович. ", "date": "2019.07.11", "title": "Смут в Ружомберок от феновете на Левски"}
{"url": "https://duma.bg/magi-maleeva-gubi-na-uimbaldan-dzhokovich-e-parviyat-polufinalist-n195722", "text": "Магдалена Малеева стартира със загуба в турнира на легендите на \"Уимбълдън\".  Малеева и Ива Майоли (Хърв) паднаха с 3:6, 6:0, 4-10 от Мери Джо Фернандес (САЩ) и Ай Сугияма (Яп) в първия кръг в група Б. В нея двойките играят на принципа \"всеки срещу всеки\". В другата среща от групата Кара Блек (Зимб) и Мартина Навратилова (САЩ) съкрушиха с 6:3, 6:2 Ан Киотавонг (Вбр) и Аранча Санчес-Викарио (Исп). Днес Малеева и Майоли ще играят с Киотавонг и Санчес-Викарио. В група А са имена като Ким Клайстерс (Бел), Марион Бартоли (Фр) и Кончита Мартинес (Исп). Победителите от двете групи ще играят финал. Малеева е печелила трофея при ветераните през 2015 г. №1 в света Новак Джокович пък първи се класира на полуфиналите. С успех №70 на \"свещената трева\" той за девети път достига топ 4 в класическия турнир.  Сърбинът, който спечели титлите в Лондон през 2011, 2014, 2015 и 2018 г., се справи с №21 в схемата Давид Гофен (Бел) с 6:4, 6:0, 6:2 на централния корт на \"Ол Инглънд клъб\" само за 1:57. За място на финала Ноле чака по-добрия между Роберто Баутиста Агут (Исп, №22) и Гуидо Пея (Арж, №26).", "date": "2019.07.11", "title": "Маги Малеева губи на \"Уимбълдън\",  Джокович е първият полуфиналист"}
{"url": "https://duma.bg/albert-popov-veche-trenira-na-snyag-n195720", "text": "Алберт Попов започна първия си лагер на сняг от подготовката за новия сезон. Най-добрият български алпиец и наставникът му Иво Борисов ще тренират във Фолгефона, Норвегия, до 17 юли. \"Хубаво е отново да си на ски, коментира софиянецът. След това двамата заминават за Саас-Фе, Швейцария, където ще бъде вторият им лагер на сняг. Там ще бъдат и останалите български национали, които преди дни приключиха 20-дневна подготовка на Белмекен.", "date": "2019.07.11", "title": "Алберт Попов вече тренира на сняг"}
{"url": "https://duma.bg/treta-pobeda-za-aoiyama-v-nagoya-n195721", "text": "Даниел Иванов постигна трета победа на турнира по сумо в Нагоя. В IV кръг \"маегашира-2\" от Елхово събори японския \"маегашира-4\" Мейсей с техниката \"цукиотоши\". Българинът има 1 загуба в турнира и дели петото място в класирането, но ще се бори днес срещу монголския \"Йокодзуна\" Какурю.", "date": "2019.07.11", "title": "Трета победа за Аоияма в Нагоя"}
{"url": "https://duma.bg/gledayte-n195724", "text": "по Диема спорт 19.30 Ружомберок - Левски по Ринг 19.00 Кот д'Ивоар - Алжир 22.00 Мадагаскар - Тунис по Макс спорт 4 Копа Судамерикана 3.30 Колон Санта Фе (Арж) - Архентинос Хуниорс (Ар) по Евроспорт 1 13.55 Обиколка на Франция (VI етап) по Евроспорт 2 11.00 ЕП за младежи и девойки до 23 г. в Йевле Тенис 13.30 \"Уимбълдън\" Лятна универсиада в Неапол по Макс спорт 1 Лига на нациите (мъже) 1.00 Иран - Полша 4.00 Русия - Франция", "date": "2019.07.11", "title": "Гледайте"}
{"url": "https://duma.bg/levski-se-otarvava-ot-rivaldino-n195725", "text": "Левски най-после ще се отърве от бразилския нападател Ривалдиньо. \"Сините\" го бяха дали под наем на румънския Виторул Констанца за пролетния дял на миналия сезон и се надяваха да го продадат на същия тим сега през лятото.  Тимът от Констанца обаче няма пари за лятна селекция и е помолил българския гранд за два варианта - или да го даде под наем до края на сезона, или да го пусне като свободен агент. Според sport.ro от Левски са съгласни да се освободят тотално от Ривалдиньо, за да не плащат част от наема. Бразилецът си е намерил отбор и напира да си тръгне като свободен агент, макар че договорът му със \"сините\" изтича на 30 юни 2020 г.  Във Виторул Ривалдиньо изигра 15 мача с 4 гола и обяви, че се чувства щастлив там. Той пристигна на \"Герена\" като свободен агент от Динамо Букурещ, но със синия екип вкара само 1 голи, и то от дузпа.", "date": "2019.07.11", "title": "Левски се отървава от Ривалдиньо"}
