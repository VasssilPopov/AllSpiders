{"url": "https://duma.bg/borisov-sravni-turski-potok-s-politicheska-magistrala-n201911", "text": "Строящите се от миналата година 11 км нов преносен газопровод и газоизмервателната станция \"Странджа\", които ще са част от \"Турски поток\" у нас, бяха открити вчера от премиера Бойко Борисов. Веднага след това той замина да провери как вървят работите по ускореното строителство на самото трасе на продължението на тръбата за доставки на руски газ по дъното на Черно море през Турция, България, Сърбия и Унгария до Австрия и Западна Европа. \"България ще бъде с две газови магистрали, българската икономика ще има възможност да си купи най-евтиния газ, а нашите съседи също ще могат да си доставят газ по тези газопроводи\". Това каза Борисов преди рязането на лентата на т.нар. разширение на газопреносната ни мрежа край Ямбол в участъка от българо-турската граница до компресорна станция \"Странджа\", имайки предвид \"Балкански поток\", както той го нарича. Другата магистрала е газовата връзка с Гърция. \"Това е и една политическа магистрала\", добави той за новата отсечка, която отдавна е готвена да влезе в трасето на \"Балкански/Турски поток\". \"Докато другите говорят, ние строим и даваме възможност за България да възвърне мястото си като основен газоразпределителен център\", повтори свои стари тези премиерът Борисов. \"Другата седмица ще ви покажа как строим интерконектора с Гърция. Така че България ще бъде с две газови магистрали. Българската икономика ще има възможност да си купи най-евтиния газ, който се предлага и се доставя, а нашите съседи Сърбия, Македония, Унгария, Австрия ще могат също да си доставят по тези газопроводи газ\", каза той. Министърът на енергетиката Теменужка Петкова отбеляза, че проектът е ключов за газовия хъб \"Балкан\". \"Свързването на вашата страна към \"Турски поток\" ще позволи да получавате синьо гориво по нов надежден маршрут и да станете един от най-големите газови разпределителни центрове\", заяви на церемонията посланикът на Русия в София Анатолий Макаров.  Работата по строителството на второто разклонение на \"Турски поток\" ще бъде завършено в срок през 2020 г., заяви външният министър на Русия Сергей Лавров след среща с българския външен министър Екатерина Захариева. Двамата са обсъдили и проекта за АЕЦ \"Белене\".", "date": "2019.10.22", "title": "Борисов сравни \"Турски поток\" с политическа магистрала"}
{"url": "https://duma.bg/iliya-lukov-shte-pee-za-besarabskite-balgari-n201944", "text": "Специалното участие на Илия Луков ще допринесе за родолюбивия дух и доброто настроение на празничния концерт по случай Деня на бесарабските българи. Събитието ще събере приятели и съмишленици на 29 октомври от 18,30 ч., в камерната зала на читалище \"Славянска беседа 1880\" в София (ул. \"Г.С. Раковски\" 127). Сценарият на проявата е дело на поетесата Таня Танасова-Тодорова. Богата програма са подготвили от Културно-просветното дружество за връзки с бесарабските и таврийските българи \"Родолюбец\" в София по повод 29 октомври, като честванията се организират за 22-ри път в страната. Среща-разговор с писателя и дългогодишен член на организацията Иван Миглев ще се проведе на 25 октомври, петък, от 18 ч., в сградата на СБП. Авторът на \"Софинден\" ще сподели впечатления от посещението на българските центрове в Бесарабия - Кишинев, Тараклия, Болград, Измаил, което осъществи наскоро заедно с един от основателите на дружеството Емил Миланов и група родолюбци. ХI кръгла маса на тема \"Обществени и културни проблеми на българите в Бесарабия, Таврия, Крим и ролята на гражданските организации\" е насрочена за събота, 26 октомври, в 10 ч., в зала 1 на Ректората на СУ \"Св. Кл. Охридски\". Ще бъдат обсъдени актуални въпроси, повдигани от сънародниците ни в Украйна и Молдова, а също така ще се оповестят реакциите на държавните институции в отговор на обръщението от миналогодишната кръгла маса.", "date": "2019.10.22", "title": "Илия Луков ще пее за бесарабските българи"}
{"url": "https://duma.bg/traditsiya-si-iska-pushkite-ot-mvr-n201917", "text": "Националното дружество \"Традиция\" си иска от МВР отнетите миналата седмица старинни оръжия. Членовете му предупреждават, че са готови и на протест заради акцията на ГДБОП и КОС. Целта й била да се направи проверка на касите за съхраняване на законно притежаваното оръжие на член на дружеството в Нова Загора. Тя обаче била последвана от изземване на десетки исторически оръжия. \"Традиция\" определя действията на органите на реда като незаконосъобразни, тъй като притежателите на оръжията имат всички необходими документи. От националното дружество са изпратили писма до президента, председателя на Народното събрание, премиера, военния министър, депутати, както и до главния прокурор. Колекционерските исторически оръжия, с които от организацията правят възстановки на събития от миналото, са освободени от разпоредбите на закона, тъй като са произведени преди 31 декември 1900 г. От \"Традиция\" изтъкват, че досега никога не са допускани произшествия при възстановките с използване на хладно и огнестрелно историческо оръжие. Хората от дружеството си набавят тези оръжия със собствени средства, като всяко от тях струва от 500 лв. до 1000 лв.  Междувременно депутатът от ГЕРБ Маноил Манев, който работеше активно по наскоро приетия почти изцяло нов закон за оръжията, боеприпасите и взривните материали, заяви, че разбрал за проведената акция постфактум от интернет и очаква официална позиция на МВР за случилото. От вътрешното министерство още няма официална реакция.", "date": "2019.10.22", "title": "\"Традиция\" си иска пушките от МВР"}
{"url": "https://duma.bg/otnovo-obgaziha-galabovo-n201912", "text": "Гълъбово отново бе обгазен със серен диоксид, като този път наднормените нива достигнаха рекордни стойности. През последната седмица това е четвъртото замърсяване на града, като основен източник са централите от комплекса \"Марица Изток\". Предприети са мерки за намаляване на емисиите на серен диоксид и измерената стойност, която бе два пъти над нормата, часове по-късно падна в допустими граници. От регионалната екоинспекция в Стара Загора съобщиха, че няма необходимост за предприемане на предпазни мерки за населението. Останалите пунктове за мониторинг на въздуха в областта не отчетоха превишения на нормите по контролираните показатели.", "date": "2019.10.22", "title": "Отново обгазиха Гълъбово "}
{"url": "https://duma.bg/obyaviha-nominiranite-za-zlatnata-topka-n201951", "text": "Френското списание \"Франс Футбол\" публикува пълния списък с номинираните за най-престижното индивидуално отличие във футбола - \"Златната топка\". Сред 30-те души не фигурира актуалният носител на отличието Лука Модрич (Хър, Реал М). Това се случва за първи път от 1989 г., когато първото място бе за Марко Ван Бастен. През следващата 1990 г. холандският нападател на Милан въобще не попадна сред 23-мата, спечелили точки в класацията.  Сред номинираните сега няма и други знакови имена като бразилската звезда на ПСЖ Неймар, няма нито един испанец или италианец. Победителите ще бъдат определени след гласуване на специално жури от 180 журналисти от целия свят. Церемонията по награждаване ще е на 2 декември в Париж. Душан Тадич (Аякс) Садио Мане (Ливърпул) Серхио Агуеро (Манчестър Сити) Френки де Йонг (Аякс/Барселона) Уго Лорис (Тотнъм) Килиан Мбапе (ПСЖ) Пиер-Емерик Обамеянг (Арсенал) Марк-Андре тер Стеген (Барселона) Дони ван де Беек (Аякс) Трент Александър-Арнолд (Ливърпул) Кристиано Роналдо (Ювентус) Алисон Бекер (Ливърпул) Матайс де Лихт (Аякс/Ювентус) Карим Бензема (Реал Мадрид) Жоржиньо Вайналдум (Ливърпул) Вирджил ван Дайк (Ливърпул) Роберт Левандовски (Байерн) Бернардо Силва (Манчестър Сити) Хюн-Мин Сон (Тотнъм) Роберто Фирмино (Ливърпул) Лионел Меси (Барселона) Рияд Марез (Манчестър Сити) Кевин Де Бройне (Манчестър Сити) Калиду Кулибали (Наполи) Антоан Гризман (Барселона) Мохамед Салах (Ливърпул) Еден Азар (Челси/Реал Мадрид) Маркиньос (Пари Сен Жермен) Жоао Феликс (Атлетико Мадрид) Рахийм Стърлинг (Манчестър Сити)", "date": "2019.10.22", "title": "Обявиха номинираните за \"Златната топка"}
{"url": "https://duma.bg/prokuraturata-protestira-opravdatelnata-prisada-na-mareshki-n201913", "text": "Окръжната прокуратура във Варна иска отмяна на оправдателната присъда, която получиха лидерът на \"Воля\" Веселин Марешки и бизнесдамата Красимира Колева. В петък двамата бяха оправдани от Варненския окръжен съд по обвинението за изнудване с причинени значителни имуществени вреди. Според прокуратурата съдът неправилно е оценил събраните доказателства. След като се запознае с мотивите за произнесената оправдателна присъда, обвинението ще изложи и допълнителни съображения. През 2015 г. двамата бяха обвинени в изнудване от бизнесмена Асен Миланов. Според обвинението през октомври-ноември 2014 г. Миланов бил принуждаван да плаща на Марешки и Колева 10 000 лв. наем за заведение, вместо на наемодателя Тони Димитров. Димитров, като бивш съпруг на Колева, е получавал наем за общо две заведения в кооперация, строена от Марешки. Според прокуратурата Марешки и Колева са причинили на Миланов значителни имуществени вреди.", "date": "2019.10.22", "title": "Прокуратурата протестира оправдателната присъда на Марешки"}
{"url": "https://duma.bg/bdzh-pusna-porachka-za-40-novi-vagona-za-nad-76-mln-lv-n201909", "text": "\"БДЖ-Пътнически превози\" обяви обществена поръчка за производство и доставка на 40 нови пътнически вагона. От документацията към обществената поръчка се вижда, че 14 от вагоните ще са обикновени второкласни, 8 – второкласни, но специално пригодени за превоз на хора с увреждания и намалена подвижност, 10 първокласни вагона, както и 8 вагона-бистра. В обществената поръчка са включени и доставката на два стенда за контрол и изпитване на спирачните системи на вагоните, техническо обслужване на всички 40 вагона за целия гаранционен срок, както и обучение на 14 души персонал по поддръжката им. Прогнозната стойност на поръчката е 76,7 млн. лв. без ДДС, а крайният срок за подаване на оферти – 18 ноември 2019 г.", "date": "2019.10.22", "title": "БДЖ пусна поръчка за 40 нови вагона за над 76 млн. лв."}
{"url": "https://duma.bg/ekspert-inflatsiyata-e-po-visoka-ot-tazi-koyato-otchita-nsi-n201910", "text": "\"Въпреки че статистиката отчита сериозно нарастване на доходите, то не се усеща от повечето хора за разлика от увеличението на цените\", заяви пред БНР финансистът доц. Григор Сарийски. \"Българинът и досега усеща инфлация, която е значително по-висока от това, което Националният статистически институт отчита. Статистиката отчита инфлация от порядъка на 3%, беше 3,5% по едно време, а в момента леко се забавиха тези темпове. Но като влезете в магазина и си погледнете кошничката, усещате, че някак цените бягат значително пред това, което отчита НСИ\". По думите на Сарийски кредитирането в България ще започне да се забавя. Според него увеличаването му води до икономически растеж, но и добавя риск в системата, тъй като при предстоящия икономически застой ще има проблем с обслужването на вече изтеглените заеми.", "date": "2019.10.22", "title": "Експерт:  Инфлацията е по-висока от тази, която отчита НСИ"}
{"url": "https://duma.bg/prah-v-ochite-n201918", "text": "Униформени тарашат адреси и администрации, за да проверяват  . Щеше да е хубаво, ако не се случваше дни преди вота. Дори и да се установят нарушения сега, за отстраняването им няма абсолютно никакво време. \"Изборните туристи\" пак ще определят бъдещето на реално живеещите в дадена община.  Къде спаха проверяващите от април досега? Наближиха изборите и някой се сети, че сметките за гласове не излизат, та се юрнаха да жалят срещу съмнителните новодомци. Разследващите пък рязко си спомниха, че проблем с прословутите избирателни списъци има. Сега се правят пиарски акции, ама законодателно властта си стиска очите... Защото с изборните туристи играят всички партии - при местен вот компактно осигурените гласове определят много. Информация за акциите се изнася само за определени кметове. Дали отново не се вдига пушиляк за рейтинги? Дали под истински прицел са само \"опозиционери\" на управляващото мнозинство? Акциите от последните дни са само прах в очите. Поредната поза да види някой, че уж нещо се прави. В същото време изборният хаос се увеличава, а хората все повече се обезверяват, че вотът ще бъде отчетен честно. Дела трябват, а не режисирани сценки!", "date": "2019.10.22", "title": " Прах в очите"}
{"url": "https://duma.bg/predizborni-aktsii-na-dans-i-politsiyata-n201914", "text": "С наближаването на изборния ден разследващите се сетиха да проверят новите адресни регистрации, увеличаващи изборните списъци в редица общини. След като в събота униформени правиха проверки по морето, вчера се разбра, че под прицел са паднали кметства, чиито управници се кандидатират за нови мандати - Кочериново и Кресна. Акцията в Кресна е след сигнал от партия до Окръжната прокуратура на Сандански. В него се твърди, че в общината са се регистрирали твърде много новодомци от края на м.г. до април 2019 г. В продължение на десетина дни са посещавани адреси в общинския център и няколко села, разпитвани са и собствениците на жилищни имоти. Проверка е правена и в сградата на общинската администрация. Информацията за Кресна бе обстойно отразена, там доскоро управляваше кмет от БСП. Според БНР за по-малко от година в общината са се регистрирали около 600 човека, повечето от които с настоящ или постоянен адрес в града.  \"С това полицейско присъствие - от една седмица с 4-5 автомобила обикалят по адресите на жителите на общината, се създава излишно напрежение\", обясни и.д. кметът Петър Петров. По думите му новорегистрирани са само хора, които работят в Кресна. Петров припомни, че преди 4 месеца със заповед на областния управител на Благоевград междуведомствена комисия е извършила тематична проверка. Резултатът - нарушения на закона няма. По-рано \"Струма\" съобщи, че служители на ДАНС са влезли в община Кочериново по проверки, свързани с регистрации на евентуални избиратели. \"Служителите на ДАНС представиха заповед за проверка относно регистрацията на жителите по постоянен и настоящ адрес, която бе извършена в служба ГРАО. Съставен беше протокол и очакваме резултатите от проверката, която е рутинна\", заяви Любка Йорданова, която е и.д. кмет, след като досегашният Иван Минков бе издигнат за нов мандат от ГЕРБ. По думите й до края на април новорегистрираните в общината са 49, а право да гласуват на местния вот имат 3077 жители. Очакваше се вчера ГДБОП и Комисията за противодействие на корупцията и за отнемане на незаконно придобитото имущество (КПКОНПИ) да дадат обяснения за акцията в Несебър. По предварителна информация заради подозрения за купен вот са претърсвани адреси и офиси на кандидати за кметове и общински съветници. Няма данни за задържани лица, няма и официално съобщение за акцията.", "date": "2019.10.22", "title": " Предизборни акции  на ДАНС и полицията"}
{"url": "https://duma.bg/bsp-nastoyava-obshtinite-da-stopanisvat-gorite-n201916", "text": "Общински горски дружества трябва да стопанисват горите, настоя Корнелия Нинова в Харманли при представянето на кандидата за кмет от \"БСП за България\" Надежда Колева-Стойчева. \"Проблемът с горите е много болезнен. Незаконната сеч е ежедневие и общинското дружество е на загуба. Нашата политика е не да се дават на концесии благата на общините, а да има общински дружества, които да ги стопанисват. Общинско ВИК, общинско сметосъбиране, общинско горско дружество. Така всички приходи ще влизат в общината и ще стигат до вас под формата на социални услуги\", коментира Нинова. Таксите за детските градини в община Павликени постепенно ще бъдат намалявани до пълното им отпадане, обяви инж. Емануил Манолов, кандидат за кмет от \"БСП за България\", пред работници от местна фирма. \"Общината ще въведе и еднократна помощ при раждане на второ и трето дете. Условието за получаване ще бъде родителите да са здравно и социално осигурени, да не дължат местни данъци и такси, да имат завършено основно образование\", подчерта той. Инж. Манолов предлага и създаването на общинско звено \"Сигурност\", чрез което да се опазва общественият ред в населените места. Кандидатът за кмет на Кюстендил Здравко Милев ще създаде Обществен съвет към кмета. Той пое ангажимент да покани лондонски инвестиционен фонд, който да работи по конкретни проекти за благоустрояване и туризъм в общината. Докато болниците са търговски дружества, ще бъдат подчинени единствено на печалбата, заяви издигната от БСП за кмет на Варна проф. Анелия Клисарова. \"Варна заслужава да има детска болница. Трябва да обърнем внимание на детското и майчиното здравеопазване. Въпреки добрите ни детски лекари, в града няма спешни детски легла. Трябва да се направи втори Спешен център в Аспарухово\", подчерта тя.  Винаги съм съм се стремял да оказвам необходимата подкрепа на хората, които живеят в селата, защото животът там е по-труден по много причини и смятам, че всяко управление е длъжно да го прави, обясни д-р Емил Караиванов, който е кандидат за нов мандат като кмет на община Асеновград. На среща в селата Избеглии и Бачково той подчерта важността на комуналното обслужване, транспортните връзки, поддържането и обновяването на общинската собственост.", "date": "2019.10.22", "title": "БСП настоява общините  да стопанисват горите"}
{"url": "https://duma.bg/top-5-na-provalite-na-fandakova-n201901", "text": "През изтичащия си пореден четиригодишен мандат като кмет на София Йорданка Фандъкова ясно показа, че с много сфери не може да се справи. Решаването на проблемите в някои области от столичната действителност не й се удаде, колкото й да се опитва в предизборната обстановка да оправдава много свои действия или бездействия. Дали на кметицата не й стигат силите, дали липсва кадрови капацитет или зад неуспехите стоят някакви други скрити фактори, не е най-същественото. Фактите са си факти и никой от управленския екип няма как да обори реалността, с която се сблъскват столичани през последните години. Ярките провали на гербаджийското управление на София могат да се подредят в своеобразна класация, спорейки един с друг кой да е по-напред в Топ 5.  Безразборното презастрояване на града няма как да не поведе парада на неуспехите в управлението на Йорданка Фандъкова. И последните 4 години не стигнаха, за да се направи оценка на случващото се из районите на столицата, да се набележат критичните точки и да започне да се действа в обществен интерес. Вместо това ясно се показа, че частният надделява и широко му се отварят портите за безчинстване. Управляващите допуснаха две грешки - от една страна, не поставиха точни граници къде да се строят високи сгради, от друга, не взеха мерки срещу атаките за \"усвояването\" на междублоковите пространства и зелените площи. Това стана възможно заради реституцията в реални граници, разширена с лобистки закони, която разпарчатоса някои квартали и ги направи лесна жертва на инвеститорския интерес. Вариантът за скоростно отчуждаване на най-спорните терени не бе приложен от общинското ръководство и в навечерието на изборите стотици бомби тиктакат в очакване да избухнат в поредния квартал. Десетки протести ознаменуваха хорското недоволство, но в много малко случаи то бе взето предвид от управляващите. Нерешени стоят и проблемите, засягащи абсурдни мащабни проекти като небостъргача на \"Артекс\" в \"Лозенец\", както и намеренията за строеж на 150-метрова сграда в \"Стрелбище\".  Няма кой да прави ремонт, няма и кой да го контролира. Очевидно под това мото работи през четирите години властта на \"Московска\" 33. Кадровото безсилие на всички нива дамгоса опитите за мащабни реконструкции на значими обществени обекти и те не създадоха очаквания пиар ефект. За позорния провал с ремонта на ул. \"Граф Игнатиев\" спомените са съвсем пресни. Кметството направи неуспешен експеримент да превърне ресорния зам.-кмет Евгени Крусев в бушон, той все още е обвиняем за ощетяване на общината, а делото срещу него тече.  \"Графът\" обаче не е прецедент през изминаващия мандат. Ремонтът на бул. \"Княз А. Дондуков\", завършил точно преди две години, увенча острия властови дефицит и разпространи термина \"ремонт на ремонта\". Некачественото и забавено изпълнение на проекта, което започна да прозира още в разгара на лятото, не донесе общински оставки, но сложи сериозна черна точка за управляващите. Успоредно със злополучния ремонт в друга част от центъра на София се зароди друг крах на властовите мечти за широка популярност и обществена подкрепа. Продължителното обновяване на пространството пред емблематичния Национален дворец на културата, свързано с европредседателството на страната, също завърши с крах. Положените нови плочи издържаха само 5 месеца и се надигнаха гузно, афиширайки некачествено изпълнение. Сега сме в очакване в близко време да започне и пълно обновяване на друго важно за града пространство - около църквата \"Света Неделя\". Остава ни само да си плюем в пазвите, да хвърлим сол през лявото рамо и да се завъртим три пъти, за да развалим магията на неуспеха.  Колкото и да се опитва да изтъкне малките стъпки, които предприема в жалките си опити да се справи с мръсния въздух в София, общината все още е далеч от сериозната борба с обгазяването на столичани. Няколко сменени печки в периферията на града, обикаляне на чиновници из ромските домове в издирване на това какви отрови влизат в печките им през зимата, както и поставянето на 22 станции за следене на чистотата на въздуха предизборно, няма как да се отчетат като забележителни мерки в тази област. Замърсяването на въздуха и тровенето на софиянци са действително трудни за преодоляване проблеми и изискват дългосрочна политика и реални действия. Години обаче не стигнаха на местната власт да осъзнае сериозността на въпроса. Вместо това слушахме за забравени и забавени стратегически екодокументи, за тичане след възникнали вече кризисни ситуации и \"зелен\" билет, с който Фандъкова се опитва да излезе суха от кризата. Въпреки че неведнъж опозицията й препоръча прости мерки при екстремни ситуации, полезни чужди практики и възможен изход от задушливи ситуации, тя не се поддаде и предстоящата зима не се очертава по-различна от миналите. А на столичани не им остава нищо друго, освен да си слагат импровизирани датчици на неправителствени организации и да следят онлайн качеството на въздуха.  Обхватът на децата в забавачките и липсата на достатъчно места за всички малчугани е тема, по която има неистов конфликт между родители и община от години. Пререканията в търсене на истината фактически се превърнаха във война. Тоталното разминаване между позициите на двете страни драматично пролича и в предизборната обстановка. Йорданка Фандъкова продължава френетично да тръби, че е построила 100 детски градини. Родителите, обезумели, продължават да ги търсят и недоумяват защо детето им не е прието в някоя от тях. \"До края на годината очаквам още 5 детски градини да бъдат завършени, строим общо 8 в момента и започваме още 9\", жонглира с цифри кметицата. \"Обявявам ви за най-големите каръци на планетата, вече не вярвам на нищо..., на система, на генератори, на нищо!\", крещи истерично майка на неприето дете в отговор на импровизациите на властта. Факт е, че въпреки разширението на съществуващи ясли и градини и спорадичното появяване на напълно нова сграда тук-там, недостигът на места основно за по-малките деца е сериозен и не бива да се прикрива с безсрамни лъжи.  Движението по улиците, липсата на паркинги и лавинообразното разширяване на платените сини и зелени зони, паралелно вървящи с баснословните печалби на черната дупка, наречена Център за градска мобилност (ЦГМ), не могат да не влязат в Топ 5 на кметските провали. Задръстванията, както в центъра на града, така и по кварталите, се превърнаха в синоним на нежеланието на администрацията за истинско градско планиране. Обществените паркинги в критични пунктове още са мираж, неосъществена мечта, напразно обещание. В същото време ЦГМ продължава да трупа забележителни печалби, които отиват незнайно къде, но не и по предназначение. Че паркирането е приоритет на управляващите, обаче все пак личи именно по активите на общинското дружество. Платените зони за почасовото оставяне на автомобилите се разгръщат с небивала скорост и границите се дърпат все повече към периферията, заплашвайки да влязат и в по-крайните квартали. В очакване все някога парите от тази дейност да отидат където трябва, столичани се спасяват поединично, псувайки по светофарите. Тук не може да не се спомене и големият провал на т.нар. тикет система, която трябваше да въведе ново таксуване в градския транспорт - според времето или според разстоянието. 80 млн. лв. се предвиждат за нея, но още не се намира кандидат да ги оползотвори.   Подреждането в Топ 5 съвсем не е достатъчно, за да побере всички съществени неуспехи от гербраджийското управление. Извън класацията остават водената от години към фалит \"Топлофикация\", пререканията около инсталацията за изгаряне на РДФ горивото, провалените опити за концесии на различни обекти и дейности, продължаващото безчинстване на \"Софийска вода\" и т.н. На фона на всичко това обаче е важното, че се строи още метро. Добре, че е то, та да се похвалят.", "date": "2019.10.22", "title": "Топ 5 на провалите на Фандъкова"}
{"url": "https://duma.bg/dragostin-folk-s-yubileen-kontsert-n201897", "text": "\"Драгостин фолк национал\" закръгли 25 години от своето създаване. През есента на 1994 г. в Будапеща е \"прощъпалникът\" на формацията, следват концерти из цяла Европа. През 1998 г. с премиерата на кантатата \"Дунавска музика\" от Стефан Драгостинов се открива поредната сесия на ООН във Виена. През май 2009-а осъществяват триумфално турне в Русия. През октомври 2011 г., на конкурса на БиБиСи \"Нека народите пеят\", им е присъдена престижната втора награда. През 2016 и 2018 г. формацията е отново в Русия, на сцената на знаменитата зала \"Чайковски\" по покана на маестро Валерий Гергиев, директор на Московския Пасхален фестивал. \"Драгостин фолк национал\" е с впечатляващо интензивна звукозаписна дейност: има издадени 11 компактдиска с над 700 минути музика от мащабния проект \"Звукови икони на България\". Целта е да бъдат събрани песни от различни региони, пресъздадени чрез авторския поглед на проф. Драгостинов, и да се съхранят чрез звукозаписа. Всеки диск съдържа уникална приказка за българския фолклор, а обложките са украсени с картини на първомайстори в изобразителното изкуство - Борис Георгиев, Васил Стоилов, Владимир Димитров - Майстора, Мърквичка, Иван Милев... Звукозаписите звучат по радиостанциите в цял свят и са на върха на класациите. Във формацията участват инструменталисти-виртуози и певици със \"златни гласове\" - с професионална подготовка, но и съхранили самородността на таланта си, вече четири поредни поколения, наследили с благодарност фолклорните ценности на своите баби. Но добавящи и доза \"еретичност\" към традиционната почтителност. Едновременно с това - осъществяват полетите на авторската фантазия. В момента в състава се влива пето поколение млади изпълнителки, възпитанички на НМУ \"Любомир Пипков\" и Нов български университет. Оригиналният репертоар, който проф. Драгостинов създава за тях, обединява индивидуалностите им в колоритен, стилен и изпълнителски букет.  Този дълголетен творчески полет получава и неведнъж своето международно признание. Още през 2007 г. Международният комитет World Music в Корея удостоява проф. Драгостинов с академичното звание World Master (Световен майстор) сред номинирани от цял свят творци. Призът се дава за цялостния му принос за изследването и развитието на националната музикална традиция, за нейното съхраняване и продължаване в съвременния свят без граници, за приобщаване на българската културна идентичност към световната съкровищница на духовни ценности. Наскоро в рекордите на Гинес за най-нисък глас на планетата официално е призната родопчанката Марияна Павлова, дългогодишна солистка в \"Драгостин фолк национал\". Тя ще пее редом до слънчевите \"момичета-драгостинки\" на юбилейния концерт днес, 22 октомври, от 19 ч. в залата на НМУ \"Любомир Пипков\".", "date": "2019.10.22", "title": "\"Драгостин фолк\"  с юбилеен концерт"}
{"url": "https://duma.bg/vladimir-moskov-vratata-mi-vinagi-e-otvorena-za-horata-n201899", "text": "* Кмет на 2013 година; * Награда от фондация \"Карл и Анелизе Гьорделер\" - град Лайпциг, за заслуги в областта на модерното общинско самоуправление и укрепване на демократичните структури на местните власти в Югоизточна Европа; * Награда за отлична работа като президент на НАЛАС и за принос в развитието на местното самоуправление; * Награда \"Златна ябълка\" за принос към живота и благосъстоянието на българските деца; * Награда от Синдиката на българските учители за активна работа в областта на образованието; * Специален плакет от ветераните на местния \"Пирин\". - Винаги съм се водил от това, че човек, който е избран на ръководна позиция от хората, трябва да остане открит с тях, вратата му винаги да бъде отворена за техните проблеми и въпроси, да води непрекъснат диалог и да се стреми да прави необходимото, за да реши проблемите им. Старал съм се да бъда точно такъв в моята работа. Когато съм могъл - помогнал съм. Има и случаи, в които това не е било по силите ми. Вярвам, че диалогът и толерантното отношение са много важни, отговорността към хората, които са ти гласували доверие - също.  - За всичко. Много хора смятат, че кметът може да реши всеки проблем, независимо дали е личен, здравословен, служебен, финансов. И това донякъде е разбираемо, защото те възприемат кмета като най-близкия до тях представител на властта. На практика това е така, но правомощията на кмета не са безгранични и понякога въпросите, които се поставят, няма как да бъдат решени. Най-често хората идват, за да търсят работа или финансова помощ. За съжаление, не на всеки може да се помогне, но през годините аз и хората, с които работя, сме правили всичко възможно, за да помогнем или да съдействаме за разрешаването на поставените въпроси.  - Най-трудната част е да се намери баланса между това какво трябва да се направи и какви са реалните ни възможности да го направим. За съжаление, община като нашата има твърде скромен бюджет, с който не бихме могли да направим много неща по отношение на подобряване на инфраструктурата, извършването на ремонти или каквото и да е друго. Имаме много силен и сериозен екип за разработване на проекти, който се справя блестящо и така успяваме да привличаме допълнително много европейски средства, с които правим повечето от нещата в последните години в града и селата. За последните 4 години привлякохме допълнително близо 60 млн. лв. Спечелихме, реализирахме и изпълняваме в момента над 45 проекта в различни сфери, които още повече ще променят облика на нашата община. Винаги съм искал на момента да се отговори с решение на поставените проблеми от хората, но за съжаление невинаги достигат средства за това. Тогава се налага да определим приоритети, кое е най-важно и не търпи забавяне.  - С безотговорността, празните приказки и когато се губи времето на хората. Винаги съм бил човек, който не дава празни обещания. За толкова години много добре знам, че хората проявяват разбиране, когато честно и открито им се обясни, че даден въпрос не може да бъде решен в момента, но няма да бъде забравен и ще се направи нужното да се реши. Обикновено по време на предизборни кампании се чуват какви ли не обещания, които в повечето случаи са абсурдни и не могат да бъдат реализирани, но са популистки и близки до желанията на много хора. Трябва да бъдем реалисти. Няма човек, който да не иска най-доброто за себе си, за семейството си, за дома си, за града, в който живее, и за своята Родина. Затова всички трябва да се стремим да бъдем полезни един на друг като общество. Това, което никога не съм допускал и не харесвам, е бягството от отговорност, хитруването, празните приказки и губенето на време на хората. - В програмата на моя екип има повече от 50 конкретни задачи, които са свързани с развитието на града и селата - ясни и реалистични за всяко отделно населено място. Но това, с което ще започнем, ако гражданите отново се доверят на мен и екипа ми, е продължаване на благоустрояването на града и селата, стабилизиране - кадрово и финансово, на болницата и подобряване обслужването на населението. В програмата ни също е заложено обновяване на Дома на културата и изграждането на 30 нови общински жилища. За град Гоце Делчев предвиждаме също изграждане на Южен околовръстен път, свързващ ул. \"Драма\" с международния път за Гърция през местността Текето; изграждане на нов пазар за селскостопанска продукция на терена на съществуващия; реконструкция и разширение на няколко улици в града; цялостно външно и вътрешно обновяване на Трето ОУ \"Братя Миладинови\" и детска ясла \"Пролет\"; възстановяване на ученическия лагер на Попови ливади. Предвиждаме много работа по отношение на инфраструктурата - подмяна на водопроводна мрежа, рехабилитация на улици, тротоари и пешеходни алеи, благоустрояване на квартали и площадни пространства.  Във всички села сме заложили конкретни ангажименти, свързани основно с подобряване на инфраструктурата - подмяна и полагане на ВиК мрежа, ремонтиране и асфалтиране на улици, благоустрояване на площади и детски и спортни площадки, повече кътове за отдих и спорт.", "date": "2019.10.22", "title": "Владимир Москов:  Вратата ми винаги е отворена за хората"}
{"url": "https://duma.bg/kratki-novini-n201902", "text": "Индийската организация за изследвания и разработки в отбраната (DRDO) започна работа по създаване на хиперзвуково оръжие ново поколение - ракета със скорост пет пъти над тази на звука, съобщава вестник Hindustan Times. Китай, Русия и САЩ са другите държави, които провеждат изпитания на различни типове свръхзвукови оръжия за укрепване на силите за ядрено сдържане. Силите на САЩ са навлезли в Ирак от Сирия през граничния пункт Сахела в северната провинция Дахук, съобщиха свидетели. Телевизионен оператор на Ройтерс потвърди за преминаването на повече от 100 превозни средства. Иракски кюрдски източник за сигурност също съобщи, че американските войски са преминали в полуавтономния кюрдски регион на Ирак. Министърът на отбраната Марк Еспер каза, че според сегашния план всички американски войски, напускащи Сирия, ще отидат в Западен Ирак и че военните ще продължат да провеждат операции срещу терористичната групировка „Ислямска държава“, за да предотвратят възобновяването й в тази страна.  Канадците избират нов парламент след напрегната предизборна кампания. Има вероятност премиерът Джъстин Трюдо да падне от власт след само един мандат. Социологическите проучвания показват, че Либералната партия на Трюдо може да изгуби от консерваторите или да спечели, но да не получи мнозинство в законодателния орган, което означава, че ще трябва да разчита на опозиционна партия, за да остане на власт. Словашките власти повдигнаха обвинения на четирима души за убийството на разследващия журналист Ян Куцияк и годеницата му - дело, предизвикало големи протести срещу корупцията на високо ниво и принудило тогавашния премиер Робърт Фицо да подаде оставка. Основният заподозрян е Мариан Кочнер, политически свързан предприемач, който е бил ключов обект в публикациите на Куцияк за корупция и връзкарство в централноевропейската държава и прокурорите смятат, че е поръчал убийството.", "date": "2019.10.22", "title": "Кратки новини"}
{"url": "https://duma.bg/datata-n201898", "text": "СВЕТОВЕН ДЕН НА ЗАЕКВАЩИТЕ. Решението за обявяването му е взето през юли 1998 г. в Йоханесбург (ЮАР) на конгрес на заекващите. Целта на инициативата е да се намалят негативните представи и дискриминацията, с които хората с подобен проблем се сблъскват всеки ден. 1811 - РАЖДА СЕ ФЕРЕНЦ ЛИСТ, УНГАРСКИ КОМПОЗИТОР (УМИРА 1886 Г.). Един от най-известните изпълнители в Европа през XIX в., признат особено за умението в представянето и невероятните му изпълнителски способности. Откривател е на симфоничната поема и на модерния соло пиано рецитал. Днес се смята за един от най-великите пианисти в историята. 1844 - РАЖДА СЕ САРА БЕРНАР, ФРЕНСКА АКТРИСА (УМИРА 1923 Г.). Рожденото й име е Сара-Мари-Анриет Розин Бернар. Става известна през 70-те години на ХIХ в. и с успех гастролира в Европа и Америка. Наречена от легендарния писател Оскар Уайлд \"Божествената Сара\", Бернар остава безспорната кралица на френската романтична и класическа трагедия. Почти самостоятелно революционизира мястото на жените в класическия театър с нейните изумително емоционални и експресивни роли. 1883 - УМИРА ТОМАС МАЙН РИД, ИРЛАНДСКО-АМЕРИКАНСКИ ПИСАТЕЛ (Р. 1818 Г.). Животът и кариерата му са до голяма степен \"трансатлантически\". Един от най-четените автори на приключенски романи за възрастни и деца. Сред най-популярните му произведения са \"Белият вожд\", \"Квартеронката\", \"Оцеола\", \"Ямайски марони\", \"Конникът без глава\" и др. В продължение на шест години след смъртта му продължават да излизат негови нови произведения, които не успява да публикува приживе. 1914 - РАЖДА СЕ СЛАВЧО ТРЪНСКИ, ДЪРЖАВЕН И ВОЕНЕН ДЕЕЦ (УМИРА 1999 Г.). Рожденото му име е Славчо Стаменов Савов. Завършва ВА \"Фрунзе\" в СССР. Организира и оглавява Трънския партизански отряд. Три пъти задочно осъждан на смърт. След 9 септември 1944 г. е командир на Първа Гвардейска дивизия (1947-1949) и на Трета армия (1949-1951), началник на ВА \"Г.С. Раковски\", зам.-министър на народната отбрана и командващ войските на ПВО и ВВС (1962-1969). Участник в Кръглата маса (1990), автор на книгите \"Неотдавна\" (1957), \"Посвещение\" (1967), \"Невъзможни истини\" (1994). 1929 - РАЖДА СЕ ЛЕВ ЯШИН, СЪВЕТСКИ ФУТБОЛИСТ (УМИРА 1990 Г.). Смятан от мнозина за най-великия вратар в света за всички времена. Eдинственият футболист на този пост, носител на \"Златната топка\" (1963). Наричан е \"Черната пантера\" поради своя рефлекс и физика, а и защото винаги облича изцяло черен екип. Противниците му го наричат \"Черния паяк\" и \"Черния октопод\" заради дългите му ръце. ФИФА учредява награда \"Лев Яшин\" за най-добър вратар на световното първенство.", "date": "2019.10.22", "title": "Датата"}
{"url": "https://duma.bg/sotsiolozite-s-raznoposochni-prognozi-za-vota-n201915", "text": "Три социологически агенции - \"Маркет линкс\", \"Сова харис\" и \"Медиана\", дават различни прогнози за резултатите от първия тур на местния вот в София в последните си проучвания. Изключително оспорвана надпревара, висока избирателна активност и преднина на Мая Манолова на първия тур очакват от \"Маркет линкс\" след анкета, проведена сред 868 респонденти по поръчка на \"Офнюз\". През последните три седмици се отчита нарастване с 5 процентни пункта на деклариращите, че ще гласуват - те вече достигат 54% от имащите право на глас. 36 на сто твърдят, че ще подкрепят Манолова, а 32% - Фандъкова. Трети в класацията е Борислав Игнатов със 17%, а Борис Бонев остава с 5%. Победителят в кметските избори в София ще се определи на балотаж между Йорданка Фандъкова и Мая Манолова, сочи изследване на \"Сова Харис\", проведено по поръчка на \"Труд\" сред 1000 души. На първия тур досегашната кметица на столицата би получила 31,2%, а бившият омбудсман - 24,7%. Интригата се пренася във втория тур, като очакванията са Фандъкова да вземе 37,6 на сто, а опонентката й - 28,5%. Според социолозите значителна част от избирателите на градската десница може да застанат срещу ГЕРБ и да заложат на промяната.  Фандъкова събира подкрепата на 27,8% от столичани, а Мая Манолова - 24 на сто, и изборите в столицата ще се решат на балотаж. Това показва проучване на \"Медиана\", проведено сред 501 столичани и финансирано със собствени средства. Според агенцията в София доминират обществените нагласи за промяна на кмета, но те се разпръскват в широк диапазон от кандидати.", "date": "2019.10.22", "title": "Социолозите с разнопосочни прогнози за вота"}
{"url": "https://duma.bg/bunt-sreshtu-flashmob-n201907", "text": "Когато на чилиеца му вдигнат цената на билета за метрото с 4%, той прави революция. Когато на българина му увеличат същия транспортен документ с 60%, той най-много да направи един флашмоб.  Паралел между двата народа обаче е несъстоятелен. Нашенецът е интелигентен, високоморален, контролира емоциите си, стриктно следва закона и при нарушение на правата му, си ги търси в съда. От своя страна чилиецът се слави с експанзивност, бърза да излезе на улицата и да спретне някой бунт, за да постигне скоростен резултат. Затова в рамките на няколко часа южноамериканецът успя да принуди властта да се откаже от повишените цени. Столичанинът пък вече три години се бори в съдилищата за отмяна на скъпия билет. Даже се случва да успее и някой заблуден съдия да застане на негова страна. Властта обаче винаги е с крачка напред - преди да й отменят нормативния документ, с който е вдигнала цената, тя приема нов, а съдебното решение остава безпредметно и без никакви последствия.  Така правим тук, в цивилизованата ни родина. Стоим и се възмущаваме в социалните мрежи, крещим по форумите и а-ха да се наканим да излезем на улицата. Чакаме с овче търпение ден с наднормено мръсен въздух, та белким ни отпуснат евтин \"зелен\" билет от 1 лев. С послушанието си явно заслужихме замразяване на цената на пътуването в обществения транспорт вече над три години.  Скоро обаче ще влезе в експлоатация така хвалената трета линия на метрото. Сиреч, ще ни кажат, че пътуването е по-удобно за повече хора, че ще има модерни бариери, възпиращи самоубийците, София ще се превърне в още по-модерна столица. А това изисква средства. Нищо не пречи на управляващите да поискат за новото метро и 3 лева вход. Нищо.", "date": "2019.10.22", "title": "Бунт срещу флашмоб"}
{"url": "https://duma.bg/makedontsite-shte-glasuvat-na-12-april-n201904", "text": "Предсрочните парламентарни избори в Северна Македония ще се проведат на 12 април следващата година, съобщи премиерът Зоран Заев. Били са обсъждани и дати в края на декември, но 12 април е избрана като най-приемлива дата. Предстои да се избере служебно правителство. То ще поеме властта от 3 януари. Вече се спекулира с името на Оливър Спасовски, който, ако бъде предложен от коалицията между СДСМ и най-голямата албанска партия ДУИ като лидер на правителството, да организира предсрочните избори. Новият министър на вътрешните работи вероятно ще бъде назначен по предложение на опозиционната ВМРО-ДПМНЕ след консултация с управляващата коалиция. Освен това опозицията ще трябва да определи нов служебен министър на труда и социалната политика. Опозицията ще има допълнителни заместник-министри на финансите, земеделието и информационното общество. Решенията са взети на лидерска среща, свикана от президента Стево Пендаровски след решението на ЕС за еврочленството на страната и искането на Заев за предсрочен вот.", "date": "2019.10.22", "title": "Македонците ще гласуват на 12 април"}
{"url": "https://duma.bg/gartsiya-vzima-merki-sreshtu-dzhihadisti-n201903", "text": "С нахлуването на Турция в Североизточна Сирия, довело до бягството на джихадисти от ИДИЛ от затворите, охранявани от кюрдските Сирийски демократични сили, гръцките служители по сигурността са поставени в състояние на повишена готовност заради опасения, че терористи от организацията могат да проникнат в Европа, като използват Гърция. Според източници, цитирани от \"Катимерини\", експерти за борба с тероризма от Европол ще бъдат разположени в граничния регион Еврос на 1 ноември, като част от затегнатите мерки за сигурност с цел залавяне на джихадисти, фигуриращи в базите данни на Европейската полицейска служба. Полицейски източници са съобщили пред \"Катимерини\", че служителите в Бюрото за чужденци са актуализирали и активирали така наречените „индикатори за риск“, които се вземат предвид при регистрацията на новопристигнали мигранти и бежанци.  През август специалният пратеник на САЩ за Сирия Джеймс Джефри обяви, че 7000 бойци на ИДИЛ са задържани в Североизточна Сирия в затворите, охранявани от кюрдските отряди. ", "date": "2019.10.22", "title": "Гърция взима мерки срещу джихадисти"}
{"url": "https://duma.bg/politika-za-pudeli-n201906", "text": "България ще възвърне мястото си на газоразпределителен център, като изгради две газови магистрали. С тях ще има възможност да си купува най-евтиния газ, обяви премиерът Борисов при официалното откриване на първия участък от новото газово трасе, което се явява продължение на \"Турски поток\" и наричано от него \"Балкански поток\". За втора газова магистрала премиерът определя интерконектора с Гърция, чиято първа копка беше също направена скоро. Пристигането Му за събитието бе по традиция излъчвано във фейсбук.\"Гледам и не вервам какво се случва... Немски фирми, американски компресори, руски газ\", анализира Той. Либерализация и диверсификация, дето се вика. А това са идеологическите мантри, по думите на Румен Овчаров, от които родната енергетика, включваща и доставката на природен газ, трябва да се освободи, за да оцелее. Да не говорим, че под диверсификация и либерализация сега се разбира единствено ограничаването на достъпа на руски природен газ до европейския пазар, включително и българския. За сметка, разбира се, на американския втечнен газ, за който ще се използва връзката ни с Гърция. Заради мантрите България похарчи и 50 млн. лв за изграждането на газова връзка с Румъния по дъното на р. Дунав. Три пъти заравяха тръбите и три пъти течението ги разравяше и унищожаваше. Сега тръбите са сухи, защото няма откъде да дойде газ. През 1996 г. премиерите на Русия и България Виктор Черномирдин и Жан Виденов подписаха меморандум, според който до 2000 г. през България за Турция трябваше да се транзитират 28 млрд. куб. м газ. Но дойде Иван Костов и започна война с руския империализъм и Русия вместо да увеличи транзита през България, си направи \"Син поток\" с таксите, които трябваше да прибира нашата страна. Сега пак говорим за транзит, само дето неговата посока се обърна и природният газ ще тече от Турция за България. Просто такъв е резултатът от газовата ни политика, предназначена за пудели. ", "date": "2019.10.22", "title": "Политика за пудели"}
{"url": "https://duma.bg/v-sasht-sadyat-farmatsevti-n201905", "text": "Водещи американски фармацевтични компании се изправят на подсъдимата скамейка по обвинения в подпалването на епидемията от използване на опиоиди, която остави стотици хиляди починали или със свръх доза в цялата страна. Десетки милиарди долари са поставени като залог, след като усилията в последната минута не успяха да постигнат споразумение между компаниите и щатите, окръзите, градовете и местните американски групи, които заведоха огромен брой граждански дела. Процесът може да бъде най-скъпият след съдебните спорове срещу тютюневите компании през 90-те години, които показаха, че цигарените компании цинично крият и експлоатират опасностите от тютюна за печалба. Ищците в първия федерален съдебен процес в кризата с опиоидната зависимост твърдят, че производителите и дистрибуторите са знаели опасностите от силно пристрастяващите болкоуспокояващи, които те продават през последните 15 години, игнорирайки предупредителните знаци, докато жънат милиарди печалби. Започналият вчера процес в Кливланд, Охайо, включва 2300 ищци, които се изправят срещу гиганти от фармацевтичния свят, включително и дистрибутори на лекарства. Федералният окръжен съдия Дан Полстър в продължение на месеци оказваше натиск върху всички страни да постигне споразумение, за да се избегне дълъг съдебен процес. След срещите в петък обаче страните не можаха да постигнат договорка около предложеното споразумение на стойност 48 милиарда долара, включително 18 милиарда долара в брой. Изследване, публикувано тези дни, изчисли, че опиоидната епидемия струва на американската икономика поне 631 милиарда долара от 2015 до 2018 година. Кризата с опиоидите, която специалистите смятат за един от най-сериозните проблеми на американското здравеопазване, започва през 90-те години на миналия век. Основната й причина - предписване на болкоуспокояващи, които правят хората зависими. От 1999 г. до 2017 г., нейни жертви са станали 400 хил. души, показват данните на Центъра за контрол и превенция на болестите. През 2017 г. жертвите на тези лекарства са близо 72 хил. души - повече, отколкото загиналите по пътищата или при самоубийства. Медицинското издание СТАТ прогнозира, че ако не бъдат взети спешни мерки, то от свръхдози опиоиди в Съединените щати през следващите десет години могат да умрат около 500 000 души.", "date": "2019.10.22", "title": "В САЩ съдят  фармацевти"}
{"url": "https://duma.bg/300-kg-kolbasi-s-opasna-bakteriya-sa-iztegleni-ot-pazara-n201908", "text": "Над 300 кг колбас, заразен с листерия, е установен и изтеглен от пазара у нас, заяви пред БТВ д-р Кремена Стоева, началник отдел \"Контрол по храните\" в БАБХ. Сигналът е получен чрез системата за оповестяване на опасни случаи на единния европейски пазар. Колбасът е от една марка, внос от Германия. Има четири вида от него и се предлага на слайсове. След проверка е установено наличието на листерия. Стоева обясни, че листерията е патоген, предизвикващ неразположение в зависимост от поетото количество и от състоянието на организма.   По-рано бе съобщено, че отново заради зараза с опасната болест от пазара ни е изтеглена 250 пушена скумрия внос от Румъния. През август бум на листерия бе регистриран в Испания. Страната се обърна към СЗО, за да предупреди, че разпространяващото се в страната заболяване листериоза вече е международна заплаха. Предупредени бяха и европейските власти заради възможността да се идентифицират случаи на листериоза в други страни. Листериозата е инфекция, която поразява централната нервна система, способна е да предизвика менингит и енцефалит. Болестта не се предава от човек на човек, източник на заразата са хранителните продукти и водата. В определени количества бактерията може да причини по-леки инфекции на отделителната система.", "date": "2019.10.22", "title": "300 кг колбаси с опасна бактерия са изтеглени от пазара"}
{"url": "https://duma.bg/vladimir-georgiev-sredstvata-kam-obshtinite-se-razpredelyat-nespravedlivo-n201900", "text": "- Сили имам достатъчно, но времето е по-сериозен фактор. Проблеми с давност 30-40 години не могат да намерят разрешение за толкова кратък период, колкото ни се иска. С моя екип показахме, че имаме воля и не спираме да работим за разрешаването им, независимо дали са в сферата на инфраструктурата, благоустрояването, социалните дейности, здравеопазването и т.н.  Инвестираме сериозни средства в образованието, спорта, културата. За всеки строителен сезон си поставяме програма максимум, но понякога се налага строителството на дадени обекти да продължи през следващата година. Имаме визията за развитието на Самоков, всяка следваща година надграждаме и мисля, че и хората го виждат и усещат.  Надявам се жителите на Самоковска община отново да ми гласуват доверие, за да мога да продължа работата. Започнали сме много проекти, всеки от тях свързан с развитието на града и селата. Стремим се да направим Самоков притегателна туристическа дестинация и територия за реализиране на инвестиционни намерения. Смятам, че работим добре и в двете насоки, тъй като градът и селата вече заемат сериозно място на туристическата карта, а през последните години се реализираха инвестиции в търговията, услугите, туризма, земеделието и др. Предстои през 2020 г. да започне още един важен проект, което ще даде сериозен тласък за развитие на района. - През целия си мандат не съм спирал да се срещам с хората - по селата за подготовка на бюджета, на празници и събития... Предизборните срещи ми дават възможност да разбера дали хората са доволни от направеното, да ги запозная с проекти, чиято реализация предстои или е в процес. Жителите имат възможност непрекъснато да ми споделят идеи. Може да се похвалим, че през последните години инвестираме доста в селата - всяка година заделяме над половин милион лева само за дребномащабни мерки и благоустрояване в тях. Изградихме 5 спортни площадки, над 10 детски площадки, отделно подмяната на водопроводите и асфалтирането. И всичко това със собствени средства! - Проблемът не е в ромската общност, а в начина, по който местната власт се стреми да постави всички граждани при еднакви условия. Направихме точно това и в резултат на нашите усилия в ромската махала всички си плащат тока и такса битови отпадъци. Изготвяме парцеларни планове и сме обособили имоти за продажба. Изготвили сме и типови проекти на жилищни сгради, които също могат да се закупят. В новите квартали вече всичко ще бъде законно - постройки, ВиК, електроснабдяване, сметосъбиране и ромите са данъчно задължени лица, както всички граждани. Отделно предприехме мерки по отношение на съществуващата ромска махала. През последните години успяхме да открием законни партиди и в момента всички си плащат консумираното електричество. За да има възможност ЧЕЗ да разкрие законни партиди, общината сключи договори за наем на имотите. Това ни даде възможност да въведем и организирано сметосъбиране. Те са граждани на общината като всички останали, с произтичащите от това права и задължения. - Ключовата дума е \"работещ\". Това е формулата. За 8 г. екипът ми се мотивира повече, когато види завършен проект, стреми се да надгражда и да внася нови идеи. Имаме обща цел - развитието на цялата община. Имам много добър екип, с който поетапно работихме за промяна на градската среда, създаване на места за отдих и развлечение, обогатяване възможностите за спорт и туризъм. Промени се изцяло централна градска част и се превърна в едностилно, прекрасно пешеходно пространство. Визията на Самоков коренно се подобри и сега доста хора от София \"отскачат\" за уикенда. Стремим се да превърнем общината ни в уютно място за живеене и предпочитана възможност за разпускане. По отношение на инфраструктурата в общината търпим най-много критика, особено през последните години. Но това е заради започналото активно присъединяване към газификацията - много улици бяха прокопани. Трябваше да подкрепим тази инвестиция, защото това е бъдещето - по-екологично и чисто отопление.  - Когато си амбициозен и знаеш какво искаш - успяваш. Не мога да се оплача, защото общината спечели почти всички проекти, с които кандидатствахме пред европейски и национални програми. Спечелихме два проекта по Програма за развитие на селските райони за общо 6 млн. лв. По \"Региони в растеж\" спечелихме проект за изграждане на Център за обществена подкрепа, по нея взехме и финансиране за 8 млн. лв. за внедряване на енергийна ефективност в частни и обществени сгради. Така успяхме да ремонтираме сградата на Общинска администрация, сградата на полицията и едно училище, както и 37 многофамилни сгради. Споменавам само най-мащабните проекти, спечелили финансиране по европейските програми. Имаме и доста по-малки проекти, които реализираме. Отделно всяка година печелим проекти по \"Красива България\", чрез които обновяваме градската среда, осигуряваме достъпна среда, санираме училища. С подкрепата на Агенцията за хора с увреждания закупихме асансьор за инвалидни колички и осигурихме достъпна среда до художествената галерия и библиотеката. С подкрепата на МОН реновирахме физкултурния салон в едно от санираните училища и изградихме нов физкултурен салон в най-старото ни училище. По селата всяка година реализираме дребномащабни мерки, финансирани от ПУДООС. Много се надявам държавата също да поеме отговорност към развитието на Самоков и Боровец и да инвестира в цялата довеждаща инфраструктура. В този контекст една дългогодишна мечта на самоковци се сбъдна и от тази година започна ремонтът на пътя Самоков-Дупница. И най-ценното в това е, че самоковци си го извоюваха сами - с гражданска позиция, с протести, с показаната активност и непримиримост. И съм много горд с гражданското ни общество, което направи този ремонт да се случи. За съжаление държавното ВиК не прави инвестиции в системата. В предходните години имахме споразумение, по което Общината закупуваше части, а от ВиК осигуряваха машините и работата,  но от две години не се ангажират даже и с това. Общината е поела изцяло инвестицията във ВиК мрежата. Имаме проектна готовност за изграждане на водопроводи на селата и на ВиК на Искровете и се надявам скоро да се отвори подходящата програма, за да можем да кандидатстваме. - Като член на УС на НСОРБ навлязох в много сфери по отношение на различните закони и решения на държавната власт, които засягат общините. С колегите обсъждахме ключови въпроси и излизахме със становища, които значително повлияха на законотворчеството. Средствата с постановления на Министерския съвет се заделят само за определени общини, а други \"тактично\" се пропускат. Целевите средства от държавния бюджет, които се разпределят по формулите между отделните общини, са крайно недостатъчни. Средствата, които се превеждат за зимно поддържане, също са разпределени крайно несправедливо. Не може за община Самоков и за община Петрич да се предвижда еднаква сума! В Петрич зимата е два месеца, а при нас - шест. Крайно несправедливо е държавата да подпомага само финансово нестабилни общини, които неразумно управляват финансите си и нямат финансова дисциплина. НСОРБ е мостът между държавната и местната власт. Разчитам, че колегите ми ще продължат да работят в защита на интересите на местната власт. Не говорим за партийна принадлежност, проблемите на общините са сходни и тази организация ни дава възможност да защитим интересите на местното самоуправление.", "date": "2019.10.22", "title": "Владимир Георгиев:    Средствата към общините се разпределят несправедливо"}
{"url": "https://duma.bg/zimen-gaechen-klyuch-patentovaha-v-rusiya-n201885", "text": "Заявка за патент на зимен гаечен ключ е сред най-необичайните, получени през 2019 г. в руското ведомство за регистриране на открития и разработки. \"Издадохме патент за зимен гаечен ключ. В дръжката на инструмента има нагревателен елемент, както и интересно цветово решение в червено, което не позволява да бъде изпуснат от поглед. \"Който се е сблъсквал с необходимостта да затегне или развие гайка при 40-градусови студове, може да оцени необичайността на такъв ключ“, добави ръководителят на \"Роспатент\" Григорий Ивлиев в интервю за РИА \"Новости\". Според експерта тази година най-голям брой заявки са подадени от области като електротехника, оборудване за производство на нефт и газ, медицински технологии и селско стопанство.", "date": "2019.10.22", "title": " Зимен гаечен ключ патентоваха в Русия"}
{"url": "https://duma.bg/ivaylo-ivanov-specheli-titla-na-voennite-igri-n201883", "text": "Най-добрият ни джудист в последните години Ивайло Иванов (81 кг) спечели златния медал на 7-мите световни военни игри, които се провеждат в Китай, съобщи boec.bg. По пътя към отличието роденият в Монтана Иванов надви поред с ипон джудисти от Египет, Зимбабве и Унгария. На полуфинала българинът победи с ипон  и поляка Лукас Блаш, след като изоставаше в резултата и си извоюва място на финала в последните секунди. В битката за титлата родният ас надви италианеца Андреа Реджис, който единствен не позволи да загуби с ипон. Иванов отбеляза вадзари още в 20-ата секунда на финала и запази аванса си до края му. Титлата е първа за България на военния мондиал в Ухан.  Ивайло Иванов бе много щастлив от спечелената световна титла на Седмите световни военни игри, които се провеждат в Китай. „Здравейте приятели! Искрено благодаря на всички за подкрепата! Емоцията е неописуема, за мен беше голяма чест и гордост, че българският химн изправи и Китай на крака! Успех на всички български участници и поздрави от Китай“, написа джудистът в профила си във фейсбук.", "date": "2019.10.22", "title": "Ивайло Иванов спечели   титла на военните игри"}
{"url": "https://duma.bg/lektsiya-na-prof-tatyana-vendrova-v-nma-n201892", "text": "Проф. д-р Татяна Вендрова от Музикалната академия в Ерусалим, Израел, ще изнесе лекция в НМА \"Проф. Панчо Владигеров\" на тема \"Методика за активно слушане на музика в училище\" на 24 октомври от 14 ч. в зала 48 на академията. Входът е свободен.", "date": "2019.10.22", "title": "Лекция на проф. Татяна Вендрова в НМА"}
{"url": "https://duma.bg/manuela-draganova-predstavya-romana-si-ana-n201893", "text": "Премиерата на романа \"Ана\" от Мануела Драганова организира издателство \"Сиела\" на 24 октомври от 19 ч. в София, Резиденция ТЕРА (ул. \"Акад. Андрей Сахаров\" 56). \"Ана\" (излязла първо в САЩ през 2018 г.) е историята на една изключителна жена, преодоляла всички трудности в името на любовта, професионалната реализация и майчината любов. И най-вече: това е история, в която ще откриете, че всяка жена е Ана, посочват издателите.", "date": "2019.10.22", "title": "Мануела Драганова представя романа си \"Ана\""}
{"url": "https://duma.bg/poetichna-sreshta-s-peycho-kanev-v-stara-zagora-n201894", "text": "Продължава турнето на поета Пейчо Кънев за представянето на новата му книга \"Последната вечеря\". Поетично четене ще се състои на 24 октомври от 18.30 ч. в къща-музей \"Гео Милев\" в Стара Загора, съвместно с \"Пътуващите книги на Стара Загора\", научи ДУМА от Ирина Недева. Пейчо Кънев има множество публикации в списания от САЩ, Великобритания, Канада, Австралия, Индия и др. Автор е на 6 книги с поезия и един сборник с разкази, публикувани в България, Америка и Европа. Съосновател и главен редактор е на литературното издателство \"Kanev Books\" в Ню Йорк (от 2010 до 2013 г.).", "date": "2019.10.22", "title": "Поетична среща с Пейчо Кънев в Стара Загора"}
{"url": "https://duma.bg/ilya-averbuh-zaminava-za-dyuseldorf-s-karmen-n201895", "text": "Бившият световен шампион по фигурно пързаляне Иля Авербух, автор на забележителни постановки на лед, разказа на пресконференция в ТАСС за предстоящите си гастроли. С една от своите най-ефектни и мащабни постановки - \"Кармен\" по музика на Бизе, той ще гостува в Дюселдорф, Германия, на 9 и 10 ноември. А на 27 декември започват премиерните спектакли на Новогодишното ледено шоу \"Вълшебникът от Оз\". Към трупата за първи път се присъединява двукратната световна шампионка Евгения Медведева. Роман Костомаров влиза в ролята на злия магьосник, а Оксана Домнина ще бъде добрата вълшебница. В спектакъла са включени циркови номера и фокуси. В Санкт Петербург на 28 декември Екатерина Боброва и Дмитрий Соловьов ще участват в представлението \"Морозко\". Това е техният първи сезон с нас, разказва Авербух. Следващата спирка е Сочи, където от 2 до 6 януари ще бъде показана приказката \"Алиса в Страната на чудесата\" с участието на Татяна Волосожар, Максим Транков, Мария Петрова, Алексей Тихонов и Екатерина Гордеева. Това ще бъде представление с различен характер и настроение, пояснява Авербух. И добавя: Особено държа на високото качество на спектаклите, затова във всяко шоу участват минимум четирима олимпийски шампиони. Засега България не присъства в близките ни планове за гастроли, но имам прекрасни впечатления от вашата страна, отговаря Авербух на моя въпрос няма ли отново да видим негов спектакъл след големия успех през 2017 г. в \"Арена Армеец\" на \"Кармен\" с участието на Албена Денкова.  ", "date": "2019.10.22", "title": " Иля Авербух заминава за Дюселдорф с \"Кармен\""}
{"url": "https://duma.bg/festival-na-digitalnite-izkustva-sabira-tvortsi-ot-mezhdunarodnata-stsena-n201896", "text": "Седмото издание на международния фестивал за дигитални изкуства \"Da fest\" ще се проведе от 22 до 26 октомври в София. Той се организира от Националната художествена академия и фондация \"Da Lab\". Куратори са Венелин Шурелов и Галина Димитрова-Димова. Откриването е днес, 22 октомври, от 18 ч. в столичната галерия \"Академия\", ул. \"Шипка\" 1. Зрителите ще видят художествени прояви в Гьоте институт, галерия \"Сердика/Art Gallery Serdica\", Триъгълната кула на Сердика, \"Кредо бонум\". И още видео арт прожекции на международна селекция, Чешки център в София, The Science - концерт, \"Mixtape 5\", B-Side. Фестивалната програма събира изтъкнати творци от международната художествена сцена и млади автори. Много от чуждестранните участници идват за първи път, което дава шанс на публиката да се срещне лице в лице с тяхното изкуство. Събитията предлагат изложби, аудио-визуални, театрални и VR пърформанси, видео арт, лекции и презентации, творчески работилници, концерти. Селекцията включва 60 артисти от различни държави и дисциплини. Тяхното участие ще разкрие различни практики от богатия спектър на този род изкуства - дигитално видео и фотография, интерактивeн пърформанс и инсталация, аудио-визуалeн пърформанс, виртуална реалност, стрийминг, триизмерно картографиране, мрежово изкуство, звуково изкуство, био-технологии, роботика и генеративни системи и други интердисциплинарни форми.", "date": "2019.10.22", "title": " Фестивал на дигиталните изкуства събира творци от международната сцена "}
{"url": "https://duma.bg/arzhentina-izbira-prezident-v-tezhka-ikonomicheska-kriza-n201919", "text": "В навечерието на президентските избори в Аржентина на 27 октомври перспективите за нея изглеждат повече от мрачни. Страната е обхваната от тежка икономическа и финансова криза, а голям процент от населението гладува. Мнозина се питат дали настоящите сътресения могат да се превърнат в икономическа катастрофа като тази през 2001 г. или кризата от 1989 г., когато аржентинското правителство беше изправено пред фалит и хиперинфлация. Който надделее на президентските избори този месец, ще трябва да отхвърли схващането, че единственият му избор е да гравитира между всички искания на МВФ и на външните кредитори. Подобно на Бразилия при Луис Инясио Лула да Силва от миналото десетилетие Аржентина  с програма за приспособяване и реформи във вътрешен план, но и с по-голям акцент върху защитата на най-уязвимите структури на обществото. Подобна програма би предоставила на Аржентина възможности да продължи възстановяването си в сътрудничество с кредиторите и МВФ.  Основни претенденти в президентската надпревара са перонистът Алберто Фернандес (център-ляво) и настоящият държавен глава Маурисио Макри (център-дясно) от коалицията \"Да се променим!\" (неговата партия е \"Пропуеста републикана\", която е част от коалицията \"Камбиамос\"). На първичните избори, проведени на 11 август, перонисткият кандидат спечели 48% от гласовете на избирателите срещу 32% за Макри. Всички очаквания са, че кандидатът на опозицията Алберто Фернандес ще спечели президентския пост на първи тур на гласуването през октомври. През септември правителството наложи контрол върху капитала, за да засили песото и да защити валутните си резерви, които спаднаха от $66,3 млрд. в началото на месеца до $49,8 млрд. до средата на септември. Аржентинската валута рязко падна вследствие на неочакваните резултати от първичните избори, стимулирайки инфлацията, която сега се движи над 50%  на годишна база. След седмици на масови протести аржентинският сенат одобри единодушно на 18 септември извънреден закон за храните, който ще помогне за борбата с нарастващата бедност, безработица и отчаяние по улиците на Аржентина. Законът ще увеличи финансовата подкрепа за продоволствени програми с минимум 50% до декември 2022 г. да не се повтори ситуацията от 2001 г. Датата 3 декември 2001 г., още известна като икономически кошмар, се свързва с прокарването на особена финансова мярка от тогавашния финансов министър Доминго Кавало с одобрението на президента Фернандо де ла Руа. Тази политика, по-известна като \"коралито\" (букв. кошарка) предполага ограничаването на свободното разпореждане с парични средства, чекове и спестовни сметки за определен срок. Плюс, че тя не позволява парични трансфери в чужбина. Тази политика продължи почти година. През 2001 г. Аржентина беше в разгара на криза: силно задлъжняла, с икономика в пълна стагнация, а валутният курс беше фиксиран на един щатски долар за аржентинско песо по закон, което направи износа неконкурентен и на практика лиши държавата от независима парична политика. Много аржентинци, но най-вече частните компании, страхувайки се от икономически крах и евентуално девалвация, преобразуваха песо в долари и ги изтегляха от банките в големи количества, като обикновено ги прехвърляха в чуждестранни сметки. На 1 декември 2001 г., за да предпази банковата система от разруха, правителството замрази всички банкови сметки първоначално за 90 дни. Количеството пари, позволено само за теглене на седмична база, беше между 250 и 300 песос. Не бяха разрешени тегления от сметки в щатски долари, освен ако титулярът не се съгласи да конвертира валутата в песо. Операциите с кредитни карти и дебитни карти, с чекове и други платежни средства можеха да се извършват нормално, но липсата на наличност в брой създаде множество проблеми за населението и за бизнеса.  Когато Макри обяви в края на август, че страната се нуждае от повече време, за да изплати дълговете си, и след това наложи контрол върху капитала, за да успокои  пазарите, много хора отидоха да изтеглят доларите си от банките, опасявайки се от повторение на \"коралито\" от 2001-а.  Историята на долара в Аржентина е преплетена с тази на инфлацията. Стойността му се отразява върху цената на вносните стоки, но се отразява и на домашно произведени продукти, за които се използват суровини, които Аржентина продава на международния пазар в долари. През 90-те години песото беше привързано към долара от правителството на тогавашния президент Карлос Менем в опит да задуши инфлацията.  Курсът на долара оскъпи износа, принуждавайки правителството да поеме повече дългове, за да го задържи, докато икономическата криза се влошаваше. След \"коралито\" доларът отново зае централна роля през 2011 г., когато настоящият кандидат за вицепрезидент и бивш президент г-жа Кристина Фернандес де Киршнер наложи строг контрол върху закупуването на \"зелените пари\". Курсът на песо-долара се котира ежедневно от медиите заедно с докладите за времето и трафика. По последни данни един долар може да се закупи за около 56 песос.  Доларът има формална роля в икономиката. Това е валутата, с която се извършват сделки с недвижими имоти, операции с дългове, а спестяванията, ако е възможно, се натрупват. Общата равносметка е, че аржентинците са по-зле, отколкото преди четири години. Икономиката се сви с около 4% през този период; цените се увеличиха с над 250%, курсът на песото се промени от 15 песос към долара до почти 60 песос, докато реалните заплати паднаха с 10% през последните 15 месеца. Мнозина имаха големи надежди за Маурисио Макри, бивш бизнесмен и успешен кмет на Буенос Айрес. След години на икономически неволи при Кристина Фернандес де Киршнер той обеща, че Аржентина ще се присъедини към света като нормална страна. Назначен бе екип от блестящи технократи, които трябваше да предприемат серия от реформи за преодоляване на икономическите недостатъци. Песото падна с 25% от долара след резултатите от първичните избори през август. По-слабата валута ще повиши цените на внесените стоки, което ще доведе до увеличаване на инфлацията. В момента държавният дълг на Аржентина е на стойност 88% от БВП. Три четвърти от него са деноминирани в чуждестранна валута.  Хибридният макроикономически модел, характерен за икономиките на държавите в Латинска Америка, предопределя спецификата на икономиката в тези държави и техните чувствителни параметри. Неолибералният икономически модел по модел на САЩ и страните от Западна Европа  като се знае особеният исторически и икономически път на Аржентина. Именно затова, въпреки някои положителни ефекти от реформите на правителството на Макри, подобрение на ситуацията в страната не се постигна. Макри бе заобиколен от добри специалисти, но всеки от тях имаше различна визия за преодоляването на кризата и самите мерки се прилагаха вкупом, вместо постепенно. Липсата на приемственост във вътрешната политика, както и агресивният преход от една тенденция към друга безспорно изиграха негативна роля за тежката ситуация в страната. Докато песото потъва, централната банка повиши лихвите до 40%. Президентът Макри бе принуден да поиска заем от $57 млрд. от МВФ. За да удовлетвори условията на спасителния пакет, той намали обществените разходи и повиши цените на комуналните услуги като газ и електричество, а също на градския транспорт.  От своя страна Алберто Фернандес говори за по-близко сътрудничество с Китай в сферата на икономиката, енергетиката и технологиите, което със сигурност би оказало положителен ефект върху икономиката на страната и успокои някои притеснения за нов обрат в икономическия курс, ако перонистите се върнат на власт.", "date": "2019.10.22", "title": " Аржентина избира президент  в тежка икономическа криза"}
{"url": "https://duma.bg/parizh-kontuzi-evroideyata-n201921", "text": "Спирайки Северна Македония да започне преговори за членство в ЕС, Париж заприлича на футболист, който изсекири евроидеята. Вярно, че от контузията тя не бе изнесена на носилка и остава на терена, но мнозина се питат ще играе ли тя пълноценно.  В интерес на истината възраженията на президента Еманюел Макрон срещу членството на Скопие (и Тирана), както и на Холандия и Дания специално срещу Тирана, не са изсмукани от пръстите. Те са стъпили на реални, а не на измислени проблеми. Визията на Макрон е добре известна - първо реформи в ЕС, за да работи по-добре, и след това разширяване. \"Ние не работим добре, когато сме 27 и как очаквате да заработим по-добре като станем 28, 29, 30 или 32? Много сме бавни в реформите още преди разширяването\", гласи неговата епикриза.  Един от неотложните проблеми за разрешаване  е делът на всяка страна- членка в общия бюджет. По този въпрос ЕС се раздели на две групи. Първата са мощните страни донори, които настояват вноската в общия Бюджет да бъде един процент от БВП на страната. Втората група са постъсветските страни-членки, които са готови да плащат по-висока вноска, но за да получат впоследствие повече евросредства от по-високите вноски на страните донори. Към първата група спадат Франция и Холандия, която впрочем внася най-голяма сума в евробюджета на глава от населението. Затова те са против разширяването, докато не се разреши трайно проблема с вноската. Към същата група спадат и Германия, Италия, Белгия, Австрия, Швеция, Финландия, които обаче са за разширяването и стартиране на преговорие със Скопие и Тирана. Те хем искат по-малка вноска, хем по-малкото пари да се разпределят върху повече държави. Това все едно да искаш от аритметичното действие изваждане да даде резултат на действието събиране. Не случайно Макрон предупреди какъв може да бъде резултатът: \"Когато филията е по-голяма от маслото, накрая то изчезва\". А в тази фраза може да бъде съзряна и дремеща опасност от разпад на ЕС. Вероятно за това той заяви, че разширяването сега може да стане мащабна политическа греша. Друг наболял въпрос е за вземането на решения в ЕС - с консенсус, с квалифицирано или просто мнозинство. И какво да правят страните, които не са съгласни с мнозинството - да действат в разрез с решенията им или пасуват, тоест поне да не пречат на изпълненията им.  Евросъюзът трябва да изработи и по-ефикасен механизъм за реагиране на външни проблеми, предизвикателства или заплахи - как да реагира на мигрантската криза, какви да са отношенията с непредвидима Америка, как да се държи със съседи като люшкащия се арабски свят или като Русия, която е различна, но е предвидима и е честен геополитически брокер в Близкия изток, как да реагира на конфликти в по-близки райони или пък на Китай. И все пак логиката на френския президент не е необорима. Не един и двама политици, политолози и анализатори контрират, че разширяването на ЕС само с две лека категория страни не означава парализа на вътрешните реформи. Двата процеса не се изключват взаимно. В крайна сметка в хода на реформите неизбежно ще се появят нови изисквания към кандидатките и те могат да бъдат предявявани в преговорния процес, чийто пък времеви обхват може да бъде съобразен именно с обхвата на реформите.  Това няма да е лесно, но все пак евроидеята нямаше да бъде контузена. Най-вероятно именно с такава логика мнозинството страни-членки бяха за началото на преговорите със Скопие и Тирана.  И понеже възраженията на Макрон не са безупречни на 100 процента, възникнаха съмнения, че зад тях стои нещо друго. Както заподозряха немалко политици и анализатори, това \"друго\" са мераците на Макрон за френско лидерство. Той очевидно е решил, че с напускането на Великобритания и с отслабването на Германия заради предстоящото оттегляне на Ангела Меркел, евролидерството кацва на френското рамо. Ако досега Европа се теглеше от германския и френския локомотиви, сега Макрон очевидно желае челният локомотив да стане френски. Дори с цената да застане срещу мнозинството, дори да играе соло в политиката на ЕС. В този смисъл Париж заприличва на футболен нападател, който гледа да вкара гол сам, без комбиниране със съотборниците си. Не че Франция не е заслужила лидерството, но по такъв ли начин?  При всички случаи Макрон секири евроидеята. \"Имам дълбоко различие с тези, които смятат, че днес разширяването е едва ли не висшата цел на Европа\", аргументира се той. А защо всъщност да не бъде такава цел? Въпреки сенките по нея, евроидеята е преди всичко съхранението на мира на Стария континент след векове на войни, тя също е диалог  за разрешаване на конфликтите, тя е и демокрация, върховенство на закона, солидарност или просто съпричастност с трудностите, обществена дисциплинираност,  материално благополучие, обществен напредък. Разбира се, че не навсякъде и невинаги е така, но защо да не бъде приоритет за ЕС привличането на общества, които иска да живеят съгласно тези ценности. Особено в условията на мирно развитие. На Северна Македония и Албания им беше отказано фиксиране на дата за преговори, въпреки че според мнозинството са покрили изискванията. И това може да доведе до сериозни щети. \"Това е тежка историческа грешка, отсече председателят  на Еврокомисията Жан-Код Юнкер. Надявам се тя да остане моментна, за да не се вклини в колективната памет и така да остане историческа грешка. Ако ЕС иска да бъде уважаван в световен мащаб, трябва да държи на думата си\". Колкото по-малко мандат му остава на този политик, толкова повече той влиза в час.   Поведението на Париж (донякъде на Хага и Копенхаген) крие риск от съмненията в същността на ЕС, от засилване на евроскептицизма не само в двете страни, а и на Западните Балкани, косвено и в цяла Евлопа. Да не забравяме, че именно Северна Македония спря мигрантската вълна към ЕС през 2015-2016 г., а сега получи ритник от него.    Сега може да кажем, че по парадоксален начин за този ритник са работили \"зад кадър\" България (и Румъния), макар че сега подкрепихме Скопие и Тирана. Но вече 12 години от членството ние не изчистихме подозренията в ЕС за корупция, нарушения на върховенството на закона, несправяне с организираната престъпност, слабо усвояване на евросредства. И доколкото Северна Македония и Албания са от същите манталитетни ширини на Европа, не е за учудване защо Париж (Хага или Копенхаген) имат възражения срещу разширяването - глупаво би било ЕС да са навлича сходни главоболия. Този аргумент също лежи в основата на негативната им позиция. Развоят на събитията засяга и страната ни. Би  било злорадо да се радваме, че Северна Македония е спряна, макар и не заради нас. Но това спиране може да се отрази негативно и върху нашия спор с нея за историческото минало. Там може надделее обезсърчението, че стартът на преговори се отлага за неопределно време - било до края на първия мандат на Макрон през 2022 г, било чак до 2027 г. когато ще изтече и вторият му мандат (ако бъде преизбран). Тогава Скопие съвсем ще занемари разрешаването на спора със София.  Срещу нас работи и друго обстоятелство - Съветът на ЕС реши (без Макрон), че Северна Македония заслужава старт на преговорите, защото е сложила и край на споровете със съседите си. Ако обаче за Гърция това е вярно, за България е точно обратното. От югозападната ни съседка ни дебне един втори Ньой, макар и не на територия и население, а на идентичност и историческа памет. Ще има ли тогава София самочувствието да изисква от Скопие разрешаването на спорните въпроси, въпреки отложения старт на преговорите? Ще има ли и куража да защити позицията си пред ЕС, ако македонската страна не е направила това?", "date": "2019.10.22", "title": "Париж контузи евроидеята"}
{"url": "https://duma.bg/zvezdata-kiyt-tompsan-idva-za-kontserta-na-mariya-ilieva-n201887", "text": "Американската звезда на електронната и вокал хаус музика Кийт Томпсън долита от Ню Йорк, за да бъде част от концерта \"Всичко - най-доброто от Мария Илиева\". На събитието днес, 22 октомври, в зала 1 на НДК двамата изпълнители ще зарадват публиката с емблематичния хит Truly, обявен за \"Дует на годината\" на наградите на БГ Радио и за \"Най-добра колаборация\" в Югоизточна Европа на отличията SEEME през 2010-а. Продуцентът, диджей и вокалист Кийт Томпсън е познат на клубната сцена още от съвместното му парче с Давид Вендета Break 4 Love, което се нарежда в Топ 10 в класацията на Billboard за електронна музика. С Мария Илиева се запознават още през 2008 г., когато, впечатлен от таланта и излъчването й, той предлага на певицата да запишат дует, който създава специално за нея. Така се ражда Truly - песен, отправяща послание за любов без предразсъдъци. Ремиксът на парчето, дело на британците BassMonkeys, покорява родните класации и получава ротации по електронни радиа в Аржентина, Великобритания, САЩ, Канада, а в Австралия заема първо място в седмичната класация на ZFM - най-слушаното денс радио в Сидни. Други специални гости на концерта \"Всичко - най-доброто от Мария Илиева\" са Графа и Любо, с които ще изпее емблематични дуети, а маестро Живко Петров ще й акомпанира на изпълнението на \"Сама\" - песен, която гениалният композитор и пианист създава специално за певицата. Билети за събитието се продават в мрежата на Eventim.", "date": "2019.10.22", "title": " Звездата Кийт Томпсън идва за концерта на Мария Илиева"}
{"url": "https://duma.bg/loko-pd-vze-skalpa-na-tsska-sf-n201882", "text": "Пловдивският Локомотив победи гостуващия ЦСКА-Сф с 1:0 в дербито на 13-ия кръг на efbet Лига. Домакините продължиха страхотното си представяне през сезона и се изравниха по точки с Левски на второто място, като двата тима изостават с 4 пункта от лидера Лудогорец. Третата загуба на ЦСКА-Сф след първата половина на редовния сезон остави тима четвърти, но вече на 11 т. от шампиона и лидер Лудогорец и на 7 т. от местата за Лига Европа. Изоставането засега изглежда непосилно за стопяване. Двата тима изиграха чудесен мач, но единственото попадение, оказало се и победно, падна при спорни обстоятелства. Таджикът Парвиз Умарбаев напредна и насъбра четирима играчи в червено около себе си, но падайки, успя да чукне топката към оставения сам Йосип Томашевич (16). Озовал се очи в очи с вратаря Густаво Бусато, хърватинът го простреля с мощен шут в близкия ъгъл. При повторенията се видя, че друг играч на \"смърфовете\" е в засада при далечната греда и не влияе върху играта. Никой от червените защитници не оспори попадението. После и двата отбора се отчетоха с пропуски, а продукцията на терена бе доста качествена, като атаките към двете врати следваха през целия мач.  Големият грешник за ЦСКА обаче бе нападателят Али Соу. Гамбиецът профука 3 чисти положения. Чисти ситуации за \"смърфовете\" пропусна новият национал Бирсент Карагарен. В заключителните минути героят Томашевич (82) си изкара глупаво втори жълт картон и домакините останаха с 10 души, а после гредата спаси столичани, като младият защитник Валентин Антов изчисти топката от голлинията. Ветеранът Георги Илиев изравни рекорда на Марин Бакалов за най-много мачове (454) в елита.", "date": "2019.10.22", "title": "Локо Пд взе скалпа на ЦСКА-Сф"}
{"url": "https://duma.bg/rezultati-n201860", "text": " XIII кръг Локо Пд - ЦСКА-София 1:0 Томашевич (16), ЧК: Томашевич (82-Л). Снощи: Царско село - Ботев Вр; Берое - Славия.   1. Лудогорец 13 10 3 0 20:4 33         2. Левски 13 9 2 2 27:11 29  3. Локо Пд 13 9 2 2 33:16 29  4. ЦСКА-Сф 13 6 4 3 21:14 22         5. Черно море 13 5 6 2 17:11 21         6. Арда 13 5 3 5 18:20 18   7. Берое 12 6 0 6 18:19 18  8. Славия 12 4 4 4 14:15 16       Шампионска лига По МАКС СПОРТ 2 20.00 Шахтьор - Динамо З 22.00 Манчестър Сити - Аталанта  По МАКС СПОРТ 3 20.00 Атлетико М - Байер Л  22.00 Галатасарай - Реал М 00.05 Шампионска лига (Обзор на деня) 1.00 Ювентус - Локомотив М По МАКС СПОРТ 4 19.00 Мейджър Лийг Сокър на САЩ: Обзор на 32-рия кръг  По МАКС СПОРТ 1 15.00 Турнир на АТР във Виена 23.00 Турнир на АТР в Базел ", "date": "2019.10.22", "title": "Резултати"}
{"url": "https://duma.bg/nay-starata-perla-pokazvat-za-parvi-pat-v-abu-dabi-n201884", "text": "Перла на 8000 години, която според археолози е най-старият естествен бисер в света, ще бъде показана за първи път в Абу Даби, съобщи АФП. Тя е била открита при разкопки в древен комплекс на остров Маравах, разположен край столицата на Обединените арабски емирства.  Пластовете, в които беше скрита перлата, датират от 5800-5600 г. пр. Христа, от Неолитната ера, посочват в изявление от Министерството на културата и туризма в Абу Даби. И допълват, че откритието е най-старото в света. Венецианският търговец на бижута Гаспаро Балби, който пътува в региона през ХVI век, за първи път споменава островите по крайбрежието на Абу Даби като източник на уникални естествени бисери. Индустрията процъфтява в ОАЕ до 1930 г., когато Япония представя пред света култивираните перли.", "date": "2019.10.22", "title": " Най-старата перла показват за първи път в Абу Даби"}
{"url": "https://duma.bg/azer-shte-sviri-na-ludogorets-s-espanol-n201880", "text": "Опитният азербайджански съдия Алияр Агаев ще ръководи мача от III кръг в група Н на Лига Европа Лудогорец - Еспаньол в четвъртък от 19.55 ч. на стадиона в Разград. Той е само на 32 години, но е свирил мачове в груповата фаза на Лига Европа вече 4 поредни сезона. От 2013 г. е съдия на ФИФА само на 26 години и е първият съдия от Азербайджан, ръководил мачове в груповата фаза на евротурнирите. Ръководил е мачове от европейските и световни квалификации и от Лигата на нациите миналата есен.", "date": "2019.10.22", "title": "Азер ще свири на Лудогорец с Еспаньол"}
{"url": "https://duma.bg/shinikova-veche-e-%E2%84%961-na-balgariya-n201881", "text": "Изабелла Шиникова вече е първа ракета на България при жените. Тя заема 163-о място в света с 366 т. след прогрес с 6 позиции. Тя изпревари с 1 т. Виктория Томова, която се срина с 18 места и е на 164-то място. Двете ги дели само една точица. Елица Костова е 1999-а с 296 т. 32 Aлександрина Найденова е 228-а с 263 т. и прогрес с 2 позиции. Сесил Каратанмева е 342-ра със 147 т. При мъжете Григор Димитров се смъкна с 2 места и вече е №29 с 1432 т. Димитър Кузманов е 360-и със 109, а Александър Лазаров е №509 с 57.", "date": "2019.10.22", "title": "Шиникова вече е №1 на България"}
{"url": "https://duma.bg/bezsmisleni-zhertvi-n201920", "text": "Миналия понеделник, в Парламентарната асамблея (ПА) на НАТО, чиято 65-а сесия заседава в Лондон, зам.-председателят на словенската делегация Матей Тонин запитал генералния секретар Йенс Столтенберг \"кога ще видим Грузия като пълноправен член на НАТО\", разказва изданието \"Грузия online\". Отговорът на норвежеца започнал с \"Вратите на НАТО са отворени...\"  Общо взето, дотук може и да ограничите четенето на казаното от Столтенберг, защото точно по същия начин започват всички изказвания от 2008 г насам, не само неговите, когато се повдигат въпросите за членството на Тбилиси, а и Киев, след което не се дава конкретен отговор.  Разбира се, Столтенберг разказал пред парламентаристите как е приета Черна Гора, как ще бъде приета след два месеца Северна Македония и така НАТО ще има 30 члена на 70-годишнината си, но магията на цифрите е измамна, когато опира до реалната, а не до пиарската политика. А в реалния свят макар на Грузия да се обещава членство на най-различни форуми, Столтенберг многозначително отбелязал: \"Ние нямаме времеви рамки за този процес\". Т.е. Грузия няма да получи план за действия по членството си в НАТО и на следващата среща на върха. Впрочем на нея се очаква Грузия и Украйна да помолят и дори да \"изискат\" да им бъде предоставен лелеяният План за действия. Сега обаче грузинците, които съвсем наскоро за пореден път си изпатиха жестоко от дивния си национализъм, ги залъгват с идеята, че ако официално се простят с бившите си провинции Южна Осетия и Абхазия, то нещата с НАТО може и да потръгнат.  Първо през септември бившият генсек на Алианса Андерс Фог Расмусен заяви, че Тбилиси може да помисли върху възможността да кандидатства за НАТО, като обяви, че не включва за тази цел териториите на Абхазия и Южна Осетия, които за повечето държави в света са все още част от Грузия. Така нямало да се налага нормите на пакта да се разпространяват върху тях.  Тогава тази идея бе обявена за екзотична, но потенциално интересна за обсъждане, още повече че отговаря на реалностите, но повечето коментатори обръщаха внимание, че Расмусен е просто едно частно лице. Тези дни обаче същата мисъл посети и американския дипломат Матю Брайза. В петък пред изданието Georgia Today той заяви, че ако Грузия реши да влиза в НАТО без тези две нейни бивши провинции, то това е технически възможно и тогава чл. 5 за колективната отбрана няма да се разпространява върху тези земи. Брайза дори дава примера с Кипър, който е член на ЕС без северната си част, която правителството в Никозия не контролира, но в същото време повечето страни в света, без Турция, я смятат за част от островната република.  Всъщност и Расмусен, и Брайза внушават на грузинците фактически да обявят, че се отказват от тези земи, като в замяна влязат в НАТО, а в същото време бъде заобиколен казусът с наличието на териториални проблеми, който уж спъва влизането на Грузия, а и на Украйна в Алианса. Но това не е точно така и дори съвсем не е така.  Според редица експерти реално уставът на НАТО не забранява членството на държави с териториални или междуетнически проблеми. Такъв текст единствено с препоръчителен характер се съдържа в проучване, наречено  \"Изследване върху разширяването на НАТО\" от 1995 г. Така излиза, че приемането на всяка страна е уникално и зависи от много фактори, а не само от наличието или отсъствието на някакъв конкретен проблем. Причината Грузия и Украйна да не са членки до днес са опасенията на европейските държави, или поне на водещите от тях - Германия и Франция, че тлеещите конфликти на тези две държави с Русия могат да прераснат в горещи и така НАТО да бъде въвлечено във война с ядрена страна. Цитираният по-горе Брайза през октомври и пак пред грузинско издание - Georgian institute for security police, директно обвини Германия, че тя е основният \"виновник\" Грузия да не бъде член на Алианса, защото Берлин се опасявал от конфронтация с Москва.  Досегашната практика обаче показа, че тези опасения са основателни, защото и в Украйна, и в Грузия се оказа, че има достатъчно безотговорни и откровено малоумни политици, готови да създадат предвоенна ситуация, а после геройски да чакат Западът да ги спасява. Случаят в Керченския пролив бе достатъчно красноречив. Поради това може да предложим, че казусът с териториалните проблеми ще бъде използван и занапред при тези две държави като спирачки при отсъствието на здрав разум.  В същото време шарже д'аферът на американското посолство в Украйна Уилям Тейлър каза на 18 септември пред Първи канал на грузинската телевизия, че, разбира се, на Грузия и Украйна им е обещано през 2008 г., че ще бъдат приети, но: \"няма да е лошо, ако руснаците напуснат Южна Осетия, Абхазия, Крим или Донбас, това ще опрости процеса на влизане (в НАТО - бел. ред.)\".  Тейлър или не разбира точния проблем, или се прави на приятно разсеян. Проблемът на Абхазия, Южна Осетия и Донбас не са руските войски, каквито просто няма. Проблемът е в отношението на бившите метрополии на тези образувания към хората, които живеят там. И в тези случаи именно военната сила на Русия е гаранцията, че грузинската или украинската няма да се решат на нова операция \"Чисто поле\", както се реши през 2008 г. авантюристът Михаил Саакашвили. Резултатите са видими и до днес.  В Тбилиси обаче има и хора, които ясно виждат гибелността на досегашния курс към НАТО. Например лидерът на ратуващата за подобряване на отношенията с Русия парламентарната група \"Алианс на патриотите на Грузия\" Давид Тархан-Моурави, е цитиран от \"Sputnik Грузия\" да заявява, че страната му няма да бъде член на НАТО, а всички разговори на тази тема имат за цел въвличането на кавказката държава в нова война с Русия. Ситуацията с Украйна е още по-тежка за натолюбците в Киев. Там е напълно очевидно, че вкарването на бившата съветска република в Алианса моментално ще бъде прието от Москва като открита подготовка за пряк военен сблъсък с нея. Последиците от такава крачка не могат да бъдат изчислени, освен от някои евроатлантически НПО-та и адепти, за които морето винаги е до колене, защото не носят отговорност пред никого. На есенната сесия на ПА на НАТО в доклада на сенатора от Канада Джейн Корди се посочва, че Украйна е още далече от съответствие на критериите за членство въпреки, че имала напредък, но трябвало да получи сигнал, че членството е достижимо. От собствен опит знаем, че с подобни формулировка някоя страна може да бъде години държана извън вратите на организация, която тя смята за елитен клуб.  В същото време в Киев, още по времето на президента Петро Порошенко, записаха в конституцията, че страната ще стане членка на НАТО, което само по себе си е крайно безсмислено действие, защото нито зависи от волята на парламента, нито от волята на народа. Новите власти, след победата на Владимир Зеленски на изборите, изглежда, намалиха истеричния тон спрямо членството в НАТО и подхождат по-реалистично към въпроса.  През септември бе приета програма до 2025 г., която да постигне седем цели по пътя към НАТО и ЕС. Сред тях са 1 млн. нови работни меса, 40% растеж на БВП, положителен прираст на населението и т.н. Все неща, които към НАТО нямат пряко отношение, но пък е съмнително, че ще бъдат реализирани за толкова кратък срок. В същото време в армията се въвеждат \"натовски\" звания за военните, а полковете ще се наричат вече бригади.  Грузия и Украйна сега са ос, която е подкрепяна от НАТО, разбирай САЩ, за да създава непрекъснато напрежение по руските граници. Това е тяхната задача, срещу която получават само голи обещания, а в същото време търпят ужасни несгоди. Такова нещо видяхме и в случая с Македония, която беше заставена пред очите на света да се унизи, като си смени името уж за крайната цел да стане член на ЕС, като само пътьом мине през НАТО, а сега след ветото на Франция е в, меко казано, много глупаво и още по-унизително положение.  Умело разиграваната обаче националистическа карта все още поддържа виталността в двете бивши съветски републики, макар това да става все по-трудно. Просто времето работи за Русия. ", "date": "2019.10.22", "title": " Безсмислени жертви"}
{"url": "https://duma.bg/traditsii-n201886", "text": "2000 мериносови овце и 100 кози превзеха центъра на Мадрид по случай годишното преброяване на тези животни. Стадото следваше древен път, който в модерни времена минава по едни от основните и най-натоварени булеварди на мегаполиса. Годишната миграция на овцете е традиция, започнала през 1994 г. А споразумението с фермерите е сключено от испанските власти през 1418 г.", "date": "2019.10.22", "title": "Традиции"}
{"url": "https://duma.bg/razgovori-za-karmata-s-huli-leonis-n201888", "text": "Разговори за кармата с Хули Леонис организира издателство \"Апостроф\" на 24 октомври от 19 ч. в клуб \"Книгата\" в София, ул. \"Г. С. Раковски\" 193. Ексклузивно авторът на \"Уроците на Сатурн\", \"Луната - нашата истинска същност\" и \"Ретроградните планети\" ще отговори на въпросите на читателите по темите за кармата и родовата енергия. Желаещите могат да ги изпратят предварително на имейл адрес books@apostrof.bg Входът е свободен.", "date": "2019.10.22", "title": "Разговори за кармата с Хули Леонис"}
