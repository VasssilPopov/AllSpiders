{"url": "https://duma.bg/draga-dyulgerova-tri-v-edno-n188080", "text": "Поетесата-писателка, художничка и актриса Драга Дюлгерова е родена в моето китно село Крупник, което е в полите на Малашевската планина, тази планина си има още едно име - Кършияка. Та там се е родила Драга, десет години след мен. Този факт ме прави, необяснимо защо, щастлив, сигурно защото ще кажа като Петлешков \"Сам съм, други нема...\" в духовната сфера на нашето с Драга Крупник. Драга Дюлгерова, това три в едно, дълги години работи като художник-аранжор в морската ни столица, била е и радио-програмен ръководител, и драматична и куклена актриса. Няколко години е живяла в Италия и САЩ, следвайки децата си. Но вече много години е жителка на Варна, където получава прозвището Варненската Багряна. Има седем самостоятелни изложби живопис, деветнадесет книги с поезия и проза. Нейни стихове са печатани в САЩ, Канада, Русия и Македония. Член е на Съюза на българските писатели. И неведнъж е гостувала на НЛС \"Старинният файтон\" с нова книга и изложба с нейни картини. И в най-новия й поетичен сборник \"Жълъди в шепите на Бога\" пак пише, че Драга Дюлгерова е родена в Крупник, Благоевградско. На 13-а страница в този поетичен сборник е стихотворението \"Благодаря, Съдбице моя\", което е от 13 стиха и се изкушавам да го цитирам, защото е нещо като автопортрет. Съдбата ме завърза за крива орисия. След мъка песен пея, след песен - горко плача. Тя горчиляк ми сипва - аз медовина пия. Над пропасти прелитам. Крила ранени влача. Едвам-едвам напредвам по пътя, но се движа. Какъв ти път - накуцвам през драки и къпини. Но ей го - мержелеят се... брех, райските градини! Към портите на рая през мрачината газя. Тъмнилото проклинам и баянки си бая. Дори си тананикам от зло да се опазя, но на живота в края - хоп, скочила съм в рая... Благодаря ти, мила - Съдбице драга, Божия, че Сила и Любов, и... Смях във мен си вложила. Има ли нужда след тази изповед от повече думи? Голяма българка. Сестрице моя...", "date": "2019.03.22", "title": " Драга Дюлгерова - три в едно"}
{"url": "https://duma.bg/kontsert-na-nov-simfonichen-orkestar-n188078", "text": "Нов симфоничен оркестър ще изнесе концерт на 25 март от 19.30 ч. в зала \"България\". В програмата: Ангел Заберски, Празнична увертюра, Христо Йоцов, Концерт за пиано и оркестър \"The Spirit of Jazz\", солистка Надежда Йоцова, Александър Розенблат, Музика към балета \"Алиса в Страната на чудесата\". Диригент е Борислав Йоцов.", "date": "2019.03.22", "title": "Концерт на Нов симфоничен оркестър"}
{"url": "https://duma.bg/skandalno-izvestnoto-imenie-nevarlend-mozhe-da-bade-razrusheno-n188028", "text": "Скандалното ранчо на Майкъл Джексън може да бъде разрушено след последните обвинения в злоупотреба с деца, прогнозират известни американски брокери пред \"Сън\". Агенцията, която е собственик на имота, се бори да продаде разположеното в Калифорния на площ от 2700 акра имение \"Невърленд\", след като намали цената от 100 млн. долара през 2015 г. до $31 млн. днес. Имотът се появи отново на пазара, щом започнаха прожекциите на документалния филм \"Да напуснеш Невърленд\". Лентата подробно описва поредица от срамни случаи, разказани от жертви на педофилските наклонности на Джако, който почина през 2009 г. Един от съоснователите на брокерската къща \"Property Solvers\" заяви пред Дейли стар онлайн, че собствениците вероятно ще решат да намалят загубите си и да унищожат имението. \"Подозирам, че повечето от него ще бъде разрушено, защото се съмнявам, че много от купувачите на имоти ще искат да запазят наследството на Майкъл Джексън след този шокиращ документален филм. Може да има и такива, които биха реновирали \"Невърленд\" по някакъв начин, но според мен това би било обречено на провал\", обясни експертът. И добави, че дори ако бъде продаден, имотът \"без съмнение е на загуба\", защото \"тъмният облак около Майкъл Джексън ще окаже влияние на продажната цена\".", "date": "2019.03.22", "title": "Скандално известното имение \"Невърленд\" може да бъде разрушено"}
{"url": "https://duma.bg/filmi-s-yan-englert-v-kino-odeon-n188077", "text": "НАТФИЗ и Филмотечно кино \"Одеон\" отварят врати пред почитателите на Ян Енглерт за безплатни прожекции на няколко филма с негово участие. Програмата е част от посещението на Ян Енглерт в България за удостояването му с почетната степен Доктор хонорис кауза на НАТФИЗ на 23 март. На 22 март от 13.30 ч. ще бъде показан \"Осъдени души\", България, 1975, реж. Въло Радев, с 3 награди от \"Златна роза\" (на снимката). На 23 март от 12 ч. ще гледаме \"Подхлъзване\", Полша, 1972, реж. Ян Ломницки. На 27 март от 12 ч. е прожекцията на \"По-малкото небе\", Полша, 1981, реж. Януш Моргенщерн.", "date": "2019.03.22", "title": "Филми с Ян Енглерт в кино \"Одеон\""}
{"url": "https://duma.bg/mitnichari-shte-prodavat-konfiskuvano-gorivo-n188051", "text": "Агенция \"Митници\" ще продава конфискувани горива, както и цистерни и автомобили, с които са били превозвани контрабандни акцизни стоки. Това предвиждат промени в Наредбата за разпореждане с отнети и изоставени в полза на държавата акцизни стоки, които са пуснати от Министерството на финансите за обществено обсъждане. Според тях митниците ще имат възможност да продават на търг енергийни продукти, които са годни за употреба и могат да се използват като краен продукт. Така ще може да се продават бензин и дизел, които са конфискувани, защото за тях не е платен акциз, но в същото време са годни за употреба. Досега конфискуваните енергийни продукти можеше да се продадат само за преработка в данъчен склад. Друга промяна в наредбата е, че Агенция \"Митници\" ще продава конфискувани превозни средства, с които е направено нарушение по Закона за акцизите и данъчните складове. Т.е. Агенция \"Митници\" ще продава цистерни, камиони и коли, които са конфискувани, защото с тях са превозвани акцизни стоки без платени налози. Митничарите ще организират и търгове за продажба на съоръжения, използвани за извършване на нарушение, като например оборудване за варене на ракия или машини за производство на цигари, ако са използвани за незаконна дейност. Досега търговете за продажба на конфискуваните превозни средства и съоръжения се организираха от НАП.", "date": "2019.03.22", "title": "Митничари ще продават конфискувано гориво"}
{"url": "https://duma.bg/sadbata-na-paketa-makron-ostava-neyasna-n188056", "text": "Премиерът Бойко Борисов и председателят на Европейския парламент Антонио Таяни проведоха среща преди участието си в официалното откриване на изложбеното пространство \"Атанас Буров\" в ЕП. Двамата обсъдиха въпроса с разглеждането на пакета \"Мобилност\" от членовете на Европейския парламент. Антонио Таяни обясни, че пакетът ще бъде разгледан в сряда по предложение на председателя на либералите в ЕП Ги Верхофстад, за да бъде гласуван на предпоследната сесия на парламента за този мандат, идната седмица в Страсбург.  \"Смятам, че това е в нарушение на правилника, защото за първи път в пленарната зала ще влезе текст, който е отхвърлен в транспортната комисия\", посочи Борисов. Премиерът е категоричен, че решението за пакета \"Мобилност\" трябва да се вземе от следващия състав на Европейския парламент. Българските евродепутати са единодушни, че ще положат всички усилия, заедно с колегите си от останалите държави, засегнати от мерките в пакета \"Мобилност\", да не се стига до гласуване в пленарната зала на ЕП на неприемливия пакет за транспортните работници.", "date": "2019.03.22", "title": "Съдбата на пакета \"Макрон\" остава неясна"}
{"url": "https://duma.bg/udalzhavat-sroka-na-belezhkite-za-benzina-n188052", "text": "Срокът за смяна на софтуера в бензиностанциите да бъде удължен до края на септември, предлагат данъчните, предаде БТВ. Срокът трябваше да изтече на 1 април. Така бензиностанциите ще разполагат с допълнителни шест месеца, в които да въведат касови бележки с разбивка за цената на горивото. Според НАП времето ще бъде достатъчно, така че да няма риск от временно затваряне на бензиностанции заради неспазване на изискванията. От Петролната и газова асоциация предупредиха за риска от криза на пазара и частично затваряне на обекти, тъй като няма да успеят да въведат новия софтуер до 1 април. От НАП не коментираха съображенията на антимонополната комисия, че детайлната разбивка за цените в касовите бележки може да доведе до \"по-лесна координация на ценовата политика\". Все още се очаква и реакцията на финансовото министерство по темата.", "date": "2019.03.22", "title": " Удължават срока на бележките за бензина "}
{"url": "https://duma.bg/protest-n188053", "text": "Таксиметрови шофьори протестираха вчера в София срещу приложението за споделено пътуване \"Максим\". Техни представители се срещнаха с депутати от комисията по бюджет и финанси и транспортната комисия в парламента. Браншът е на мнение, че от \"Максим\" търпят загуби не само те, а и държавата, защото голяма част от шофьорите нямат касови апарати и не плащат данъци.", "date": "2019.03.22", "title": "Протест"}
{"url": "https://duma.bg/targovskata-tayna-stava-intelektualna-sobstvenost-n188055", "text": "Депутатите приеха окончателно изцяло новия Закон за защита на търговската тайна, имащ за цел да осигури нейната правна закрила в съответствие с изискванията на европейското законодателство. Като понятие търговската тайна и досега съществуваше в българското законодателство, но не се считаше за интелектуална собственост и не беше защитена като такава. Така липсата на единно определение често водеше до размивания между отделните нормативни актове, до неправилно прилагане на законови разпоредби и до непоследователна съдебна практика. В действащите доскоро текстове нямаше и специални правила за присъждане на обезщетения за нарушаване на търговски тайни, пише в мотивите към закона. В него се дават определения за понятията търговска тайна, притежател на търговска тайна, нарушител и стоки-предмет на нарушение. Регламентират се и производството и мерките за защита на търговска тайна по съдебен път.", "date": "2019.03.22", "title": "Търговската тайна става интелектуална собственост"}
{"url": "https://duma.bg/premiera-na-kniga-za-zapadnite-pokraynini-n188079", "text": "Общественият комитет \"Български Западни покрайнини\" организира представяне на книгата \"Българските Западни покрайнини - последни на опашката за независимост, но не и последни по право\" от Христо Тепавичаров. Авторът е юрист, дългогодишен дипломат. Бил е посланик в Гвинея, Иран, Зимбабве и 12 години международен служител в Секретариата на ООН в Ню Йорк. Автор е на десетки статии и студии по теми, свързани с българските национални интереси и приоритети на Балканите. Изданието е посветено на стогодишнината от подписването на Ньойския договор. Представянето ще бъде днес, 22 март, от 17 ч. в литературния салон на Тракийския дом в София, ул. \"Стефан Караджа\" 7А.", "date": "2019.03.22", "title": "Премиера на книга за Западните покрайнини"}
{"url": "https://duma.bg/korneliya-ninova-na-biznesa-e-nuzhno-trayno-zakonodatelstvo-a-ne-haos-n188059", "text": "\"На бизнеса е нужно трайно законодателство и конкурентни правила. Не може законите да се променят по три пъти на месец\". Това заяви лидерът на БСП Корнелия Нинова на среща с ръководството на Българската асоциация на производителите и износителите на облекло и текстил. По думите на Нинова подкрепата за малкия и средния бизнес в България трябва да е един от основните ни приоритети. Според нея хаотичните движения на управляващите са критични за българското производство. Тя заяви подкрепата на левицата за решаването на проблемите в сектора.  Нинова обяви, че във визията на левицата е да бъдат определени няколко основни национални бранша, за които има потенциал да се развиват. Тези браншове да бъдат определени по ясни и обективни критерии - като пазари, ресурси, кадри, даде пример тя. След преценка колко кадри са нужни, те ще бъдат заложени в средното професионално образование и във висшите държавни училища, а издръжката им трябва да бъде от държавата, обясни Корнелия Нинова.  Според председателя на асоциацията Радина Банкова браншът е донесъл на страната 2 млрд. и 11 млн. лв. приходи за последната година. Около 90 000 са заетите в бранша, а през 2007 г. са били 165 000 - стопили са се наполовина, посочи Банкова. \"Имаме нужда вие да лобирате за нашия бранш в Европа. Бихме искали вашите евродепутати да защитават нашите интереси там\", каза тя. Според Банкова дуалното образование би помогнало за решаването на проблема с кадрите. Тя каза, че младите българи се ориентират в сферата на услугите. От асоциацията изразиха тревога, че големите компании от сектора изнасят производството си в трети страни, извън ЕС. Според председателя на комисията по икономическа политика и туризъм в Народното събрание и депутат от ПГ на \"БСП за България\" Петър Кънев дуалното обучение може да помогне за решаване на проблемите в сектора, но е нужно и вдигане на заплатите на работещите. По думите му това ще намали текучеството и ще направи производството привлекателно за младите хора.", "date": "2019.03.22", "title": "Корнелия Нинова:   На бизнеса е нужно трайно законодателство, а не хаос"}
{"url": "https://duma.bg/bulgargaz-shte-kupuva-gaz-izvan-rusiya-n188057", "text": "\"Булгаргаз\" ЕАД обявява процедура за закупуване на природен газ за II-тримесечие на 2019 г. Става въпрос за поръчка за нагнетяване на хранилището в Чирен. Това съобщи изпълнителният директор на компанията Николай Павлов. \"Обявихме на 15 март търг. Това е първата процедура, която \"Булгаргаз\" обявява за покупка на природен газ извън Русия. Там има ясно разписани критерии и изисквания към участниците. Всички са поканени да предоставят своята оферта\", заяви Павлов. Количествата са приблизително 144 млн. куб.м. и те са изцяло съобразени с възможностите за съхранение в Чирен. Павлов смята, че в момента са налице условия за покупка на \"синьо гориво\" на по-ниска цена. Той уточни, че има възможност за доставка от Румъния или Гърция.", "date": "2019.03.22", "title": "\"Булгаргаз\" ще купува газ извън Русия"}
{"url": "https://duma.bg/kloniraha-nay-dobroto-politseysko-kuche-v-kitay-n188026", "text": "Най-доброто полицейско куче в Китай бе клонирано, за да се осигури достатъчно голям брой животни, които да се обучават по-бързо, успешно и евтино, пише държавният вестник \"Чайна дейли\". Овчарката, която западните медии нарекоха \"кучешкия Шерлок Холмс\", имала успешна кариера в югозападната китайска провинция Юнан. Неговият клонинг вече е на 3 месеца и е изпратен в център за обучение. Когато стане на половин година, кучето ще започне специализирана дресировка за следене, откриване на наркотици, контрол над тълпи и търсене на доказателства. Китай изпитва остра нужда от огромен брой полицейски кучета, но дресирането им е бавен и несигурен процес. Тяхното обучение може да продължи години, а крайната цена да надхвърли 70 хил. долара. Това са основните причини, поради които Поднебесната империя се надява да успее да клонира най-добрите кучета.", "date": "2019.03.22", "title": "Клонираха най-доброто полицейско куче в Китай"}
{"url": "https://duma.bg/dve-lazhitsi-yadki-na-den-podobryavat-funktsioniraneto-na-mozaka-s-60-n188027", "text": "Австралийски експерти установиха, че изяждането на две супени лъжици ядки дневно подобрява функционирането на мозъка на възрастните хора с 60%, съобщи \"Мирър\". Това е лесен начин за забавяне на естественото отслабване на когнитивните способности, увери ръководителят на изследването д-р Минг Ли. И добави, че промените в храната може да са много полезни. Причината за този ефект остава неясна, но според специалистите той може да е свързан с противовъзпалителните и антиоксидантните свойства на ядките. \"Те са известни с голямото съдържание на полезни мазнини, протеини и фибри с хранителни свойства, които могат да намалят холестерола и да подобрят когнитивното здраве\", категоричен е д-р Ли. Учените са разгледали ефекта на ядките върху 4822 доброволци на възраст над 55 години. Резултатите им показват, че мозъкът на ялите редовно повече от 10 грама дневно функционира по-ефективно, те разсъждават и мислят по-добре и имат по-силна памет.", "date": "2019.03.22", "title": " Две лъжици ядки на ден подобряват функционирането на мозъка с 60%"}
{"url": "https://duma.bg/toplofikatsiya-sofiya-pak-trupa-dalgove-n188058", "text": "В момента дългът на \"Топлофикация София\" към \"Булгаргаз\" е 140 млн. лв. и дружеството не изпълнява поетите ангажименти да плаща на газовия доставчик по 60 млн. лв. месечно. Това обясни изпълнителният директор на \"Булгаргаз\" Николай Павлов по време на откритото заседание в Комисията за енергийно и водно регулиране, на което бе обсъдено планираното поскъпване на газа от април с 0.82 на сто - или с 37 стотинки до 45.17 лв./МВтч. Това е поредното задължаване на общинското дружество към \"Булгаргаз\" само няколко месеца, след като през септември 2018 г. \"Българският енергиен холдинг\" (БЕХ) купи борч за 100 млн. лв. Половината от тази сума беше от неплатени фактури за отоплителния сезон 2017-2018 г.  Само три години по-рано БЕХ изкупи други над 500 млн. лв. дългове на столичното парно към \"Булгаргаз\" и предостави парите на дъщерното си дружество. Връщането им от страна на \"Топлофикация София\" към енергийния холдинг става изключително бавно. При обсъждането на цената на природния газ за следващото тримесечие стана ясно, че исканото минимално поскъпване, което предстои да бъде окончателно одобрено от енергийния регулатор на 28 март, няма да се отрази върху цената на топлинната и електрическата енергия. Само повишения над 5 процента се отразяват върху тарифите на топлофикациите. Павлов посочи, че не може да прогнозира какво ще стане с цената на природния газ от юли, всичко зависи от международните пазари, но е възможно да има леко поевтиняване на суровината, вероятно с около един процент. Председателят на КЕВР Иван Иванов поясни, че предстои да се види какви заявления за цените от 1 юли ще внесат дружествата по веригата за производство, пренос, разпределение и доставка на електроенергия. След техен анализ ще се реши какви да са цените за регулирания пазар. Дружествата многократно заявяват големи увеличения и ако се съобразим с тях, цената на тока може да скочи и два пъти. През последните години решенията на КЕВР са консервативни и ние не допускаме сериозни изменения на цената на електроенергията, каза Иванов.", "date": "2019.03.22", "title": "\"Топлофикация София\" пак трупа дългове"}
{"url": "https://duma.bg/prezidentat-tsvetanov-kontrolira-bortsite-s-koruptsiyata-n188070", "text": "Президентът не вярва, че антикорупционната комисия ще проведе обективно разследване срещу Цветан Цветанов и имотните му сделки. Румен Радев припомни, че членовете й са назначени и контролирани от зам.-председателя на ГЕРБ, а проверката трябва да е по \"беззъбия закон, наложен от самия него\". \"Поредното, според мен, гарантирано оневиняване на г-н Цветанов ще се размине с моралните присъди на обществото\", заяви Радев. Той припомни, че преди месеци призова КПКОНПИ и другите органи да навлязат и в старателно отбягвания периметър на властта. \"Ясно казах, че ако това не се случи, търсенето на справедливост и възмездие може да излезе от рамките и механизмите на закона\", предупреди президентът. ИБ на БСП отново призова премиера Бойко Борисов да изпълни заканата си, че няма да търпи съмнения за корупция около себе си. \"В последните дни независими източници осветиха поредната порочна схема за облагодетелстване на властта. Вторият човек на ГЕРБ и шеф на ПГ Цветан Цветанов е придобил луксозен имот на силно занижени цени. Всеки ден наяве излизат скандални факти по тази сделка, които създават основателни съмнения за данъчни измами и други нарушения на закона на БСП\", подчертават социалистите. Според тях фактът, че в една и съща фирма при преференциални условия пазаруват Цветанов, Цачева, Рашидов и други близки на ГЕРБ, е достатъчно показателен за системата на властта. Тя покровителства определени фирми и получава подаръци срещу това\", категорични са от БСП.  От \"Позитано\" 20 припомнят заканата на Борисов, че ако на съпартийците му не им светне червената лампичка, той ще им светне синята. Тогава премиерът призова хората си да си почистят къщичката, защото всеки ден се говорело за корупция. \"Лампите светнаха за Цветанов. Настояваме Борисов да наруши мълчанието си и да изпълни заканата си, че няма да търпи дори съмнения за корупция около себе си\", призоваха от БСП. Скандалът с апартаментите на властта предизвика вълнения и в НС. Според Хамид Хамид от ДПС е хубаво всеки да има жилище. Той философски онагледи историята с цитат: \"Мечо Пух е казал: \"Колкото повече, толкова повече\". На въпрос кого визира с аналогията си, той дипломатично отговори: \"Мечо Пух, разбира се\". Лидерът на \"Атака\" Волен Сидеров отново сравни Цветанов с Хенри Кисинджър. \"Такава дипломация, такъв висш пилотаж. Това с партия \"Воля\", това със СДС. Все едно виждам совалките на Кисинджър 70-те години в Китай\", иронизира Сидеров. Той поясни, че не е в час по темата с апартаментите, защото няма собствено жилище. Атакистът обяви, че ще търси съвет от Цветанов за врътките с жилищата му. \"Щом се освободи от дипломатическите си ангажименти, ще го питам как да си купя и аз евтин апартамент, тъй като до момента продължавам да живея под наем, а малкият расте\", ожали се Сидеров. Според него Цветанов имал бъдеще на брокер на недвижими имоти и в никакъв случай нямало да остане гладен.", "date": "2019.03.22", "title": " Президентът:  Цветанов контролира  \"борците\" с корупцията "}
{"url": "https://duma.bg/firmite-praveli-otstapki-na-vlastta-zaradi-reklama-n188119", "text": "Фирмите сами правели отстъпки на хора от властта, защото по този начин сами се рекламирали с влиятелни клиенти. Тази теза разви депутатът от ГЕРБ Тома Биков пред Нова тв. Той самият редовно получавал отстъпки, защото е народен представител. Това, по думите му, било нормално. Лично аз, като съм депутат, където и да отида всички врати са отворени за мен, обясни Биков без притеснение. Според него за фирма \"Артекс\" било чест да даде ВИП апартаменти на депутати и министри с отстъпка. Така после можела да се рекламира с видните си клиенти. Той предположи, че в строителната фирма се хвалят с \"При нас апартамент има този, този и този\". Има такива нагласи, това донякъде е реклама, продължи Биков. Според Биков всичките тези разкрития за жилищата на герберите излизат умишлено на пропорции. Това било подготвено и сега се пуска малко по малко с предизборни цели.  В самото начало на интервюто Биков обясни, че вероятно в ГЕРБ ще има тежки решения. Евентуално първата политическа сила у нас можело да се раздели с хора, да поиска оставки.", "date": "2019.03.22", "title": "Фирмите правели отстъпки на властта заради реклама"}
{"url": "https://duma.bg/gerb-napalno-se-samozabraviha-n188118", "text": "Управляващите напълно са се самозабравили. Очаквам на евроизборите на 26 май гражданите да ги накажат, коментира в ефира на \"БългарияОнЕър\" зам.-председателят на ПГ на БСП Христо Проданов. Скандалите в държавата се предизвикват постоянно от управляващото мнозинство. Въпросите около „Имотгейт”, свързан с Цветан Цветанов, бяха повдигнати от журналистите от \"Свободна Европа\". От управляващото мнозинство напълно са се самозабравили и не спазват някакъв морал. За тях всичко е сделка и далавера, обясни социалистът. Той припомни, че Цветанов е известен с афенитета си към апартаментите. Предния път обясняваше, че става дума за пенсии на родители, но шефът на НАП, който тогава го проверяваше, стана депутат от ГЕРБ. Не очаквам и сега комисия \"Антикорупция\", назначена от Цветанов, да излезе с нещо.  Очаквам присъдата на гражданите на 26 май, когато са изборите за европейски парламент, подчерта Проданов. Той е убеден, че хората ще дадат тогава своята оценка за управлението на Борисов. Според него, когато излязат факти, които уличават властта в далавери, от ГЕРБ контраатакуват, като се връщат с аргументи от времето на комунизма.  Убеден съм, че ще спечелим евроизборите, защото Елена Йончева е знамето за борбата с корупцията. Всеки ден излизат сделки и корупция с управлението, както в София, така и в страната. И Йончева е борец срещу тази корупция, обясни Проданов.", "date": "2019.03.22", "title": "ГЕРБ напълно се самозабравиха"}
{"url": "https://duma.bg/nikolay-berievski-bitkata-na-bsp-e-za-spravedlivost-n188121", "text": "Битката на БСП и Младежко обединение в БСП е за справедливост. Каузата ни: по- добра и по- социална България. Моята лична битка- да мотивирам повече млади хора да излязат и да гласуват на европейските избори през май. Това каза председателят на Младежко обединение в БСП Николай Бериевски на Балканската лидерска кръгла маса на младежки леви организации в София. Той коментира, че настоящата ситуация в България не изглежда особено добре и припомни, че страната оглавява всички негативни статистики в Европа. Ние сме държавата с най- ниски доходи и най-висока смъртност. Всяко второ дете живее под прага на бедността. Нареждаме се на 111-то място в света по свобода на медиите, каза Бериевски. Председателят на младежката структура обясни пред присъстващите, че младите хора поголовно напускат страната в търсене на по- добър живот зад граница и даде пример със свои приятели, които са направили това. \"Напълно ги разбирам!\", добави Бериевски.  За тези от нас, които решихме да останем, животът не е лесен. Повярвайте ми! Няма да се откажем и ще се борим за страната си, категоричен бе председателят на младежите. По отношение на предстоящите европейски избори той изказа предположение, че те ще бъдат наказателен вот срещу консервативното управление на страната. БСП първа е готова с платформа за предстоящите европейски избори. Избрахме водача на листата - г-жа Елена Йончева и скоро ще бъде формирана и самата листата. Готови сме и вярвам ще спечелим тази битка, заключи Николай Бериевски. Кръгла маса под надслов \"Участието на младите във формирането на политика\" събра лидери на балкански младежки леви организации в София. Срещата откриха Николай Бериевски- председател на Младежко обединение в БСП, Анна Пиршкалава генерален секретар на ЮСИ, Никола Пешич вице-президент на ЮСИ, Димитър Митев председател на ЕЛМА. Очаква се по- късно през деня председателят на НС на БСП - Корнелия Нинова да поздрави младите балкански лидери на \"Позитано\" 20.", "date": "2019.03.22", "title": "Николай Бериевски: Битката на БСП е за справедливост"}
{"url": "https://duma.bg/chetiri-dni-predi-sdelkata-tsvetanov-poiskal-proverka-na-arteks-n188120", "text": "Само четири дни преди да си купи луксозно жилище на скандално ниска цена, Цветан Цветанов е поискал проверка на знаков проект на фирма \"Артекс\", разкрива \"Бивол\". Сигналът срещу фирмата-строител бил на гражданска огранизация, а Цветанов настоял пред столичния кмет Йорданка Фандъкова да направи проверка. Само четири дни, след като е препратил сигнала към Фандъкова, зам.-председателят на ГЕРБ финализира покупката на апартамента си на ул. \"Латинка\" в сградата на \"Артекс\". От това \"Бивол\" прави извода, че Цветанов е знаел за сериозен проблем с \"Артекс\" и намеква, че е използвал властта си, за да изнуди строителите да му продадат апартамента на преференциална цена. \"Свободна Европа\" пък намира друга връзка между Цветанов и \"Артекс\". През 2017 година групата на ГЕРБ в НС прокарва промени в Закона за устройство на територията, свързани с удължаване на разрешителни за строеж. Точно по това време \"Артекс\" има строеж, който продължава 10 години, а поправката прави така, че да не е нужно подновяване на разрешителното. Става въпрос за небостъргач на 34 етажа, станал известен като \"Златен век\".  По това време председател на парламента е Цецка Цачева, сдобила се със жилище за 670 лв. на квадратен метър от \"Артекс\".", "date": "2019.03.22", "title": "Четири дни преди сделката Цветанов поискал проверка на \"Артекс\""}
{"url": "https://duma.bg/borisov-tazi-partiya-sam-ya-sazdal-da-se-bori-s-koruptsiyata-na-komunistite-n188122", "text": "Ударите по ГЕРБ били страховити, защото това е единствената партия, която се бори с корупцията. Това е новата теза на премиера Бойко Борисов по темата с апартаментите на властта. Коментарът му отново долетя от Брюксел, след като вчера вождът на ГЕРБ заподозря нагласен сценарий срещу Цветан Цветанов и дори намекна за американска намеса. Днес виновни са комунистите. Тази партия съм я създал, за да се бори с корупцията на комунистите вече столетия, отсече Борисов. После обясни как ГЕРБ, \"благодарение на българския народ\" е нанесла на БСП \"толкова поражения, многократно, колкото нито една друга партия в историята на България\". Естествено било ударите върху ГЕРБ сега да са страховити. Но, продължи Борисов, тя има смисъл тази партия само ако изпълнява това, за което е създадена. \"Как ще оневиним БСП за лагерите? Ще кажете, че това е отдавна – но те не са се отказали от историята си. Националните катастрофи, съсипването на икономика, банки. Ако ГЕРБ са приели закон в парламента, който облагодетелства някой, ... законът изчезва”, разви мисълта си премиерът. Закани се, че като се прибере в България, ще събере колегите. \"И ще преценим, ако има такова нещо, ще си понесат последствията\".", "date": "2019.03.22", "title": "Борисов: Тази партия съм я създал да се бори с корупцията на комунистите "}
{"url": "https://duma.bg/kpkonpi-podhvashta-apartamentite-na-vlastta-n188123", "text": "Комисия \"Антикорупция\" започва проверка на имотните сделки на Цветан Цветанов, Цецка Цачева, Вежди Рашидов и Ваня Колева. Това съобщиха от пресцентъра на КПКОНПИ с обяснението, че са се самосезирали по медийни публикации и по сигнал на неправителствена организация. Припомняме, че преди два дни прокуратурата също се самосезира по случая.  В коментар по скандала по-рано президентът Румен Радев заяви, че очаква оневиняване на Цветанов, защото комисия \"Антикорупция\" е създадена по негово настояване и реално е под негов контрол. Освен това проверката трябва да е по \"беззъбия закон, наложен от самия него\". От КПКОНПИ уточниха, че ще бъдат проверени всички данни от медиите, включително пазарните цени на визираните имоти, произхода на средствата за покупката им, както и търговия с влияние и конфликт на интереси при приемането на законодателни промени от страна на Народното събрание.  Ще бъде проверена и дейността на фирмата продавач \"Артекс инженеринг\" АД, както и нейното евентуално участие в обществени поръчки. В хода на проверката ще се изследва и наличието или липсата на свързани лица в политически партии и фирма \"Артекс инженеринг\" АД, както и дали търговското дружество е правило предизборни дарения. От Комисията уточняват, че ако им бъде възложена проверка от прокуратурата, са готови да извършат и допълнителни действия с оглед указанията на държавното обвинение.", "date": "2019.03.22", "title": "КПКОНПИ подхваща апартаментите на властта"}
{"url": "https://duma.bg/prezidentat-ochakva-ot-novata-tsik-garantsii-za-chestni-izbori-n188125", "text": "Гаранции за честни избори поиска от новия състав на ЦИК президентът Румен Радев. Той се срещна днес с новоизбраните членове на комисията и с председателя й Стефка Стоева. Държавният глава очаква от новия състав да отстоява свободни, честни и прозрачни избори.  Обществото не трябва да има никакви съмнения за прозрачността и честността на предстоящия вот, допълни президентът. За организацията, отчитането на резултатите и най-вече прилагането на изборното право обществото ще разчита изключително на усилията и високия професионализъм на ЦИК, посочи Румен Радев. Държавният глава и ръководството на комисията обсъдиха начините за намаляване на недействителните бюлетини и на манипулациите, процеса на изготвяне на хронограмата за вота за ЕП, както и машинното гласуване. Според държавния глава са важни критериите, по които ще се разпределят 3000-те машини в секциите. Той допълни, че е важно да не се допусне компрометиране на машинния вот. По думите на председателят на ЦИК Стефка Стоева, дейността на комисията ще бъде насочена към защита на интересите на гражданите за честни избори.", "date": "2019.03.22", "title": "Президентът очаква от новата ЦИК гаранции за честни избори"}
{"url": "https://duma.bg/mon-oryazva-priema-na-studenti-n188127", "text": "Ще се намали план-приемът в университетите, обяви днес образователният министър Красимир Вълчев. Мярката се налагала заради разминаването между броя на нужните специалисти и приетите студенти.  Затова от МОН са решили, че през 2019 година във висшите учебни заведения у нас ще бъдат приети около 54 хиляди студенти. В това число влиза и бройката за магистри и докторанти. Това означава, че в сравнение с миналата година, приемът ще е намален с 2 700 бройки. Приоритетни остават инженерните специалности в техническите направления и в природните науки, допълни просветният министър. В 16 професионални направления тази година няма да има прием. Това засяга Аграрния университет в Пловдив, Великотърновския университет „Св. Св. Кирил и Методий“, Лесотехническия в София, Медицинския университет в Плевен, Русенския университет „Ангел Кънчев“, Софийския университет „Св. Климент Охридски“, Шуменския университет „Епископ Константин Преславски, университетът по хранителни технологии в Пловдив, Националния военен университет „Васил Левски“ във Велико Търново. 3 са в икономика, 3 в национална сигурност, 3 в туризъм, 3 в администрация и управление. Нулевият прием се получава по механизма, който сме заложили по ПМС 64, това че те трябва да обучават под 15 бройки и това че тези професионални направления, които не сме определили като приоритет, обясни министър Вълчев. Той поясни, че от 2016 г. министерството води политика за преструктуриране на приема. Броят на студентите, които да бъдат приети се определя въз основа на предложения от самите висши училища и това колко са приели миналата година, а за държавните той се определя и въз основа на оценката за учебната и научна дейност, реализацията и това дали професионалното направление е с по-голям очакван недостиг на пазара на труда. ", "date": "2019.03.22", "title": "МОН орязва приема на студенти"}
{"url": "https://duma.bg/otnovo-kalpavi-remonti-na-uchilishta-i-detski-gradini-v-sofiya-n188128", "text": "За изключително некачествени ремонти на училища и детски градини в София сигнализираха от БСП в столицата. Социалистите поискаха пълна проверка на ремонтите по Оперативна програма \"Региони в растеж\".  Лидерът на БСП в София Калоян Паргов и зам.-председателят на СОС Милка Христова обявиха, че ще внесат официално питане до кмета Йорданка Фандъков, свързано с ремонта на 70-о ОУ в район \"Връбница\". Получени са сигнали на граждани за много некачествени ремонтни дейности в 70-о ОУ \"Св. Климент Охридски\" в кв. \"Моредно предградие\", район \"Връбница\". Това е едно от 26-те училища и детски градини, за които през лятото на миналата година бяха отпуснати европейски средства по Оперативна програма \"Региони в растеж\". Общата стойност е 63,6 милиона лева, 58 милиона от тях са безвъзмездна финансова помощ, а съфинансирането от страна на Столична община е 5,6 млн. лв. Имам много въпроси, свързани с качеството на ремонта и отделените средства за него в 70-о основно училище. Настоявам кметът Фандъкова да информира обществеността за името на фирмата, която извършва ремонта, кой е провел обществената поръчка, коя фирма осъществява надзора и на каква стойност е нейният договор, как е избрана тя, има ли издадени досега актове от надзорната фирма за извършените строителни дейности в това число и за лошо качество, има ли наложени глоби и какъв е срокът, в който трябва да бъде завършена обществената поръчка, каза Калоян Паргов.   ", "date": "2019.03.22", "title": "Отново калпави ремонти на училища и детски градини в София"}
{"url": "https://duma.bg/gabrovski-artisti-gostuvat-v-teatar-vesel-n188076", "text": "В съботния афиш на куклен театър \"Весел\" на 23 март от 11 ч. в читалище \"Искра\" във Велико Търново ще гостува спектакъл на ДКТ Габрово. Представлението ще пренесе малките зрители във фантастичния свят, създаден от Ханс Кристиан Андерсен. Този път с приказката \"Огнивото\" - за войника и царската дъщеря. ", "date": "2019.03.22", "title": "Габровски артисти гостуват в театър \"Весел\""}
{"url": "https://duma.bg/datata-n188034", "text": "СВЕТОВЕН ДЕН НА ВОДАТА. Отбелязва се с цел привличане на вниманието към проблемите на над 1 милиард души по света, които нямат достъп до чиста и безопасна питейна вода. Денят се чества от 1993 г. ПРАЗНИК НА ВЕЛИКО ТЪРНОВО. Чества се по повод победата на цар Иван Асен II над епирския деспот Теодор Комнин край Клокотница на 9 март 1230 г. - в деня на църковния празник Свети 40 мъченици (по стар стил). Днес е празникът и на Угърчин. За първи път името на населеното място се споменава в османски документ от 1605 г. Обявен е за град през 1969 г. 1832 - УМИРА ЙОХАН ВОЛФГАНГ ФОН ГЬОТЕ, НЕМСКИ ПОЕТ, ПИСАТЕЛ, ХУМАНИСТ, ФИЛОСОФ (Р. 1749 Г.). Автор е на \"Фауст\", \"Страданията на младия Вертер\" и др. Учен естественик - пише \"Теория за цветовете\", \"Метаморфозата на растенията\", \"Оптика\" и др. 1879 - СОФИЯ Е ОБЯВЕНА ЗА СТОЛИЦА. Предложението е на проф. Марин Дринов, а депутатите от Учредителното събрание единодушно го гласуват. София посреща избирането си за главен град на Княжеството с 11 694 жители, две училища, 10 хана, 120 дюкяна и 3306 къщи. Гербът на София е създаден по случай участието на България в Световното изложение в Париж. На 29 март 1900 г. Софийското градско общинско управление приема проекта на художника Харалампи Тачев, а на 24 април с.г. той е утвърден с указ на княз Фердинанд. През 1911 г. е добавен и девизът на града - \"Расте, но не старее\". 1879 - УЧРЕДИТЕЛНОТО СЪБРАНИЕ ОДОБРЯВА ВИДА НА БЪЛГАРСКИЯ ГЕРБ. След кратки дебати делегатите гласуват чл. 21 от Търновската конституция, гласящ: \"Българский държавен герб е златен коронован лев на тъмночервено поле. Над полето княжеска корона.\" Точно описание на хералдическите елементи - корона, щит, мантия, не е посочено. 1882 - ЗАПОЧВА ИЗГРАЖДАНЕТО НА БОРИСОВАТА ГРАДИНА. Съветът за градско общинско управление на София приема предложението на тогавашния кмет Иван Хаджиенов (1881-1883) за създаването на разсадник за производство на посадъчен материал в местността Табията. Швейцарецът Даниел Неф, комуто е възложен проектът, засажда първите цветя и дървета. От 1 януари 1895 г. паркът носи името \"Княз-Борисова градина\". 1909 - РАЖДА СЕ МИТА СТОЙЧЕВА, НАРОДНА ПЕВИЦЯ (УМИРА 1976 Г.). Първите й записи са през 1940 г. През 1954 г. образува певческата група \"Наша песен\" от известни народни изпълнители с цел популяризиране на музикалния фолклор. С нея изнася над 5000 концерта в България и зад граница. Това са първите посланици на българската народна песен в чужбина. 1949 - ВЛИЗА В ПРОБНА ЕКСПЛОАТАЦИЯ ДНЕШНАТА ТЕЦ \"СОФИЯ\". По онова време централата носи името \"Надежда\" и е първата ТЕЦ на Балканите. Изграждането й започва на 22 юни 1947 г. На 2 декември 1949 г. е пусната в редовна експлоатация с мощност 12 000 киловата.", "date": "2019.03.22", "title": "Датата"}
{"url": "https://duma.bg/prikazna-zheravna-n188035", "text": "От 2008 г. Жеравна е домакин на Фестивала на българската старинна носия, на нашите традиции и фолклор. Всяка година през август - тук, сред горите на Добромерица, гъмжи от мъже, жени, деца, облечени в пъстроцветни носии. Те се веселят, пеят, свирят, играят хора, ръченици и участват в програмата на Фестивала, чийто инициатор е Фондация \"Българе\". Организатори на събора са кметството в Жеравна и община Котел. Жеравна е сред десетките български селища с неповторима хубост, като Арбанаси, Боженци, Банско, Мелник, Копривщица, Созопол, Несебър, Котел, Трявна и колко още... В тях живее българският дух. Те блестят като перли в наниз и разказват за големи наши творци, за видни просветители, пламенни революционери, за изкусни строители и майстори. Ако днес се радваме на красотата на Жеравна и на много още български възрожденски селища, дължим го на широката програма на българската държава, която в годините на социализма спаси от разруха стотици къщи, реставрира ги безплатно и ги обяви за безценни паметници на културата. Така много наши селища станаха архитектурни и етнографски резервати, днес те са посещавани от хиляди български и чуждестранни туристи и ценители.  През 1978 г. Жеравна е призната за национален архитектурен и етнографски резерват. Днес тя има около 200 къщи на възраст от 150 до 300 години - запазени, реставрирани, които с ненадмината си красота греят топло и гостоприемно. Част от тях са национални музеи, а повече от три десетки старинни домове са превърнати в къщи за гости - екохотели. С едновремешен битов уют и съвременни удобства те дават подслон на стотиците гости. Жеравна заслужава да си планувате едно посещение тук след морето - тя е само на 100-110 км от него. След палещите слънчеви лъчи на плажа ще попаднете в една приказка от камък и дърво, която ще ви зареди със свежа планинска прохлада и ще ви зарадва с духовност и красота. Селището е възникнало през ХII-ХIV век. Разположено е в Източна Стара планина, на средния склон на Коджабалкан, на височина 550-600 м над морското равнище. Най-високото място е връх Разбойна - 1128 м над морското равнище. Жеравна е със здравословен климат. Имала е развито скотовъдство и майстори-занаятчии, които търгували из страната и по чужбина. Прочула се е с едрите си животновъди. Работливите стопани се замогвали и си построявали големи и красиви къщи с резбовани тавани, врати и прозорци. Често на първите етажи са устройвали своите \"маази\" - магазини и работилници.  Жеравненци били грамотни, сръчни, предприемчиви, но и боголюбиви. Във всеки дом имало домашен иконостас - също красив и резбован.  Тук е река Зервона-Жеруна. Има предположение, че тя е дала името си на Жеравна. Трите кории - Черковна, Старченска и Циганска, обграждат селището. С техните звуци, песни, с тяхното бучене израства роденият тук чародеец на словото Йордан Йовков.  Приближите ли Жеравна, ще се учудите! Тя сякаш изведнъж се показва - на фона на синьото небе и зеленината на гората изникват амфитеатрално разположените й красиви къщи. Те са обшити с дърво - дъските се наричат \"шинди\", а дългите им стрехи се докосват любовно. С благородната патина на времето къщите се открояват в красивата панорама и привличат погледите отдалеч, влизат в хорските души. Те разказват старинни истории и приказки за кърджалии и воеводи, за силна майчина обич, за гореща женска ласка, за кървава омраза, за живот и битки от нашата славната история.  Чудни са разходките из Жеравна и посещенията на музеите. Те са три - на сладкодумеца Йовков, комуто хора, птици и животни говорят, на просветителя Сава Филаретов и на големия родолюбец Руси Чорбаджи.  Ще бродите по калдъръмите на Жеравна, ще се любувате на къщите с прозорци от четирите посоки. Те са опасани с асми, а в дворовете им, обградени с високи сухи каменни котелски зидове, грее пъстроцветието на домашните градинки, виждат се гераните с керемидени покриви. Някога в жеравненските дворове е имало домашни пещи. Днес те често са заменени с модерни барбекюта, в които се пекат агнета, риба, горски гъби - те растат в изобилие из околностите на Жеравна.  В някои къщи за гости ще видите вертикалните жеравненски станове. Преди години на тях жените и момите - изкусни майсторици, тъчели пъстри котленски черги и килими. Сетне ги простирали по кьошковете на верандите, застилали с тях леглата в стаите.  В старинната черква \"Св. Николай\", изографисана от зографа Недко Тодорович, има експозиция на старинни икони. Ще седнете в кафенето на Димчо Кехая и на чашка кафе ще послушате приказките на местните хора, които ще ви разкажат за кражби на моми, за пожари от ревност, за борби срещу поробителите. Не пропускайте да посетите тукашната Художествена галерия, устроена в Старото класно училище. Има вероятност да срещнете художника Христо Тодоров, майстор на жеравненските мадони, и той може би ще ви покани в ателието си!   Жеравна е родно място на интересни личности. Тук е роден геологът Георги Бончев, големият учител и книжовник Райно Попович - патриарх на българското учителство, Иван Раев - актьор, режисьор и писател, филологът Васил Стоянов, Раю Топалов, който създава много от музеите на Жеравна.   За първи път аз видях хубостите на Жеравна, когато гостувах в къщата на проф. Донка Петканова - видна наша медиевистка и фолклористка. Нейната майка е жеравненка и я довежда тук като бебе. Майката на Петканова учителства в Жеравна, а малката Донка е поверена на грижите на местна баба. Макар че е родена в Бургас, проф. Петканова се смяташе за жеравненка и страстно обичаше това легендарно селище. Голямото й желание беше духът й да отлети там, в Горна Жеравна, като в Горен Йерусалим! Съдбата я послуша. А в моята душа Жеравна живее със своите прелести, с Йовковите герои, но и с песните и разказите на Донка Петканова.", "date": "2019.03.22", "title": "ПРИКАЗНА ЖЕРАВНА"}
{"url": "https://duma.bg/v-ispaniya-nyama-davnost-za-fashizma-n188036", "text": "Тенденцията за дълбоки промени в Европа и в света, е видим, но са различни проявите и ярките събития, съобразно националната специфика, натрупаните стари болки и нерешени проблеми, пренебрегвани ценности. И то въпреки глобалистката уравниловка и твърдението, че са победили точно европейските ценности и общочовешките права. Да, различно е: Франция - петмесечните вече социални протести на жълтите жилетки, Великобритания - измъченият и хаотичен \"Брекзит\", Испания - стремежът да се изживеят раните от Гражданската война преди повече от 80 години и да се даде заслужено възмездие на Франсиско Франко и съучастниците му. Преди дни от испанското социалистическо правителство на Педро Санчес дойде съобщението, че вече е уточнена датата за ексхумацията от мемориала \"Долината на загиналите\" и препогребването на диктатора, на каудильо Франсиско Франко. Вицепремиерът Кармен Калво обяви, че \"на 10 юни 2019 г. останките ще бъдат препогребани в семейната гробница в държавното гробище \"Мингорубио ел Прадо\" до гроба на съпругата му Кармен Поло. Въпреки опитите на наследниците на Франко (седмина внуци) да предотвратят събитието или поне да го забавят със съдебно решение. Същевременно премиерът Педро Санчес призовава процедурата по препогребването \"да не се превръща в национално шоу\" и е категоричен, че останките на Франко в мемориала \"Долината на загиналите\" са символ, който разделя испанците\". Потомците на Франко настояват дядо им да бъде препогребан \"с всички военни и държавни почести\". Франсиско Франко е покойник от ноември 1975 г., след като унищожава републиканска Испания и управлява еднолично страната в периода 1939-1975 г. Всичко това е продължение на събитията от юли 2018 г., когато лявото испанско правителство обяви с декрет предстоящата ексхумация на бившия диктатор. Тогава Кармен Калво заяви: \"Напълно нетърпимо е за зряла демокрация като нашата, жертви и от двете страни да лежат на същото място, където е погребан Франко\". Само след месец испанският парламент  одобри декрета на правителството и предвидените в него промени на Закона за историческата памет. Гласовете \"за\" са на социалистите, на депутати от партията \"Подемос\" и останалите леви политически обединения. Въздържат се десните партии, с аргумента, че не са против изнасянето на Франко от мемориала, а срещу декрета на правителството като форма на управление. При проучване на общественото мнение в Испания през 2018 г. е отчетено, че 56% от испанците одобряват ексхумацията и препогребването на Франко. Духът на промяна и преоценка на миналото всъщност започва през 2007 г., по време на управлението на социалистическото правителство на Сапатеро, когато в Испания е приет Законът за историческата памет, който определя управлението на Франко като нелегитимно, паметниците и символите от онова време са премахнати, а в град Саламанка е създаден център за изучаване на гражданската война. В направените наскоро изменения и допълнения на закона се казва още, че в \"Долината на загиналите\" могат да почиват само останките на хора, починали вследствие на Испанската гражданска война, а мястото е за отдаване на почит, възпоминание и преклонение пред жертвите на сблъсъка\". През 2013 г. три мисии в Испания, възложени от ООН, критикуват тогавашното дясно правителство на Мариано Рахой, че няма \"национален план за издирване на изчезналите хора, а също и изразяват загриженост от бездействието на испанските съдилища за законово преследване на някои от най-страшните престъпления от този период.\" Това, което става и предстои да се случи в Испания, е предупреждение, че макар и със закъснение, испанското общество, светът и човечеството е нетърпимо към фашизма и неговите превъплъщения, срещу унищожението, несправедливостта и жестокостта. Случващото се днес в Испания е и опровержение на дългогодишните твърдения и призиви за единение в България чрез испанския пример и \"ефекта и резултатите\" от \"примирението\", постигнати с мемориала \"Долината на загиналите\"! Така 80 години след кървавата Гражданска война в Испания, според мнозина испанци \"призраците на генерал Франко и неговите последователи още са живи\", не са зараснали кървавите рани и спомените за загубените близки, жертви и герои на Испания и не спират протестите на хора с портретите на неизвестно изчезналите 115 хиляди републиканци от режима на Франко. Испанската гражданска война 1936-1938 г. е знаково събитие в предвоенния свят на двадесети век и тя се превърна в прелюдия и генерална репетиция на Втората световна война. Франсиско Франко е един от организаторите на военния преврат срещу законно избраните републикански власти в Испания през 1936 г., което довежда до кървавата гражданска война. Известен е като палач на собствения си народ, близък съратник и съмишленик на Хитлер и Мусолини. В началото на събитията срещу Испанската република през юли 1936 г. Съветското правителство заявява: \"Делото на Испанската република е дело на цялото прогресивно човечество. Съветският съюз ще подкрепи испанската демократична република с всички сили и средства.\" Така Гражданската война в Испания прераства в морален и идеологически сблъсък в планетарен мащаб. В помощ на Франко и реакцията в Испания Хитлер изпраща танкове, ята военни самолети с опитни летци, а Бенито Мусолини - кораби от военноморския флот, редовни войскови съединения и артилерия. От 18 септември 1936 г. решението на съветското правителство за решителна помощ на Испанската република. В нейна подкрепа, на социалните, политическите и хуманните завоевания на испанския народ се включват 35 хиляди интербригадисти от 54 страни. Българският народ проявява своята солидарност освен с изпратените материални средства за борещата се испанска земя и с 501 доблестни синове в редовете на испанската републиканска армия, въпреки правителствената забрана и мерките на българските власти срещу отпътуването им. Освен тях в защита на испанската република се включват и над 100 българи от политическата емиграция в Съветския съюз. От всички български интербригадисти около 150 загиват на испанска земя и знае ли някой къде са костите на тези наши сънародници?  След кървавата победа над републиканските сили в Испания, в резултат на което загиват 500 000 човека, на 1 април 1939 г. Франко получава пълен контрол над страната, като установява авторитарен режим и военна диктатура. В драматичните месеци на 1939 г., опиянен от приближаваща победа над републиканците, той заявява: \"Трябва да издигнем един голям кръст на помирение на двете Испании.\" По негово настояване през 1940 г. започва строителството и продължава до 1958 г. на мемориала \"Долината на загиналите\", който се намира на няколко десетки километра от Мадрид в красивата природа в планината Гуадерама. В центъра му върху масивна скала е разположен кръст с височина 152 м, видим от 45 км. Криптата е дълга 265 м и висока 60 м, прокопана в масивната скала с труда на политическите затворници-републиканци при управлението на диктатора. Близо до олтара е разположен саркофагът на Франко, а от двете страни са останките на 50 хиляди жертви в гражданската война, предимно на републиканци и в повечето случай без знанието и съгласието на близките им. А през всичките тези години след смъртта на Франко, ежегодно стареещите привърженици на Франко и по-млади фашисти провеждат в мемориала меса в негова памет. Така \"Долината на загиналите\" се превръща в популярно място за онези, които изпитват носталгия по диктатурата на Франко и сродните режими.  Всичко това, а и огромната болка, страдания и несправедливост към жертвите и героите на Испанската гражданска война предизвиква възмущението и непрестанните протести на потомците на жертвите на франкизма.         Благодарение на общественото съгласие, днес испанската левица доказва, че не само в Германия, Италия и други страни няма давност (въпреки съвременните прояви) за фашизма и че миналото не е забравено. С това свършва и легендата за т.нар. помирение между жертви и палачи в Испания, а и възможността да се заблуждават хората за съществуването на някакво лъжливо единение и всеобщо помирение, на забрава - там, където е имало фашизъм.", "date": "2019.03.22", "title": "В Испания няма давност за фашизма"}
{"url": "https://duma.bg/i-plamen-iliev-aut-ot-natsionalniya-n188023", "text": "Изключително тежък удар понесе националният ни отбор по футбол само ден преди първите евроквалификации. След нападателя на Каляри Кирил Десподов и вратарят на Лудогорец Пламен Илиев бе освободен от лагера на националния отбор на България за предстоящите двубои срещу Черна гора и Косово заради контузия. На негово място селекционерът Петър Хубчев повика стража на Дунав (Русе) Благой Макенджиев и така групата за двата мача от европейските квалификации остава от 24 футболисти, информираха от БФС. Станислав Костов пък смени на пожар невъзстановения след контузия Кирил Десподов. Голмайсторът на Първа лига беше викнат по спешност, въпреки че  първоначално селекционерът Петър Хубчев обяви, че няма да вика заместник на Футболист №1 на България за 2018 г. Нападателят на Левски беше в групата за мачовете от Лигата на нациите, но сега първоначално не беше включен в разширения състав. \"В началото на седмицата правих само фитнес, във вторник вече влязох да тренирам. Усетих болка и споделих с треньора, а той ми каза да изляза. Всички знаем, че здравето е важно и затова не съм част от отбора. Имам леко възпаление на аддукторите, трябват ми още 4-5 дни да съм готов. Прибирам се в Каляри, където хората ще вземат мерки. Другия петък играем с Киево и се надявам да съм на линия. Оптимист съм, вярвам в този отбор. Напълно възможно е да започнем с две победи. В отбора няма негативни мисли. Даваме си кураж един на друг, има доста силен колектив. Имаме шансове срещу всеки съперник. Трябва да мислим позитивно. Това, че играем с Англия, не означава, че трябва да излезем и да се молим да паднем с по-малко. Ако те са по-добрите и покажат по-добра игра от нас, поздравяваме ги и се прибираме\", обяви Десподов на път за Италия. Легендата Петър Жеков обаче подсказа, че контузиите на Десподов са заради липсата на тренировки в ЦСКА-Сф, а в Каляри нападателят все още не може да се адаптира към натоварванията. \"Направо се чудя как сме го тренирали тук, щом вече 2 месеца не може да свикне в Италия\", каза голмайстор №1 на А група.  ", "date": "2019.03.22", "title": " И Пламен Илиев  аут от националния "}
{"url": "https://duma.bg/kratki-novini-n188018", "text": "Суперлига, първи 1/4-финали: Хебър - Дунав 3:0 (19, 21, 21); ЦСКА - Пирин Рз 3:0 (22, 29, 20); Нефтохимик - Левски 3:0 (24, 20, 21); Добруджа - Монтана 3:2 (-29, 21, -19, 20, 11). *Заб. В серията за играе до 2 победи от 3 мача. Иван Петков ще води женския ни национален отбор по волейбол до есента на 2021 г. Треньорът на Марица наследи Иван Сеферинов през 2018 г., като реализира поредица успехи и класира България за елита на Волейболната лига на нациите. Новият договор на Петков ще е до края не Евро 2021, на което сме съдомакини с Гърция, Румъния и Сърбия. Веро Волей Монца и Виктор Йосифов победиха трудно гостуващия Белогорие с 3:2 гейма (27, -22, 23, -32, 12) в първия финален мач в турнира по волейбол Чалъндж къп. Българският център завърши с 10 т., а Олех Плотницки и Донован Дзаворонок реализираха по 27 т. За руския тим Джон Перин отбеляза 23 т., а срещата продължи 153 мин. Реваншът е в сряда в Белгород. Димитър Кузманов (№325 в света) се класира за 1/4-финалите на тенис турнира в Анталия ($15 000). Водачът в схемата отнесе Шалва Джанашия (Рус) с 6:1, 6:2 за 81 мин. В турския курорт Мико е загубил само 4 гейма. В първия кръг той разгроми Александър Ерлер (Ав, №613) с 6:1, 6:0. За място на 1/2-финал втората ни ракета очаква Дмитрий Попко (Каз, №619). Адриан Андреев се класира за II кръг на турнира по тенис в Канкун, Мексико ($15 000). 17-годишният българин победи 8 г. по-възрастния мексиканец Луис Патино (№567) с 6:4, 7:6 (8). В първия сет Адриан стигна първи до пробив за 5:4. След това родната тенис надежда затвори частта на собствен сервис. Във втората част Андреев изоставаше с 3:5, но успя да изравни за 5:5. Двамата си размениха общо по 4 пробива, а в тайбрека Андреев спечели с 10:8 т. Във II кръг той ще играе срещу Жорди Арконада (САЩ, №679). Владимир Зографски не успя да преодолее квалификацията на състезанието по ски-полети в Планица, Словения. Самоковецът остана 59-и със 143,3 т. след скок от 187 м, а за същинската фаза се класираха първите 40. Най-добър в пресявките е новият носител на Световната купа Рьою Кобаяши (Яп)  с 247,8 т., а последен влезе Дмитри василиев (Рус) със 167,6 т. Състезанието е днес, в събота е отборното, а в неделя е последният индивидуален старт за сезона. Футбол по БНТ 1 19.00 България - Черна гора 0.10 Евроквалификации (обзор) по БНТ 3 21.35 Англия - Чехия по Макс спорт 1 Тенис 17.00 \"Мастърс\" в Маями по Евроспорт 1 Фигурно пързаляне 10.30 СП в Сайтама Ски полети 11.45 СК в Планица Биатлон 17.15 СК в Осло (спринт, мъже) Утре Футбол по БНТ 3 15.50 Грузия - Швейцария 18.50 Швеция - Румъния 21.35 Испания - Норвегия 0.10 Европейски квалификации (обзор) по Диема спорт 2 14.30 Уолсол - Барнзли по Макс спорт 4 1.45 Ню Йорк Ред Булс - Орландо Сити по БНТ 3 Сноуборд 14.00 СК във Винтерберг (паралелен слалом) по Диема спорт Бокс 6.30 Галавечер в Лос Анджелис с участието на Тервел и Кубрат Пулеви по Диема спорт 2 Волейбол 18.30 Левски - Нефтохимик по Макс спорт 1 Тенис 17.00 \"Мастърс\" в Маями по Евроспорт 1 Ски полети 10.45 СК в Планица Биатлон 15.45 и 17.15 СК в Осло Ски бягане 16.45 СК в Квебек по Евроспорт 2 Фигурно пързаляне 10.30 СП в Сайтама В неделя Футбол по БНТ 3 15.50 Уелс - Словакия 18.50 Унгария - Хърватия 21.35 Холандия - Германия 0.10 Европейски квалификации (обзор) по Макс спорт 4 22.00 Ню Ингланд Революшън - Синсинати по Ринг Волейбол 19.00 Милано - Перуджа по Макс спорт 1 Тенис 17.00 \"Мастърс\" в Маями по Евроспорт 1 Ски полети 10.45 СК в Планица Биатлон 14.30 и 17.15 СК в Осло Ски-бягане 15.30 СК в Квебек по Евроспорт 2 Фигурно пързаляне 8.00 СП в Сайтама (гала) Мотокрос 18.00 СШ във Великобритания", "date": "2019.03.22", "title": "Кратки новини"}
{"url": "https://duma.bg/balgariya-s-19-medala-ot-igrite-speshal-olimpiks-n188019", "text": "Българският отбор спечели 19 медала от световните игри \"Спешъл олимпикс\" в Абу Даби. Страната беше представена от 18 спортисти с интелектуални затруднения на възраст от 14 до 42 г. 4-те златни отличия бяха спечелени от Ваня Иванова в скока на дължина, Илиана Цветанова в обездката, Цветелина Георгиева в паркура и Харис Хаджиев в плуването на 25 м гръб. Българи спечелиха още 7 сребърни и 8 бронзови медала. Отборът по конна езда донесе най-много отличия, като Цветанова, Георгиева и Виктор Христов спечелиха по три медала. Игрите се проведоха от 14 до 21 март и в тях участваха повече от 7500 спортисти с интелектуални затруднения и техни партньори без увреждания в 24 спорта.", "date": "2019.03.22", "title": " България с 19 медала от Игрите \"Спешъл олимпикс\" "}
{"url": "https://duma.bg/kobrata-ochakva-zversko-shou-v-sasht-n188020", "text": "Кубрат Пулев призна, че очаква зрелищен мач срещу румънеца Богдан Дину. Боят им е в неделя от около 7.00 ч. наше време в Коста Меса, Калифорния. Това ще е първата профиизява на боксьора ни в САЩ. \"Няма вече почти никакви билети. Ще бъде зверско шоу. Подобен тип събитие не е правено тук от българин. Чувствам се много добре. Това ми дава още по-голяма мотивация да побеждавам. Хъсът ми да победя е още по-голям. Смятам, че българите, които ще напълнят залата, ще се изкефят много\", каза пред Дарик радио Пулев. Той е задължителен претендент за световната титла на Международната боксова федерация (IBF), която се държи от Антъни Джошуа (Вбр). Кобрата заяви, че не се страхува да се изправи срещу всеки съперник. \"Знам какво мога. Когато съм подготвен добре, което е най-важното, мога да победя всеки\", допълни той. Двубоят му с Дину ще е десетрундов. Пулев има 26 победи и 1 загуба на профиринга, докато Дину е спечелил 18 от мачовете си (14 с нокаут), като също има едно поражение. В боксовата гала ще се бие и Тервел Пулев - Малката Кобра, който в подгряващ мач ще излезе срещу 36-годишния Мич Уилям (САЩ). ", "date": "2019.03.22", "title": "Кобрата очаква \"зверско шоу\" в САЩ"}
{"url": "https://duma.bg/gerb-shte-stroi-stadion-na-tsska-sf-n188021", "text": "Държавата ще строи нов стадион на ЦСКА-Сф. Плановете са ст. \"Българска армия\" да бъде разрушен изцяло и на негово място да бъде изградена новата арена, с която България да кандидатства за съдомакин на Евро 2028 и на Мондиал 2030, твърди \"Блиц\". Споразумението било постигнато миналата седмица на среща между спортния министър Красен Кралев и шефа на \"червените\" Гриша Ганчев. Проектът ще стартира тази есен, което означава, че ЦСКА-Сф ще играе домакинските си мачове през следващите поне два сезона най-вероятно на съседния \"Васил Левски\". Там обаче е заявил да играе и \"вечният съперник\" Левски, за да доизгради стадиона си \"Георги Аспарухов\".  Издигането на новия стадион в Борисовата градина, който ще е изцяло футболен, ще струва близо 30 млн. евро на държавния бюджет, а капацитетът му ще бъде за 25-30 000 зрители. Съществува голяма вероятност Ганчев да вземе на концесия новия стадион не за 30 години, а за по-дълъг период, като \"червените\" ще имат малък процент участие с идеята за бъдещи инвестиции. България обмисля обща кандидатура за домакинство на шампионатите с Гърция, Сърбия и Румъния. Балканските държави обаче ще имат доста сериозна конкуренция, като фаворити да приемат Мондиал 2030 са 4 страни от Южна Америка - Аржентина, Чили, Уругвай и Парагвай.  \"Мисля, че към днешна дата сме фаворити. Ако ние в КОНМЕБОЛ свършим работата си и отделните страни направят същото, ще спечелим\", заяви президентът на Южноамериканската футболна конфедерация (КОНМЕБОЛ) Алехандро Домингес (Пар). Очаква се за форума да кандидатстват още Англия (с Уелс и Шотландия) и Мароко, както и обща кандидатура на Испания и Португалия.", "date": "2019.03.22", "title": "ГЕРБ ще строи стадион на ЦСКА-Сф"}
{"url": "https://duma.bg/cherna-gora-bez-zvezdite-si-v-sofiya-n188022", "text": "Черна гора ще излезе без звездите си срещу България в мача в София днес от 19.00 часа. Лекарският щаб на \"храбрите соколи\" така и не успя да възстанови Стеван Йоветич (Монако) и Стефан Савич (Атлетико М). И докато за първия нямаше шансове да попадне в състава, то за защитника на \"дюшекчиите\" селекционерът Любиша Тумбакович се надяваше, че ще може да го използва. По всяка вероятност обаче футболистът ще е на линия за домакинството на Англия в понеделник. \"Неговото отсъствие и това на Йоветич са единствените проблеми със състава, но те не са новини. Всички останали ще се борят да ги заместят. Българският отбор е като нашия, на едно ниво сме. Имат няколко играчи, които са от висока класа. Това е (Ивелин) Попов на левият фланг, както и (Страхил) Попов зад нападателя. Този противник е по силите ни, надявам се да направим силен двубой. Искаме да покажем качествата си в София\", обяви помощникът на Тумбакович Александър Янкович.   \"Искаме да спечелим, както винаги, но ще видим какво ще се случи. Равенство? Ще го приемем, а може би не. Всичко зависи от това как ще протече мачът. Това е изравнена група. Всички отбори имат шанс и всяка точка е жизненоважна. Само Англия е с по-качествен състав и е големият фаворит\", смята нападателят Фатос Бечирай (Макаби Нетаня).", "date": "2019.03.22", "title": "Черна гора без звездите си в София"}
{"url": "https://duma.bg/zam-ministarka-na-sporta-sashto-se-uredila-v-letera-n188068", "text": "Кумицата на Цветан Цветанов Ваня Колева, която е и зам.-министърка на спорта, също е сред гербаджиите, сдобили се на преференциални цени с имот от \"Артекс\". \"Свободна Европа\" продължи да посочва имотните сделки на властта и показа документи, според които тя също има жилище в кооперация \"Летера\". Колева си е купила в \"Къщата на буквите\" (както е известна \"Летера\") апартамент от 231 кв. м., както и гараж от 24.5 кв. м. За луксозното жилище кумицата на Цветанов е платила 665 000 лева, които е получила като кредит от ДСК. Това на практика означава, че за квадратен метър в лускозната сграда семейството на Колева е платило около 1340 евро, което е доста повече от сумата, която са дали Цветанови за по-луксозния дом в същата сграда. \"Доколкото знам, нейният съпруг е осми на Световното по колоездене преди 20-30 години. Имат хубав и сериозен бизнес от 30 години. Защо да не може да си купи апартамент? Защо да се притеснява човек, когато е направил всичко прозрачно, легално\", оправда покупката на кумицата си Цветанов. Известният банкер Левон Хампарцумян също се сдобил с хубав апартамент от \"Артекс\", показва имотният регистър. От \"Биволъ\" осветлиха цената на имота, която отново е доста занижена. Банкерската придобивка отново е от м.г. и е в столичния кв. \"Изток\", но в сграда \"Диамант 2\". За 420 хиляди лева Хампарцумян си е взел апартамент от 203 квадрата, озеленена тераса и два гаража. \"Биволъ\" отбелязва, че в деня на покупката собствениците на \"Артекс\" Пламен и Весела Мирянови получават кредит от подчинената на Хампарцумян банка \"УниКредит Булбанк\" кредит за над 28 млн. лв. Припомняме, че \"Биволъ\" разкри, че правосъдната министърка Цецка Цачева и шефът на комисията по култура в НС Вежди Рашидов от ГЕРБ също се оказаха собственици на луксозни жилища, построени от фирма \"Артекс\". Официалните данни сочат, че сделките, които са сключили, са чувствително под пазарната цена.", "date": "2019.03.22", "title": "Зам.-министърка на спорта също се уредила в \"Летера\""}
{"url": "https://duma.bg/posolstvoto-na-sasht-propagandira-f-16-sred-uchenitsi-n188067", "text": "Посолството на САЩ у нас е поело ангажимент да предоставя на българските младежи възможности в областта на точните науки - така в сайта на амбасадата посланик Ерик Рубин обяснява довеждането на гимназисти на 14 март при тренажора на самолетите Ф-16. В училище са събирали деца, които желаят да изпробват тренажора, алармираха в редакцията възмутени родители. Според Закона за предучилищното и училищното образование и Закона за политическите партии в българското училище не се допускат налагане на идеологически доктрини и извършването на политическа дейност. Изборът на Ф-16 от властта е спорен и политически, не може да го пропагандират сред децата, възмутени са родителите. Гимназистите обаче не само са били пуснати да се пробват на оригиналния симулатор \"Тест-драйв\" на американския изтребител, но са получили и подаръци - лего за сглобяване на Ф-16 и луксозен тефтер с кожена подвързия и вградена емблема на самолета. Не желаем децата ни с помощта на властта да бъдат зарибявани от американската пропаганда, негодуват родителите.  В последните седмици еврокомисар Мария Габриел също развива бурна дейност, като се среща с деца в училищата в извънучебно време. За нови срещи са предвидени дни от предстоящата ваканция от 1 до 7 април. На 26 февруари например функционерката от ГЕРБ посети Езиковата гимназия в Кюстендил под претекст, че провежда \"граждански диалог\" и разяснява идеите си за цифрова икономика. Посещенията й започнаха още миналата година, когато бе посрещната в Математическата гимназия във Варна. Също тогава за депутата от ГЕРБ Владимир Вълев бе организирана среща с ученици от Езиковата гимназия във Варна. Току-що, на 18 март, Мария Габриел е била в 18 СОУ \"Уилям Гладстон\" и т.н. В последните дни дейци на ГЕРБ усилено използват и студентската аудитория в различни висши училища за \"лекции\" и \"конференции\" уж за битката срещу фалшивите новини, на които неизменно се разяснява тезата на Цветан Цветанов, че Русия ще се намеси в изборите в България. През 2016 г. образователният министър Меглена Кунева забрани в забавачките и училищата децата да бъдат въвличани в срещи от предизборната кампания за президент, като припомни, че законът забранява политическа дейност в училище. В края на 2017 г. МОН постанови достъпът на НПО до училищата да става само с разрешение на министъра, след като съпругата на президента Десислава Радева разговаря с ученици от училище във Велико Търново за националните традиции и новите будители.        ", "date": "2019.03.22", "title": "Посолството на САЩ пропагандира Ф-16 сред ученици "}
{"url": "https://duma.bg/bsp-e-protiv-premahvaneto-na-leglata-v-detskite-gradini-n188063", "text": "Категорично против идеята за премахването на леглата в детските градини са столичните социалисти, подчерта лидерът на БСП в София Калоян Паргов. На \"Леге\" 10 той се срещна с майки от \"Триадица\", които протестират срещу липсата на места в яслите и детските градини в района. \"Премахването на леглата в детските градини противоречи на всякакви медицински и санитарни изисквания. В момента нашите експерти в образованието подготвят становище по тази тема и ще го обявим съвсем официално. За мен подобна идея е скандална\", категоричен бе Паргов. Майките от \"Триадица\" са инициирали подписка, с която искат да покажат на управляващите в Столичната община и на кмета на района, че проблемите с местата в градините и яслите наистина са сериозни. Те настояват във възможно най-кратки срокове да бъде намерено решение. Досега са събрани над 550 подписа. Паргов смята, че проблемът може да бъде решен само ако започне ударно строителство на нови градини и ясли. Лидерът на БСП в София и общинският съветник от левицата Борис Цветков са внесли доклад в СОС за възстановяване на общинска ясла в район \"Витоша\". Те имат и предложение за преустройство на общинска сграда в \"Триадица\", която да бъде временно използвана за детска градина.", "date": "2019.03.22", "title": "БСП е против премахването на леглата в детските градини"}
{"url": "https://duma.bg/sled-13-godini-zaetite-shte-badat-s-34-po-malko-n188064", "text": "През 2032 г. се очакват 2 965 700 заети във възрастта от 15 до 64 г., което е с 3,4% по-малко от 2018 г. Toва съобщи министърът на труда и социалната политика Бисер Петков на конференцията за представяне на резултатите от средносрочни и дългосрочни прогнози за развитието на пазара на труда в България. По думите му тази тенденция изисква по-ефективно използване и повишаване на квалификацията на заетите, ограничаване както на недозаетостта, така и на свръхзаетостта. \"В съответствие със световните тенденции е и прогнозираното нарастване на заетостта в образованието с около 30 700 души, което е ръст от 15,3% и в сектора на хуманното здравеопазване и социалната работа с около 12 800, което е ръст от 9,1%\", каза Петков.  Според прогнозите му през 2032 г. най-голяма заетост ще има при продавачите в магазини - 162 900 души, при административните специалисти - 121 000, водачите на тежкотоварна автомобили и автобуси - 105 600, работници в преработващата промишленост - 92 600, очаква се заетите в добивната промишленост и строителството да са 73 700. Очертава се недостиг на кадри със средно образование - около 94 000 души. В същото време е прогнозиран и структурен излишък при хората с основно и по-ниско образование и при тези с висше образование, който излишък ще бъде преразпределен там, където са налице дефицити, смята Петков.", "date": "2019.03.22", "title": "След 13 години заетите ще бъдат с 3,4% по-малко"}
{"url": "https://duma.bg/interpol-veche-ne-izdirva-saprugata-i-dashteryata-na-tsvetan-vasilev-n188062", "text": "Интерпол е анулирал червените бюлетини за издирване на съпругата и дъщерята на собственика на фалиралата КТБ Цветан Василев - Антоанета и Радосвета, съобщи на сайта си бившият банкер. Той е главен обвиняем по делото за фалита на банката, което се гледа в Специализирания наказателен съд. Василев посочва, че след разследване Централата на Интерпол е установила, че международните заповеди за арест са в нарушение на Правилника на организацията поради липсата на данни за престъпление. Решението е било взето на редовно заседание на Комисията за контрол на информацията към Централата на Интерпол през януари 2019 г., казва Василев. Той определя като репресия срещу семейството му обвиненията, повдигнати срещу съпругата му и дъщеря му, въз основа на които са били издадени бюлетините на Интерпол. Ексбанкерът намеква, че Интерпол разследва и законността на неговото издирване. До него били стигнали и новини, че се подготвят \"нови изстъпления срещу семейството му\". Антоанета и Радосвета Василеви са издирвани по искане на българската прокуратура, тъй като са обвинени в пране на пари, източени от КТБ. Преди месец разследването срещу тях е прехвърлено от Софийската градска прокуратура в Специализираната прокуратура. Вчера от прокуратурата потвърдиха, че имената им са свалени.", "date": "2019.03.22", "title": " Интерпол вече не издирва съпругата   и дъщерята на Цветан Василев"}
{"url": "https://duma.bg/dvama-nadzirateli-na-sad-zaradi-pochinal-zatvornik-n188060", "text": "Софийската градска прокуратура е внесла в Районния съд в Бургас обвинителен акт срещу надзирателите от бургаския затвор Стилиян К. и Ангел М. заради причинена по непредпазливост смърт на затворник, съобщиха вчера от СГП. Трагичният инцидент е станал на 25 март 2017 г. в килия във втора зона с повишена сигурност. Затворникът Г. Г. е загинал по мъчителен начин, след като парното в килията му се е пробило и пaра с температура 140 градуса е причинила изгаряне от 53% по кожата на главата му и попарване на дихателните пътища. Ако бъдат признати за виновни, надзирателите могат да получат до 5 години ефективна присъда. Според прокуратурата двамата надзиратели не са изпълнили законовото си задължение да осигурят защитата, безопасността и сигурността на затворника. При възникналата аварийна ситуация с парното отопление служителите не са предприели своевременно мерки за ограничаване, преодоляване и ликвидиране на последствията от нея, гласи обвинението.", "date": "2019.03.22", "title": "Двама надзиратели на съд заради починал затворник"}
{"url": "https://duma.bg/v-malko-tarnovo-gotvyat-protest-sreshtu-nov-bezhanski-lager-n188061", "text": "Жителите на Малко Търново заплашиха с протести заради плана на правителството да строи бежански лагер на територията на бившите казарми край града. Ден по-рано от обществена поръчка на МВР стана ясно, че у нас ще бъдат изградени три големи селища за мигранти на обща стойност 8,3 млн. лв. без ДДС. И това при положение, че наличните центрове и лагери стоят празни. Селището край Малко Търново ще е върху 7,5 дка и с капацитет 280 души. То ще струва 1,75 млн. лв. и ще се финансира от Европейския фонд \"Убежище, миграция и интеграция\". Хората в Малко Търново негодуват, че властта не ги е информирала за намерението си и те са научили от пресата. Местните са категорични, че няма да позволят изграждането на бежански лагер. Припомняме, че през 2017 г. общинските съветници в Малко Търново приеха декларация срещу изграждането на подобни центрове на територията на общината. С подобна позиция излязоха и други погранични общини.", "date": "2019.03.22", "title": " В Малко Търново готвят протест  срещу нов бежански лагер"}
{"url": "https://duma.bg/novite-lekarstva-idvat-nay-kasno-u-nas-n188065", "text": "Процедурата по регистрирането и реимбурсирането на нови лекарства с обществени средства у нас взема около 550 дни. Това поставя България на едно от последните места в ЕС, каза изпълнителният директор на Асоциацията на научноизследователските фармацевтични компании Деян Денев по време на форум за достъпа до лекарства. Той предупреди, че почти още толкова време ще е необходимо, ако влязат в сила новите правила, които планират здравните власти. Над 120 нови терапии са одобрени през последните 3 години от Европейската агенция по лекарствата, но едва 20% от тях са влезли в българския реимбурсен списък. Досега, за да бъде одобрена дадена нова терапия, се изискваше да няма негативна оценка на здравните технологии в някоя европейска страна, а сега ще се иска лекарството да има поне 3 положителни оценки, и то в конкретни 10 референтни държави.  Досега една терапия, за да бъде плащана от НЗОК трябваше да бъде покривана с обществени средства в 5 от 27-те страни на ЕС, но занапред се предвижда да бъде покривана в 5 от конкретни 10 референтни държави със средства от най-големия им фонд. Eксперти смятат, че е желателно да отпадне изискването задължително да се сравнява и да се търсят поне 3 положителни оценки на здравните технологии в 10 референтни страни. Вместо това трябва да се разчита на българската оценка.  У нас все още няма и наредба, която да урежда ползването на нерегистрирани лекарства от болни, които са в тежко състояние и може да не дочакат регистрацията.", "date": "2019.03.22", "title": " Новите лекарства идват най-късно у нас"}
{"url": "https://duma.bg/frantsiya-i-irlandiya-na-razlichno-mnenie-za-brekzit-n188133", "text": "Великобритания ще излезе от Европейския съюз на 12 април, ако британските депутати отново отхвърлят сделката за Брекзит и британското правителство не успее да представи нов надежден план, заяви днес неназован представител на френското президентство, предаде Ройтерс, цитирана от БТА. Това противоречи на позицията на някои други страни членки на ЕС и на европейски представители, които казват, че \"вратата за ново удължаване на срока за Брекзит може да остане отворена\", отбелязва агенцията. Подобна е позицията например на Ирландия. Днес ирландският министър по европейските въпроси Хелън Макенти каза, че не е задължително Великобритания да напусне ЕС на 12 април, дори ако не успее дотогава да одобри сделката за Брекзит и заяви, че няма да участва в европейските избори, предаде Ройтерс. ЕС взе решението за датата 12 април снощи, в първия ден от срещата си на върха в Брюксел. Ако до 12 април Великобритания не успее да ратифицира сделката за Брекзит, тя трябва да каже на ЕС дали ще организира европейски избори в периода 23-26 май, което би проправило пътя за по-дълго отлагане на Брекзит, решиха европейските лидери. Ако не стане ясно, че британците ще участват в европейските избори, няма да има възможност за по-нататъшно удължаване. Но в същото време това не значи, че 12 април е крайната дата. Това значи, че британците трябва да ни представят график какво правят или да ни изложат плановете си. Това премахва възможността за излизане от ЕС \"за 24 часа\", каза днес Макенти. Великобритания ще излезе от Европейския съюз на 12 април, ако британските депутати отново отхвърлят сделката за Брекзит и британското правителство не успее да представи нов надежден план, заяви днес неназован представител на френското президентство, предаде Ройтерс, цитирана от БТА. Това противоречи на позицията на някои други страни членки на ЕС и на европейски представители, които казват, че \"вратата за ново удължаване на срока за Брекзит може да остане отворена\", отбелязва агенцията. Подобна е позицията например на Ирландия. Днес ирландският минис ър по европейските въпроси Хелън Макенти каза, че не е задължително Великобритания да напусне ЕС на 12 април, дори ако не успее дотогава да одобри сделката за Брекзит и заяви, че няма да участва в европейските избори, предаде Ройтерс. ЕС взе решението за датата 12 април снощи, в първия ден от срещата си на върха в Брюксел. Ако до 12 април Великобритания не успее да ратифицира сделката за Брекзит, тя трябва да каже на ЕС дали ще организира европейски избори в периода 23-26 май, което би проправило пътя за по-дълго отлагане на Брекзит, решиха европейските лидери. Ако не стане ясно, че британците ще участват в европейските избори, няма да има възможност за по-нататъшно удължаване. Но в същото време това не значи, че 12 април е крайната дата. Това значи, че британците трябва да ни представят график какво правят или да ни изложат плановете си. Това премахва възможността за излизане от ЕС \"за 24 часа\", каза днес Макенти. ", "date": "2019.03.22", "title": "Франция и Ирландия на различно мнение за Брекзит"}
{"url": "https://duma.bg/ostri-reaktsii-sreshtu-tramp-za-golanskite-vazvisheniya-n188124", "text": "Изявлението на Доналд Тръмп, че признава Голанските възвишения за израелска територия, предизвикаха остри международни реакции. Първа, очаквано, реагира Сирия, която осъди \"безотговорните действия на американския президент\". В изявление, публикувано от сирийската държавна информационна агенция, се казва, че това показва \"сляпата пристрастност\" на САЩ към Израел. Сирия е решена да възстанови района \"чрез всички налични средства\". Израел превзема Голанските възвишения от Сирия през 1967 г. и ги анексира през 1981 г. в ход, който не е признат в международен план. Действията и коментарите на Тръмп отмениха десетилетия американска политика по този въпрос. Той обясни, че платото е от \"критично стратегическо и важно значение за сигурността на Държавата Израел и регионалната стабилност\". Израелският премиер Бенямин Нетаняху благодари на Тръмп с телефонно обаждане за това, че \"прави история\". Русия оцени негативно изявлението на Тръмп. Без съмнение подобни призиви могат значително да дестабилизират и бездруго напрегнатата обстановка в Близкия изток. Във всеки случай, тази идея сама по себе си по никакъв начин не допринася за целите и задачите на уреждането на конфликта в Близкия изток, а по-скоро обратното, коментира говорителят на руския президент Дмитрий Песков. Инициативата на Тръмп беше разкритикувана също така от Дамаск, Брюксел, Техеран и Анкара.  Президентът на Турция Реджеп Ердоган реагира изключително остро. В изказване по време на срещата на върха на Организацията за ислямско сътрудничество Ердоган настоя, че Турция \"не може да допусне легитимирането на окупацията на Голанските възвишения\", предупреждавайки, че решението на Вашингтон може да доведе до нова криза в региона на Близкия изток. Иран също обяви хода на Вашингтон за \"неприемлив\" и \"незаконен\".", "date": "2019.03.22", "title": "Остри реакции срещу Тръмп за Голанските възвишения"}
{"url": "https://duma.bg/nyama-da-ima-dalgo-otlagane-na-brekzit-n188117", "text": "Няма да има дълго отлагане на Брекзит. Великобритания ще напусне Европейския съюз преди евроизборите тази тодина, а само от Лондон зависи дали това ще стане със споразумение или без.  Това послание отправиха лидерите на 27-те страни членки на ЕС, които се събраха на среща на върха вчера в Брюксел. Великобритания има срок до 12 април да одобри споразумението или ще напусне общността без сделка. Решението обявиха на съвместна пресконференция шефът на Еврокомисията Жан-Клод Юнкер и председателят на Европейския съвет Доналд Туск. Всички варианти са възможни до 12 април, казаха те и потвърдиха, че ЕС продължава подготовката за излизане без сделка. Няма да има предоговаряне на постигнатите вече условия в споразумението с Лондон. Ако депутатите отхвърлят за трети път сделката, то Лондон до 12 април трябва да обяви пред Европейския съвет какво следва. Ако депутатите този път подкрепят споразумението, Великобритания ще получи удължаване на срока за напускане до 22 май. Британският премиер Тереза Мей, видимо изтощена, направи изказване, в което обясни, че е изключително важно депутатите да подкрепят сделката.  Евролидерите вече са подготвени за вариант Брекзит без сделка или удължаване, но не и до 30 юни, както поиска Мей първоначално. Причината е, че при такава отсрочка Великобритания ще трябва да участва в изборите за Европейски парламент през май.", "date": "2019.03.22", "title": "Няма да има дълго отлагане на Брекзит"}
{"url": "https://duma.bg/elena-yoncheva-pravitelstvoto-na-borisov-ne-uspya-da-osashtestvi-nito-edin-znachim-za-balgariya-proekt-n188132", "text": "„Тук сме за да открием АЕЦ-Белене и това нямаше да бъде шега, защото действително 2019 г. Белене трябваше да заработи“. Това заяви днес пред журналисти в Плевен депутатката Елена Йончева, пише БТА. „Правителството на Борисов не успя да осъществи нито един значим за България проект“, допълни тя. По думите й то е спряло три големи енергийни проекта и в момента \"не само шалтера на българската енергетика се държи от Анкара, но и кранчето\". Според нея днес нямало да се говори за предстоящо увеличение на цената на електроенергията, ако проектът АЕЦ-Белене е бил стартиран. Преди 10 години казахме, че ако проектът Белене не бъде построен, България ще бъде енергийно зависима и ще купува електроенергия извън България, каза Йончева. Тя коментира и, както се изрази, \"аферата с апартаментите с водещи политици от ГЕРБ\". Според нея тя показвала \"модела на управление\". Проблемът е много по-голям, защото показва как в България се гласуват лобистки закони, коментира депутатката. Комисията за противодействие на корупцията се е  самосезирала, но дали тази Комисия може да направи обективно разследване, след като нейният състав и председател са назначени по предложение на ГЕРБ и Цветан Цветанов, попита Йончева. Можем ли да се доверим на председателя й - Пламен Георгиев, след като той е лицето, което спря разследването по аферата \"Ало Ваньо\", добави тя. Йончева припомни документ на ЕК от края на февруари, в който се казва, по думите й, че две трети от сигналите за корупция сред видни български политици, не се разследват. Според нея \"видните български политици\" са тези, които вече 10 години управляват. На въпрос тя отговори, че последните 10 години се наблюдава \"прогресивно убийство на българската журналистика\". \"Не мога да остана безучастна. За съжаление това убийство не може да бъде спряно от българската журналистика и аз си дадох сметка затова. Всичко правят управляващите да превърнат журналистиката в един пиар. Правят репортерите зависими от цялата схема, която създават. Аз вярвам, може би наивно, че всеки от нас има шанс да спре това\", заяви Йончева. Тя посочи, че това е била нейната мотивация да влезе в политиката. \"Моята мотивация е да спрем тази организирана престъпна група, която заграбва България и която убива всички нас\", каза Йончева и изрази убеденост, че действията срещу това трябва да бъдат в две посоки - от България и от ЕП. „Тук сме за да открием АЕЦ-Белене и това нямаше да бъде шега, защото действително 2019 г. Белене трябваше да заработи“. Това заяви днес пред журналисти в Плевен депутатката Елена Йончева, пише БТА. „Правителството на Борисов не успя да осъществи нито един значим за България проект“, допълни тя. По думите й то е спряло три големи енергийни проекта и в момента \"не само шалтера на българската енергетика се държи от Анкара, но и кранчето\". Според нея днес нямало да се говори за предстоящо увеличение на цената на електроенергията, ако проектът АЕЦ-Белене е бил стартиран. Преди 10 години казахме, че ако проектът Белене не бъде построен, България ще бъде енергийно зависима и ще купува електроенергия извън България, каза Йончева. Тя коментира и, както се изрази, \"аферата с апартаментите с водещи политици от ГЕРБ\". Според нея тя показвала \"модела на управление\". Проблемът е много по-голям, защото показва как в България се гласуват лобистки закони, коментира депутатката. Комисията за противодействие на корупцията се е самосезирала, но дали тази Комисия може да направи обективно разследване, след като нейният състав и председател са назначени по предложение на ГЕРБ и Цветан Цветанов, попита Йончева. Можем ли да се доверим на председателя й - Пламен Георгиев, след като той е лицето, което спря разследването по аферата \"Ало Ваньо\", добави тя. Йончева припомни документ на ЕК от края на февруари, в който се казва, по думите й, че две трети от сигналите за корупция сред видни български политици, не се разследват. Според нея \"видните български политици\" са тези, които вече 10 години управляват. На въпрос тя отговори, че последните 10 години се наблюдава \"прогресивно убийство на българската журналистика\". \"Не мога да остана безучастна. За съжаление това убийство не може да бъде спряно от българската журналистика и аз си дадох сметка затова. Всичко правят управляващите да превърнат журналистиката в един пиар. Правят репортерите зависими от цялата схема, която създават. Аз вярвам, може би наивно, че всеки от нас има шанс да спре това\", заяви Йончева. Тя посочи, че това е била нейната мотивация да влезе в политиката. \"Моята мотивация е да спрем тази организирана престъпна група, която заграбва България и която убива всички нас\", каза Йончева и изрази убеденост, че действията срещу това трябва да бъдат в две посоки - от България и от ЕП. ", "date": "2019.03.22", "title": "Елена Йончева: Правителството на Борисов не успя да осъществи нито един значим за България проект"}
{"url": "https://duma.bg/yotova-da-tsenim-uchitelskata-profesiya-kakto-povelyavat-balgarskite-traditsii-n188130", "text": "Ако искаме най-свидното – децата ни, утре да живеят в един по-добър свят, трябва да ценим учителската професия, да се борим за нейното място, да уважаваме учителите. Така, както повеляват традициите на българското образование.“ Това заяви вицепрезидентът Илияна Йотова в приветствието си по повод 140-ата годишнина на 55 Средно училище „Петко Каравелов“ в столицата. Илияна Йотова бе официален гост на тържествения концерт, който се проведе в зала 1 на Националния дворец на културата, съобщиха от прессекретариата на държавния глава. Илияна Йотова определи родителите като най-големите съюзници на учителите в тяхното дело. „Учителите не са наши опоненти. Те също са родители, те имат нашите тревоги и съмнения, надежди и мечти. Трябва да работим заедно с тях за децата ни“, отбеляза вицепрезидентът. На учителите Илияна Йотова пожела сила и кураж в мисията да дават знания, да възпитават, да изграждат личности. „Вие имате много важна задача – да се справяте с агресията и отчуждението, да компенсирате онова, което ние, родителите, често забравяме да казваме на децата си. Благодаря Ви от сърце“, заяви вицепрезидентът. Да бъдат добри и толерантни пожела на учениците Илияна Йотова. „Най-добрият лек за всички злини е свободата. Това бе веруюто на вашия патрон Петко Каравелов. Бъдете му верни и вие. Бъдете свободни хора! Не се страхувайте да отстоявате мнението си, бъдете сигурни в себе си дори да срещате съпротива“, заяви вицепрезидентът. „Модерна България е във ваши ръце, силна държава се гради от силни личности“, подчерта Илияна Йотова.", "date": "2019.03.22", "title": "Йотова: Да ценим учителската професия, както повеляват българските традиции"}
{"url": "https://duma.bg/4-godini-gratisen-period-za-novata-pensionna-formula-n188131", "text": "Следващите четири години бъдещите пенсионери ще имат право да избират по коя формула да се изчислява пенсията им. Това обяви социалният министър Бисер Петков в кулоарите на парламента. По думите му това е решение, което съвместно са взели социалното ведомство и НОИ. Ще има и възможност пенсионерите, които са се пенсионирали от 1 януари 2019 година, да поискат преизчисление по старата формула. Срокът    , в който могат да го направят, е 6 месеца.  Преходът с възможност на ползване на стария или на новия модел  ще трае до началото на 2023 година. Говоря за преходна разпоредба, с която да се даде правна възможност на лицата при пенсиониране да изберат при изчисляване на индивидуалният им коефициент да участват и периодите, които с промените беше решено да отпаднат. Тоест, ако бъде подкрепена такава промяна и влезе в сила, в бъдеще хората ще имат възможност, право при заявяване за отпускане на пенсия да поискат пенсията им да бъде изчислена и по стария ред, старата методика, която беше действаща до края на 2018 година, посочи той. След като мине срокът, избран и заради средносрочната бюджетна прогноза, отново ще се направят изчисления и ще се прегледа формулата на пенсиониране, обясни Бисер Петков.", "date": "2019.03.22", "title": "4 години гратисен период за новата пенсионна формула"}
{"url": "https://duma.bg/meditsinskite-sestri-izlyazoha-na-protest-n188095", "text": "Медицинските сестри протестираха за втори път. Националният им протест е подновен, след като изтече 20-дневният срок, който те дадоха на министъра на здравеопазването Кирил Ананиев, за да набележи мерки за решаване на проблемите в сектора. Акцията започна със скандирания \"Оставка\", а недоволството им е подкрепено от Националния синдикат на работещите в здравеопазването. Ден след срещата си с Ананиев сестрите бяха категорични, че ще отстояват исканията си с протести всеки ден, тъй като не им е представено никакво решение. Министърът им обеща работна група от експерти на МЗ и представители на съсловието да започне от 26 март разработването на нова методика за заплатите. Методиката ще бъде задължителна за държавните болници, а за общинските ще решава местната власт. Наливане на пари без правила ще задълбочи проблема, смята Ананиев. До 30 юни трябва да се работи и по медицинските стандарти.    България е на предпоследно място в ЕС по брой сестри след Гърция - 420 на 100 хил. души население, а в южната ни съседка те са 380. Средно за ЕС са 820 на 100 хил. Ананиев повтори, че ще се увеличи със 150 бройки приемът на специалисти по здравни грижи. МЗ щяло да поеме стипендиите на специализанти по обща медицина, педиатри и други дефицитни специалности. От началото на седмицата Ананиев имал срещи с асоциациите на университетските болници, на областните и др., от които станало ясно, че не всички болници могат да приложат колективния трудов договор от 2018 г. Анализът на възнагражденията и човешкия ресурс на болниците с над 50% държавно участие и на общинските показал огромни разлики в заплатите на медицинския персонал, съвършено различни били методиките на разпределяне на парите, нямало общ механизъм. Според Ананиев ще бъдат достатъчни 77-78 млн. лв., за да може основните заплати на сестрите да достигнат минимума от КТД - 950 лв. \"Първо трябва да се погледнат приходите на болниците. Няма как министърът да определя заплатите\", коментира председателят на здравната комисия Даниела Дариткова.  \"Подкрепяме всяко искане за увеличение на възнаграждението, но в момента не подкрепяме формата на ежедневен протест на медсестрите\", коментира вчера зам.-председателят на Федерацията на синдикатите в здравеопазването към КНСБ д-р Пламен Радославов. Омбудсманът Мая Манолова коментира пред ДУМА, че ще подкрепи сестрите във всичките им действия.", "date": "2019.03.22", "title": "Медицинските сестри излязоха на протест"}
{"url": "https://duma.bg/borisov-namekna-che-atakata-sreshtu-zamestnika-mu-e-ot-sasht-n188069", "text": "Намек, че атаката срещу Цветан Цветанов идва от САЩ, направи премиерът Бойко Борисов. На въпрос за имотните сделки на заместника си, без видима връзка, той започна да обяснява за промяна в позициите на президентството в полза на американските Ф-16. Всичко било много добре планирано. Борисов цитира тв участие на президентския съветник Иво Христов, от което личал \"рязък завой\" в отношенията им с Вашингтон. Борисов търсел обяснение. Цветанов също трябва да си направи изводите, защото сега пак заминава за Щатите на конференция за сигурност, откъде дойде тази атака по това време. Можеше да дойде след изборите, можеше да дойде по-рано.\", заяви премиерът. Борисов ще събере Изпълнителната комисия, за да обсъдят случая. Темата не му била приятна. Той все пак обеща дори и да няма престъпление, да има много тежки решения. Сезирани са прокуратурата и КОНПИ и премиерът щял да изчака \"кратко\", преди да вземе мерки. Той обаче бил ядосан, че ги удря толкова \"гадост\" за нещо толкова битово, елементарно и гадно. Преди да вземе отношение по казуса, той атакува БСП. \"Червената буржоа след 1944 г. какво правеше? Кой живееше в най-хубавите апартаменти тогава - на \"Позитано\", на \"Оборище\", в центъра? Те ще ми говорят сега за апартаменти! А ние в село Банкя си карахме жигулитата и им гледахме мерцедесите\", разгневи се Борисов. \"Децата и внуците\" на убийците на Атанас Буров \"напъвали\" към Брюксел като троянски коне. Междувременно Цветанов се изнерви от думите на Румен Радев. \"Щом президентът вече взима страна за апартаментите, може да си направите равносметка преди изборите каква е опорната точка на БСП\", коментира гербаджията. Той се оплака, че атаките срещу него винаги били предизборни.", "date": "2019.03.22", "title": " Борисов намекна, че атаката срещу заместника му е от САЩ"}
