{"url": "http://www.duma.bg/node/173466", "text": "След тримесечно турне в столицата подвижната платформа за съвременно изкуство в публична среда се завръща в Пловдив в очакване на Европейска столица на културата 2019, а другия месец влиза в програмата на Vienna Contemporary Art Fair. Павилионът от 7 септември ще гостува в града под тепетата с провокативна инсталация на Райнхолд Зисер, която ще остане достъпна за публиката в рамките на месец. \nИнициативата цели да подкани публиката не само да наблюдава, но и активно да участва в създаването на забележителна артистична продукция. В следващите няколко месеца ще осъществи културен обмен и участие на международната културна сцена. \nПлатформата на Fluca ще представи Камен Стоянов в програмата на арт панаира Vienna Contemporary в Notgalerie с фотографския проект \"Фантазията е по-важна\". Галерията е явление в културния пейзаж на австрийската столица, тъй като се помещава в бивша църква на брега на реката. В последните години това е и едно от най-активните независими пространства за съвременно изкуство във Виена. Стоянов заснема три къщи за гости в Марчево, проектирани така, че да привличат платежоспособни хора в селото, също както бившата църква примамва посетители в Seestadt, предлагайки изкуство.   \n \t\n", "date": "2018.08.21", "title": "Подвижната платформа за съвременно изкуство се завръща в Пловдив"}
{"url": "http://www.duma.bg/node/173469", "text": "Продуцентите на \"The Illusionists: direct from Broadway\" анонсираха най-новото си европейско турне след завръщането от изключително успешните си прояви в Ню-Йорк, Лондон и Азия. С приключването на сезон 2017-2018 представлението вече държи рекорда за най-продавано шоу в рамките на една седмица - залите the Marquis и Neil Simon Theatres (Бродуей), the Shaftesbury Theatre (Западен Лондон), the Sydney Opera House (Сидни), the Arts Centre Melbourne (Мелбърн) и the Auditorio Nacional (Мексико сити) бяха разпродадени за дни. \nСлед разбиването на бокс офисите по света най-големият спектакъл в историята на Бродуей е готов да завладее и София в началото на 2019 г. Най-великите илюзионисти ще завладеят публиката в зала 1 на НДК от 17 до 20 януари. \nУдивителното шоу представя най-добрите илюзионисти в света - Luis De Matos (Мастърът/The Master Magician), James More (Измамникът/The Deceptionist), Enzo (Незабравимият/The Unforgettable), Andrew Basso (Измъкващият се/The Escapologist), Yu Ho-Jin (Манипулаторът/The Manipulator), Kevin James (Изобретателят/The Inventor) и Sos & Victoria (Трансформиращите се/ The Transformationists). \nДо момента милиони хора по света са видели изпълненията им в продукцията, която представя невероятните им таланти заедно на сцената. Зрители от цял свят станаха свидетели на изумителни трикове и илюзии, левитация, четене на мисли и изчезване, а смаяните бяха от всички възрастови групи. \nБилети за \"Илюзионистите: Директно от Бродуей\" ще се продават от сряда, 22 август, в 10 ч. в мрежата на Eventim.bg, онлайн и касите на НДК. \n * \"Худини по седем пъти!\" The Wrap (US) \n* \"Дори и само първите пет минути си заслужават цената на билета!\" Blackpool Gazette (UK) \n* \"Стани свидетел на невъзможното. Илюзионистите ще ви го доставят многократно!\" Nottingham Post (UK) \n* \"Няма да повярвате на очите си! \"Илюзионистите\" е невероятно шоу! Веднага след края му отидохме да си купим билети, за да го видим още веднъж! И още веднъж! И още веднъж! Бяхме опиянени и смаяни през цялото време!\" 5 звезди (ревю от Lostkany) \n* \"Определено препоръчваме това шоу за всички възрасти. Има от всичко - комедия, напрежение, фантастична магия!\" 5 звезди (ревю от Capealoha)   Последвайте The Illusionists във Facebook   \n \t\n", "date": "2018.08.21", "title": "Идва най-великото шоу за илюзионисти  "}
{"url": "http://www.duma.bg/node/173465", "text": "Учени доказаха, че мъжете съобразяват по-бързо, взимат най-верните решения и понасят стресовите ситуации по-добре от жените, пише изданието \"Сел\". Екип от университета във Вашингтон проведе уникален експеримент, с който провери реакциите спрямо графична информация. Въпреки че обработката на данните, получена чрез зрението, е на едно и също ниво при двата пола, изследователите констатираха, че именно мъжете взимат най-правилните и рационални решения въз основа на тези възприятия. \nКато цяло мозъкът на жените обработва постъпващата информация от 25 до 75 на сто по-бавно в зависимост от особеностите на данните. Това не позволява на представителките на нежния пол правилно да отговарят на контролните въпроси, позволяващи да се оценят когнитивните им способности. \nИнтересното в случая е, че най-остра реакция и бърза обработка на данните са наблюдавани не при здравите мъже, а при индивидите с нарушения в психичното развитие. Специалистите смятат, че мозъчните процеси при тези хора са съпроводени с понижено регулиране на невронната активност, което води до по-бързи реакции и по-остро възприятие на информацията.   \n \t\n", "date": "2018.08.21", "title": "Мъжете мислят по-бързо"}
{"url": "http://www.duma.bg/node/173467", "text": "Музикантите от \"Big Sexy Noise\", известни като \"Нечестивото трио\", ще закрият летния сезон на радиофестивала \"Аларма пънк джаз\" на 27 август, понеделник, в Първо студио на БНР. На сцената в 21.30 ч. ще излязат легендите Лидия Лънч (вокали), Джеймс Джонстън (китари) и Йън Уайт (барабани). Събитието е част от отбелязването на 10-годишнината на предаването за алтернативна култура \"Аларма\" и фестивала \"Аларма пънк джаз\" на Българското национално радио. \nБилети за концерта се продават онлайн в системата на EpayGo и на касите на EasyPay в цялата страна на цена 27 лв., а на входа преди концерта ще струват 30 лв.   \n \t\n", "date": "2018.08.21", "title": "\"Нечестивото трио\" в Първо студио на БНР"}
{"url": "http://www.duma.bg/node/173464", "text": "Ли Шаочуан квинтет, който бе представен за първи път на българска сцена по време на Банско джаз фест, зарадва ценители с фантастични музикални импресии. Атрактивната китайска група не пропусна да опита и огнено питие, идващо от родната им страна. Специално приготвените от миксолозите Александър Симеонов и Нели Димитрова коктейли Green Fire, Dragons Tears, Asian Mystery се превърнаха в любими на публиката. \nВиртуозните музиканти покориха всички с импровизации и с факта, че залагат на мистериозно питие. Партньор на престижния форум бе най-награждаваната азиатска напитка Маутай, България. Тя е резултат от традиционно производство с вековни традиции, което минава през 8 ферментации и 7 дестилации. Напитката е най-известната марка байджу, продукт, превърнал се в национален символ на Китай. Произвежда се от сорго - вид житна култура, без глутен, която издържа на високи температури и засушаване. Неслучайно я определят като питието на дипломацията. На азиатския еликсир, в който специалистите откриват над 1200 аромата и нюанса, се насладиха и звездите на родната джаз сцена Васил Петров, Петя Буюклиева и радиокорифеят Тома Спространов. Маутай е определян от експертите като \"алкохол с най-дълъг послевкус\", а кулинарните гурута го сочат като най-подходящ партньор на азиатската кухня.     \n \t\n", "date": "2018.08.21", "title": "Китайски квинтет залага на мистериозна напитка"}
{"url": "http://www.duma.bg/node/173468", "text": "Сватбата е най-важният и дългоочакван ден в живота на всяка влюбена двойка. Но понякога възникват трудности в организацията на събитието и младоженците се нуждаят от помощ. Какво се случва, когато са на две противоположни мнения за това как трябва да изглежда тържеството? Ще успеят ли професионалисти в организирането на подобни церемонии да помогнат на бъдещите семейства - става ясно в \"Коя сватба искам?\". Поредицата ще се излъчва от днес, 21 август, в 21,00 ч. по TLC. \nОпитни специалисти представят на клиентите си три различни тържества: едното е еквивалент на това, което булката иска да похарчи, другото се съобразява с ценовия диапазон на младоженеца, а третото е компромисен вариант, който включва по малко и от двете. Уловката обаче е, че двойката не знае цената на тези сватби до края на експеримента. Накрая ще се съгласят на определен бюджет и ще изберат мечтана церемония.   \n \t\n", "date": "2018.08.21", "title": "\"Коя сватба искам?\" помага на младоженци"}
{"url": "http://www.duma.bg/node/173504", "text": "17 съоръжения по магистралите \"Тракия\" и \"Хемус\" са в лошо експлоатационно състояние. Това заяви вчера на брифинг в МС министърът на регионалното развитие и благоустройството Николай Нанков. Той оповести резултатите от проверката на мостовите съоръжения от пътната инфраструктура в България, която премиерът Борисов разпореди след трагедията с падналия виадукт край италианския град Генуа, при която загинаха много хора. \nМиналата година ремонтирахме 7 съоръжения по двете магистрали, а тази година, от тези 17 съоръжения, понастоящем ремонтираме 5, уточни регионалният министър. Според Нанков ресурсът за ремонтирането на тези съоръжения е над 130 млн. лева.  \nЩе създадем необходимата организация на движението, каза той. Нанков призова водачите да бъдат търпеливи, преминавайки през участъци, на които текат ремонтни дейности, защото това се прави в името на тяхната безопасност. \"Не трябва да чертаем апокалиптични картини. Поддържани са в съответни конструктивни и експлоатационни характеристики, в нелошо състояние, но експлоатационният им срок от 40-45 години е на път да изтече. Ако тази и следващата година не извършим тези планови ремонти, ни грози опасността след 3-4 години да затворим в някои участъци и двете магистрали\", допълни още Николай Нанков. \n От АПИ съобщиха вчера, че вследствие на авария по електропреносната мрежа временно е прекъснато осветлението в тунел \"Кривия\" на път I-1 (E-79) Благоевград - Кулата в района на Кресненското дефиле. От пътната агенция призоваха шофьорите да се движат с повишено внимание в съоръжението.   \n \t\n", "date": "2018.08.21", "title": " 17 съоръжения по \"Тракия\" и \"Хемус\" са в лошо състояние"}
{"url": "http://www.duma.bg/node/173500", "text": "От вчера до 24 август е спряна топлата вода в столичните квартали \"Лагера\", \"Хиподрума\", \"Крива река\", \"Иван Вазов\", Медицинска академия, ВМА, НДК и части от квартал \"Буката\", съобщиха от \"Топлофикация - София\". До 29 август поради строителството на участък на метрото е спряно подаването на топла вода към квартал \"Буката\" в няколко района. \nОт 27 август до 31 август пък ще бъде спряна топлата вода към потребителите от кварталите: \"Красна поляна\" - 1,2 и 3 част, \"Западен парк\", \"Гевгелийски\", \"Разсадника\", \"Илинден\" и \"Сердика\". \nОт компанията уточняват, че ще извършат обследване и належащи ремонти по топлопреносната мрежа, като целта е да се избегнат аварийни ситуации през зимата.   \n \t\n", "date": "2018.08.21", "title": "Столични квартали остават без топла вода"}
{"url": "http://www.duma.bg/node/173503", "text": "До края на годината ще се открият процедурите за всички големи проекти на Националната компания \"Железопътна инфраструктура\" (НКЖИ), съобщи по БНР Мария Чакърова, директор \"Стратегическо развитие и инвестиционни проекти\" в компанията. \"Става въпрос за финансирането на два големи проекта по Оперативна програма \"Транспорт и транспортна инфраструктура\" и за четири други по Механизма за свързана Европа. Те са на обща стойност над 1 млрд. лева и са по направлението сръбска граница - турска граница и от Пловдив до Бургас\", каза експертът. \nСпоред сложността и броя на офертите изпълнители ще се избират в период между три и четири месеца. \"В зависимост от спецификата на обществените поръчки, съотношението между цена и техническа оферта е различно. В някои от поръчките е много по-важно да изискаш качество на изпълнението и опит на изпълнителите, в други цената е водеща\", посочи Чакърова. \"Разчита се на компании с опит. Има интерес и от международни консорциуми - каза Чакърова. - Целта на проектите е скоростта на движение да се повиши до 160 км/ч, както и да се въведе система за автоматизирано управление на влаковата работа.\" \nТази година НКЖИ е предвидила да инвестира и повече от 4 млн. лв. в преустройството на възлови гари. Финансират се обекти извън основната мрежа, както и такива, които няма да получат европейски пари като Змейово - Тулово и Реброво - Своге. След ремонта на Централната гара на София, както и на тези в Пазарджик и Бургас, още три ключови жп гари ще бъдат модернизирани с евросредства - Подуяне, Казичене и Искър. Стойността на проекта е 7,4 млн. лв., от тях безвъзмездната помощ е 3,6 млн. лв. Трябва да се избере изпълнител, крайният срок за оферти е 23 август. Строителството ще започне догодина и ще приключи през 2020 г. Ще се открият и процедури за други три гари - Карнобат, Нова и Стара Загора. Срокът за тях е 2021-2022 г., добави Мария Чакърова.     \n \t\n", "date": "2018.08.21", "title": "До края на годината откриват процедурите за големи жп проекти"}
{"url": "http://www.duma.bg/node/173502", "text": "Нова система за електронен обмен на информация, наречена PCS, ще бъде внедрена скоро в българските пристанища. Тя ще бъде изградена от Държавно предприятие \"Пристанищна инфраструктура\" (ДППИ), съобщи неговият генерален директор Ангел Забуртов, цитиран от в. \"Черно море\"  Благодарение на електронната платформа участниците в логистичната верига ще получават навременна информация още преди пристигането на кораба. Ако кораб тръгне от Истанбул към Варна, още при неговото отплаване цялата нужна информация вече е в българския порт и всички служби, агенции, оператори имат цял ден на разположение да я обработват, дава пример Забуртов. Така обработването на товара може да започне на минутата при акостирането на терминала. Според Забуртов ще бъде намалена административната тежест и ще бъде премахнат хартиеният документооборот. Ангел Забуртов припомня, че това е поредният елемент от системата на общата информационна среда в морската индустрия, която ДППИ изгражда от години. Тя вече включва  системи за планиране на маневрите в пристанищата (MOVER), за управление на трафика  (VTMIS), а също и националния център за електронен документооборот в морския транспорт (Maritime Single Window).    \n \t\n", "date": "2018.08.21", "title": "Ще има нова информационна система на пристанищата"}
{"url": "http://www.duma.bg/node/173501", "text": "Основният проблем на българския туризъм е, че не е ясно как се управлява секторът и защо от него изчезват милиарди. Това коментира пред БТВ бившият ресорен заместник-министър Бранимир Ботев. Според него не са коректни обявените от ведомството данни за броя летовници в страната. \"Говори се за близо 9 млн. туристи, а в същото време туристите, които реално са осъществили нощувки в България, са от порядъка на 3,5 млн.\", обясни той. \"Останалите са или транзитно преминаващи, или посетители - това не са туристи. Или някъде другаде изчезват тези цифри - ако ние наистина имаме 9 млн. туристи, има 17 млн. нощувки, които отчита НСИ, които грижливо се пропускат и не се казват. Някой ще повярва ли, че идват туристите в България, стоят два дни и си тръгват?\", запита той. \nБотев призна, че бил \"посъветван\" да не прави толкова остри коментари, но не посочи от кой. В същото време заяви, че очаква с нетърпение срещата в съда с министъра на туризма Николина Ангелкова, която заплаши да го съди за клевета. Бившият заместник-министър обяви отново, че начинът, по който се управлява туризмът от Ангелкова и хората около нея, предоставя индустрията в ръцете на мутрите.   \n \t\n", "date": "2018.08.21", "title": "От българския туризъм изчезват милиарди"}
{"url": "http://www.duma.bg/node/173470", "text": "Рисунки на плевенски деца от школа \"Колорит\" участват в два конкурса в Япония. Творбите на малките художници ще се състезават на престижни световни форуми в Канагава и Токио, информира БНР. Школа \"Колорит\" е добре позната в Япония, тъй като рисунката \"Българска мома\" на Венислав Ангелов, възпитаник на артпедагога Мая Ананиева, е избрана и отпечатана в японски учебник по изобразително изкуство. Мая Ананиева, която и сега очаква признание за таланта на плевенските деца, каза: \"В Канагава винаги темата е свободна, така че дават възможност на децата от цял свят да пресъздадат своите емоции. В Токийския конкурс винаги имаме поставена тема. Тази година тя е свързана с международната година на храненето - \"Радостта от храненето\". Журирането е на много нива. Десетки хиляди рисунки пристигат от цял свят. Там участниците са от близо 70-80 страни, понякога повече. Вярвам, ще бъде успешно участието ни в двете световни изложби, защото децата работиха вдъхновено.\"     \n \t\n", "date": "2018.08.21", "title": "Рисунки на деца от Плевен на конкурси в Япония"}
{"url": "http://www.duma.bg/node/173471", "text": "\"Догодина по същото време\" по Бърнард Слейд е планиран в програмата на Сити Марк арт център още в първите дни на новия сезон. Пиесата ще се играе на 17 септември от 19.30 ч. в салона на бул. \"Янко Сакъзов\" 30. Продуценти са Лилия Грънчарова и Влади Въргала, режисьор, преводач и адаптация Георги Михалков. Участват Лилия Маравиля и Христо Шопов. Сценография и костюми Антония Попова, авторска музика Иван Драголов. Двама души, двама напълно непознати, се срещат в един забутан мексикански ресторант, някъде накрая на света. И двамата са женени, и двамата щастливо, и двамата имат всеки по четири деца. Срещат се, за огромна своя изненада се пожелават и без абсолютно никакви задръжки се оказват в едно легло. Почти банално начало. Обаче баналната изневяра се оказва начало на един епос, надхвърлящ с много отделните съдби, дребните и големи проблеми, които всеки от тях вкарва в тази връзка. Епос, в който с брилянтно чувство за хумор, ирония и малко тъга, тази история се превръща в митология или една любов, срещу която времето е безсилно. Сити Марк арт център е във ваканция през август, а залата и билетната каса отварят на 3 септември.     \n \t\n", "date": "2018.08.21", "title": "\"Догодина по същото време\" в Сити Марк арт център"}
{"url": "http://www.duma.bg/node/173472", "text": "През септември ранна живопис на Петер Паул Рубенс \"Избиването на младенците\" (около 1610 г.) се отправя към музея \"Рубенсхуис\" в Антверпен, където художникът живее и работи, за самостоятелно представяне (26 септември - април 2019 г.) по време на фестивала Антверпен Барок 2018, информира ArtPrice.bg. Работата е подарена през 2008 г. на Художествената галерия на Онтарио (AGO) в Торонто от колекционера Кен Томсън, който я купува през 2002 г. в \"Сотбис\" - Лондон, за 49,5 млн. паунда, тогава рекордна сума за картина на търг. Преди това творбата е погрешно приписана на сравнително неизвестния художник Ян ван ден Хокей през ХVттт век, когато е била в колекцията на княжеското семейство на Лихтенщайн и е припозната като Рубенс едва през ХХ век. Тази динамична, широкомащабна творба, изобразяваща библейска история, е направена малко след завръщането на Рубенс в Антверпен след осем години в Италия. Това е решаваща демонстрация на \"алхимична среща\" между това, което художникът научава там - \"невероятно уважение\" към скулптурата, човешкото тяло и \"драмата и насладата от светлината и контраста\" в работите на Караваджо - и северните, и фламандските традиции, наситени цветове и прецизни четки, казва кураторът на европейско изкуство в Онтарио Саша Суда.   \n \t\n", "date": "2018.08.21", "title": " Ранен шедьовър на Рубенс се връща в къщата му в Антверпен "}
{"url": "http://www.duma.bg/node/173473", "text": "Най-добрите ни джаз музиканти ще представят авторска музика и джазови интерпретации в литературния клуб \"Перото\" в НДК. Концертите започват на 28 август от 20 ч. под наслов \"Джаз в Перото\", а ценителите на качествената музика ще се насладят в няколко поредни концерта на изпълненията на Ангел Заберски, Живко Петров, Братя Владигерови и Стунджи.  \nПървият джаз концерт в \"Перото\" е на 28 август на квартета на Ангел Заберски, заедно със забележителния тромпетист Михаил Йосифов, контрабасиста Борис Таслев и барабаниста Борислав Петров. На 30 август ще гостува популярното трио на пианиста и композитор Живко Петров \"JP3\", заедно с басиста Веселин Веселинов-Еко и барабаниста Димитър Семов. В Деня на Съединението на България - 6 септември, ще свирят наследниците на фамилия Владигерови - братята Александър и Константин Владигерови, със специалното участие на перкусиониста Стоян Янкулов-Стунджи.      \n \t\n", "date": "2018.08.21", "title": "Известни джаз музиканти гостуват в \"Перото\" "}
{"url": "http://www.duma.bg/node/173476", "text": "\nИсак Нютон е не само изключителен учен, но и гениален алхимик и окултист. Тайните около това разкрива скандинавският писател Курт Ауст в романа \"Невидимото братство\" (новото издание на ИК \"Персей\", превод Росица Цветанова). От реалните факти, свързани с мистериозния код, използван от Нютон, за да скрие откритията си в областта на непозволените науки, Ауст заплита експлозивен сюжет. \nЖена се застрелва в центъра на Париж пред очите на десетки шокирани свидетели. Скоро след това близките й започват да получават кодирани съобщения и безценни пратки от нея. Бившият й съпруг, който никога не е преставал да я обича, е брилянтен математик и сега трябва да разчете шифрованите послания, получени от нея, за да разбере причината, накарала я да пожертва живота си. Евен Вик, гениалният математик, сътрудничещ на секретните служби и разбиващ всякакви шифри, е герой и на друг, превеждан вече на български, роман на Курт Ауст - \"Алхимия на отмъщението\". \nЗащо триста години след смъртта на Исак Нютон неговите окултни и алхимични тайни са толкова ценни и опасни? \nИсак Нютон (1643-1727) е смятан от мнозина за най-великия и влиятелен учен в света. Той е физик, математик, астроном, философ и алхимик. Поставя основите на класическата механика. Освен председател на Британското кралско научно дружество, заема и висш държавен пост по назначение лично от краля. В резултат на проучванията на библейски текстове определя датата на разпъването на Иисус Христос - 3 април 33 г. Оспорва съществуването на Светата Троица, смятайки, че тя е въведена през ІV век чрез фалшификация на библейски текстове. След смъртта му е установено, че в тялото му има значителни количества живак и следователно се е занимавал с алхимия. Резултатите от тайните си занимания Нютон е кодирал, а кодът неотдавна бе дешифриран. Върху това гради книгата си скандинавският майстор на трилъра Курт Ауст. \nАуст е виртуоз на криминалния жанр и един от най-добрите скандинавски автори, чиито книги са сравнявани с тези на Том Егеланд и Дан Браун. Притежава в колекцията си двете най-големи награди за криминална литература - \"Златният пистолет\" (или \"Ривертон\", Норвегия) и \"Стъкленият ключ\" (за най-добър роман, написан в скандинавските страни). \nВ превод на български на Калина Димитрова тези дни се появи и романът му \"Денят на Страшния съд\". Напомнящи Шерлок Холмс и доктор Уотсън, героите на Ауст - университетски професор и асистентът му, разследват престъпления в навечерието на XVIII век. Литературните критици сравняват романа с \"Името на розата\" от Умберто Еко. \n28 декември 1699 г. - два дни преди настъпването на Новата година, която според предсказанията на Нострадамус е определена за Деня на Страшния съд. Датският професор Томас Буберг и младият му асистент Петер Хортен се отправят към датския град Рибе, за да отпразнуват Новата година. По пътя са изненадани от страшна снежна буря и са принудени да потърсят подслон в случаен хан. Но веднага след пристигането им един от гостите - единственият аристократ сред тях, е намерен мъртъв в снега. Томас смята, че смъртта му е подозрителна и със систематичното търпение на опитен учен започва да задава въпроси и да търси отговори. Той и Петер се сблъскват с упоритата съпротива на онези, които се намират в хана - както самите стопани, така и гостите имат причини да крият истинските си намерения. В това затворено пространство, изолирани от света заради тежките климатични условия, героите трябва да разгадаят тайните на околните и да разбулят мистерията на всяка цена, защото сред тях се крие убиец. А той може отново да извърши престъпление - при това още по-брутално. \nПубликуваме интервю, предоставено на ДУМА от ИК \"Персей\". Курт Ауст: - Жанрът конспиративен трилър с исторически загадки е много модерен през последните години и търсен от читателите. Но не е ли писането на подобни романи твърде трудоемко начинание? Как подготвяте дадена тема и колко време ви отнема само проучването? \n- Обикновено пиша една книга за две години. Грубо казано, това е една година за проучване и друга, за да възпроизведа историята на хартия. Конспиративните трилъри са доста сложни и често действието се извършва в минали времена и в настоящето - и двете изискват добра подготовка. Освен това за \"Невидимото братство\" избрах герой, за който беше задължително да съм направил задълбочено проучване, с цел да предам личността му възможно най-правдоподобно. Евен Вик трябваше да бъде необикновен с интереса си към числата, но не прекалено. \n- Всъщност защо се насочихте към този жанр?  \n- Той дава възможност да се оборват наложени и утвърдени от векове тези под формата на художествена литература. Докато пишех роман, в който имаше герой алхимик, открих, че Исак Нютон също е бил такъв. Тогава се роди идеята да напиша роман, посветен на това - с шифри и кодове. Тогава никой не знаеше за Дан Браун. \n- Вашите романи събират и преплитат съвремието и далечни времена, но кое остава непроменено в персонажите, в хората, които живеят в различна историческа действителност и етапи от развитието на света? \n- Това е добър въпрос и също така доста труден за отговор, тъй като не харесвам особено категоричните отговори. Въпреки всичко, с оглед на това, което съм написал в книгите за Евен Вик, любопитството е основна движеща сила в човешката еволюция и по този начин може да се разглежда като универсално. По същия начин е способността да се адаптираш към променящите се условия. \n- С какво Исак Нютон, смятан от мнозина за най-великия и най-влиятелния учен на всички времена, но и отявлен окултист и алхимик, ви спечели, за да заложите в двата си най-популярни романа на мистерията около неговата скрита страна? \n- Нютон е познат като учен, известен със своите постижения в областта на математиката и физиката/астрономията. Въпреки това скритата му страна е неизвестна за повечето хора и затова реших да пиша за него. Надявах се да вдигна воала от прикритата и загадъчна част от живота му. В първата ми книга за Евен Вик четири основни тайни за Нютон са разкрити. Тези тайни са щели да му струват живота, ако са били известни на краля и кралицата. Във втората книга - \"Алхимия на отмъщението\", изваждам на показ тъмните страни на характера му. Що за човек е този велик учен? Нека да го кажа така: ако Нютон беше жив днес, никога не бих се опитал да му бъда приятел, а по-скоро бих стоял далеч от него. \n- Как мислите: хората са много различни или се интересуват и вълнуват от сходни теми и проблеми? \n- Повечето хора са чували за Исак Нютон като учен и изглежда, че хората от Европа и, нека да кажем - Корея и Уругвай, са изненадани да разберат за новите факти, които разкривам.    \n \t\n", "date": "2018.08.21", "title": "Интелигентно четиво за любители на мистерии"}
{"url": "http://www.duma.bg/node/173494", "text": "Гърция излезе успешно от последната си спасителна програма, договорена преди три години, за да помогне на страната да се справи с последиците от дълговата криза. Това обяви спасителният фонд на еврозоната Европейският стабилизационен механизъм (ЕСМ). \n\"Днес ние можем да приключим благополучно програмата на ЕСМ без повече допълнителни спасителни програми, тъй като, за първи път от началото на 2010 г., Гърция може да си стои на краката\", каза в изявление председателят на управителния съвет на спасителния фонд Мариу Сентену. \nПортугалският министър на финансите, който е и председател на Еврогрупата, отбеляза, че \"това е станало възможно благодарение на изключителните усилия на гръцкия народ, доброто сътрудничество със сегашното гръцко правителство и подкрепата на европейските партньори чрез кредити и облекчаване на дълговете\". \nГърция договори през август 2015 г. спасителната програма с международните си кредитори - Европейския съюз, Европейската централна банка и Международния валутен фонд. \nЕСМ отбеляза, че през последните 3 г. е предоставил на страната 61,9 млрд. евро в подкрепа на макроикономическата корекция и банковата рекапитализация. Останалите 24,1 млрд. евро, които са били на разположение на Гърция по програмата, не са били необходими. \nЗаедно с подкрепата на Международния валутен фонд заемите, отпускани на Гърция от 2010 г. насам, възлизат на над 260 млрд. евро - най-големият спасителен пакет в световната финансова история. \nКато условие за отпуснатите пари гръцкото правителство бе принудено да въведе серия от не особено харесвани мерки за строги ограничения. \nГръцката икономика бавно се разрасна през последните години и все пак е с 25% по-малка, откогато кризата започна. \nВсе пак свободата на Гърция да управлява сама икономическите си отношения ще бъде наблюдавана от засилен надзор от страна на Европейската комисия. Това се прави с цел да се гарантира, че Атина не се е отказала от реформите, договорени с нейните кредитори. Рано или късно спасителните заеми все пак ще трябва да бъдат възстановени. \nС обръщение към обществеността гръцкият министър-председател ще отбележи края на меморандумската политика. Според гръцките медии не е изключена възможността поради излизането от програмата Алексис Ципрас в следващите дни да направи промени в правителството. \nОт Еврогрупата отбелязват, че гръцката икономика \"отново расте\" и \"непрекъснато намалява нивото на безработица\". Финансисти обаче предупреждават, че до пълното възстановяване на гръцката икономика ще минат още години.   \n \t\n", "date": "2018.08.21", "title": "Кредиторите напускат Атина  "}
{"url": "http://www.duma.bg/node/173486", "text": "Президентът на Венецуела Николас Мадуро обяви, че от началото на септември минималната заплата в страната ще се повиши 60 пъти. \nВ петък Мадуро каза, че минималната заплата ще бъде вързана към националната криптовалута петро. Размерът й ще бъде фиксиран на половин петро, което се равнява на 1800 нови боливара, или 180 млн. стари боливара. От вчера в латиноамериканската държава се извършва деноминация на паричната единица, при която от боливара отпадат пет нули. Най-едрата банкнота ще бъде 500 боливара. \nВ момента минималната заплата е едва 3 млн. боливара (30 нови боливара). \nМадуро обяви още, че в страната в обръщение ще бъдат едновременно две парични единици - боливар и петро. Старите купюри също ще останат в обращение до изчерпване на тяхната наличност. Новият боливар ще бъде привързан към петрото като всеки ден от Централната банка ще публикуват официалния обменен курс.     \n \t\n", "date": "2018.08.21", "title": "Мадуро вдига минималната заплата 60 пъти"}
{"url": "http://www.duma.bg/node/173474", "text": "Дни на руското кино с вход свободен ще има в два български града. Освен прожекции в София и Варна са планирани срещи на известни режисьори и актьори с колеги и зрители. Церемонията по откриването на фестивала ще се състои на 22 август, сряда. Голямата зала на Руския културно-информационен център (ул. \"Шипка\" 34) ще е домакин на събитието, а космическият екшън \"Салют 7\" на Клим Шипенко е първият филм, който ще се прожектира в рамките на програмата. Един от създателите на музиката в заснетата по действителен случай кинотворба - композиторът Дмитрий Носков, ще е сред специалните гости на форума в българската столица. \nЦенители ще имат привилегията не само да гледат най-нови продукции, заснети през 2017-а и 2018-а, но и ще видят съвременни творби, вече получили награди на престижни руски фестивали, разкри за ДУМА Владимир Ястреба, ръководител отдел \"Култура\" в РКИЦ. \nМладият режисьор Кирил Плетньов ще гостува за първи път в България с \"Давай!\", който ще бъде показан на 23 август. Създателят на удостоената с две награди на \"Кинотавр\" драма \"Подхвърлен\" - Иван И. Твердовский, също се очаква да пристигне по повод представянето на филма пред публиката у нас на 24 август. \"Монах и демон\" на Николай Достал ще се прожектира на 25 август. Режисираната от Наташа Тюлпанова криминална комедия \"Блокбастер\" ще може да се гледа на 26 август. Следващата седмица ще започне със \"Селфи\" на Николай Хомерики с участието на Константин Хабенски. Очаква се режисьорът да дойде в София заедно със съпругата си Анастасия Хомерики-Гранковска. С \"Нашествието\" на Фьодор Бондарчук ще бъдат закрити Дните на руското кино в столицата. Всички прожекции са от 19 ч., с български субтитри. \nВъв варненския Фестивален и конгресен център (бул. \"Сливница\" 2) същите филми от програмата ще са достъпни за почитателите на седмото изкуство от 25 до 30 август. В съботния ден от 17,50 ч. ще бъде показан \"Давай!\", в неделя от 16 ч. - \"Селфи\", в понеделник от 13,45 ч. - \"Подхвърлен\", на 28 август от 16 ч. - \"Нашествието\", на 29-и от 13,45 ч. - \"Монах и демон\", а в четвъртък с \"Блокбастер\" от 14 ч. събитието ще приключи и в морския град. \nПроектът, насочен към укрепване на двустранните отношения в областта на киното, се реализира в рамките на международното културно сътрудничество между Руската федерация и Република България. Организатори на фестивала са Министерството на културата на Русия, \"Россотрудничество\", Националният филмов център, Фонд \"Кино\", \"Вяст плюс\" и продуцентската компания \"Фест-филм\".     \n \t\n", "date": "2018.08.21", "title": "Дни на руското кино с вход свободен у нас  "}
{"url": "http://www.duma.bg/node/173487", "text": "Трима високопоставени представители на руското ракетно-космическо предприятие \"Енергия\" бяха арестувани за корупция, предаде Франс прес. Сред арестуваните са заместник-директорът на компанията, която произвежда пилотираните космически кораби \"Союз\" и товарните \"Прогрес\", както и двама негови подчинени. На тримата са повдигнати обвинения в опит за измама. \nСпоред вестник \"Комерсант\" десетина служители от сектора са заподозрени, че са предали на западни тайни служби секретна информация за проекти за руски хиперзвукови оръжия. \n    \n \t\n", "date": "2018.08.21", "title": "Арести в \"Енергия\" за корупция"}
{"url": "http://www.duma.bg/node/173488", "text": "ООН саботира възстановяването на икономиката на Сирия, разкри руският външен министър Сергей Лавров на пресконференция в Москва с ливанския му колета Джебран Басил. По думите му руската страна се заинтересувала защо ЮНЕСКО не прави нищо за възстановяването на древния сирийски град Палмира. \"От обясненията защо засега ЮНЕСКО активно не се занимава  с това ние разбрахме, че съществува някакво разпореждане от щаб-квартирата на ООН в Ню Йорк\", заяви Лавров. \n\"Оказа се, че политическият департамент на секретариата на ООН още през октомври миналата година наистина е издал и разпространил по цялата система на ООН секретна директива, забраняваща на организации от тази система да участват в каквито и да е проекти за възстановяването на сирийската икономика, продължи Лавров, цитиран от ТАСС. Само хуманитарна помощ и нищо повече. Поставено бе условие, че само при напредък в политическия преход ще може да се заеме с възстановяването на Сирия\". По думите на Лавров САЩ се опитват за затормозяват завръщането на сирийските бежанци. Въпреки това през юли  от Ливан в Сирия се завърнали 7000 бежанци. \n  \n    \n \t\n", "date": "2018.08.21", "title": "ООН саботира помощта за Сирия"}
{"url": "http://www.duma.bg/node/173489", "text": "Съединените щати са готови да подкрепят и подпомогнат преки мирни преговори между афганистанските власти и талибаните. Това обяви американският държавен секретар Майк Помпео, цитиран от Ройтерс. В изявление той приветства обявеното от президента на Афганистан Ашраф Гани тримесечно спиране на огъня с талибаните, при условие че и те прекратят бойните действия. \"Този план отговаря на ясния и неотслабващ призив на афганистанския народ за мир\", отбеляза той. \nПомпео подчерта, че \"няма препятствия пред евентуалните преговори\" между афганистанските власти и талибаните. \"Време е за мир\", каза в заключение той. \nОще не е ясно дали талибаните приемат примирието. Повече от 1600 цивилни граждани загинаха при нападения и сблъсъци между радикалните мюсюлмани и афганистанските сили за сигурност през първата половина на годината.   \n \t\n", "date": "2018.08.21", "title": " Предлагат примирие на талибаните"}
{"url": "http://www.duma.bg/node/173485", "text": "Актрисата Азия Ардженто - една от първите жени, обвинили холивудския продуцент Харви Уайнстийн в сексуални престъпление и поставили началото на движението #MeToo, е платила колосална сума, за да се отърве от обвинение в подобно престъпление. Актьорът Джими Бенет я обвинил, че когато бил на 17 г. тя го натискала да правят секс. \nВ прокуратурата на Ню Йорк са получени документи, че е постигнато споразумение между адвокатите на Ардженто и Бенет за снемане на обвиненията. Това се е случило, след като актрисата платила 380 000 долара на колегата си.   \n \t\n", "date": "2018.08.21", "title": " Обвинителката от  #MeToo уличена в сексуално насилие"}
{"url": "http://www.duma.bg/node/173490", "text": "Неизвестни лица стреляха по посолството на Съединените американски щати в турската столица Анкара. Нападението е станало в 5 часа сутринта. \nПо първоначални данни пътници в бял автомобил са открили огън по сградата на посолството. Произведени са четири-пет изстрела. Един от куршумите е засегнал будката на охраната. Имало счупени стъкла, но никой не е пострадал. Неизвестният нападател или нападатели след това са избягали. Турската полиция е отцепила района на легацията на Съединените щати и издирва нападателите. \nИнцидентът става в момент, в който отношенията между Турция и САЩ са обтегнати заради американския пастор Андрю Брънсън. Това доведе до ескалиращ търговски и дипломатически спор, добавил се към икономическите проблеми на Турция.   \n \t\n", "date": "2018.08.21", "title": "Стреляха срещу посолство на САЩ"}
{"url": "http://www.duma.bg/node/173491", "text": "Британският евродепутат Найджъл Фараж се завърна в политиката, за да преподаде на искащите Обединеното кралство да остане в Европейския съюз урок, \"който никога няма да забравят\". Това пише европейската редакция на \"Политико\". \nЕвродепутатът и лидер на групата в Европейския парламент \"Евроза за свобода и директна демокрация\" обеща да помогне в набирането на средства за рестартирането на кампанията \"Излизане означава излизане\", за която също ще участва в различни мероприятия. \n\"Според измамния план на (премиера на Великобритания) Тереза Мей на хората им е... предложено правно обвързване\", заяви трикратният лидер на ЮКИП в статия за консервативното издание \"Телеграф\", описвайки плана на Мей като \"страхливо предателство\". \nФараж твърди, че неговото завръщане цели разсейването на \"неоснователните\" твърдения за последиците от \"Брекзит\" и за да се изправи срещу тези, които призовават за преразглеждане на резултатите от референдума за напускане на съюза през 2016 година. \n\"Ако не им се противопоставим, тези антидемократи ще успеят да отменят резултатите. Каквото и да говорят публично, това е истинската им цел\", пише Фараж. \nКампанията \"Излизане означава излизане\" е финансирана от бизнесмените Ричард Райс и Джон Лонгуърт и предвижда провеждане на серия публични мероприятия из цялото Обединено кралство в полза на \"твърд Брекзит\". \n\"Дойде време да ги научим на някои неща - такива, които никога няма да забравят\", заяви в заключение Фараж. \"Завърнах се!\". \nМеждувременно група от експерти, чиято цел е правителството да стане по-ефективно, публикува своя анализ на различните начини, по които може да премине настоящата фаза на преговорите по \"Брекзит\". Първият вариант, при който Тереза Мей успява да постигне споразумение с ЕС още през октомври и да получи подкрепа, преди 29 март, е най-предпочитан, пише \"Дейли експрес\". \nПри друг сценарий парламентът отхвърля сделката си и или гласува за излизане без споразумение или изпраща премиера обратно в Брюксел за повече разговори. \nСамата Тереза Мей може да обяви, че е невъзможно да сключи сделка, така че Великобритания да напусне без споразумение, но парламентът я връща обратно в преговорите, вместо да подкрепи напускане без сделка. \nВ доклада се казва, че е възможно правителството или парламентът да наредят друг референдум за гласоподавателите, за да преодолеят блокадата. Но той отбелязва: \"Механизмите на референдума далеч не са лесни\". Проблемите идват от факта, че Обединеното кралство няма цялостен план за референдуми, така че подробностите трябва да бъдат решавани всеки път. Това е вероятно да предизвика тежки политически схватки по въпроси като сроковете и кой има право да гласува. \n\"Още по-проблематично е за какво ще бъде референдумът?\", питат авторите. \nБившият министър Джордж Грийнинг предложи референдум с три избора: да напусне ЕС без споразумение; да подкрепи сделката на премиера или да остане в ЕС. \nИнститутът обаче каза, че това повдига въпроси, свързани с времето. \nАвторите стигат до заключението: \"Накратко, референдумът в стил Грийнинг, относно сроковете, които той предполага (преди Обединеното кралство официално да напусне ЕС), ще работи само ако има мнозинство за оставане в ЕС. \nА депутатите от британския парламент пък поискаха бюджетът им да бъде увеличен заради \"Брекзит\". Те трябвало да покрият разходите покрай допълнителната работа и натовареността заради готвеното излизане от Европейския съюз.     \n \t\n", "date": "2018.08.21", "title": "Фараж се завръща в политиката  "}
{"url": "http://www.duma.bg/node/173492", "text": "ТОТАЛ напуска Иран  \nМинистърът на петрола на Иран заяви, че френският нефтен гигант ТОТАЛ официално е напуснал Иран във връзка със заплахите на САЩ да наложат санкции на компаниите, които продължат да правят бизнес в Ислямската република. Ирански официални лица са намекнали, че китайската държавна CNPC може да вземе дела на френската компания във въпросния проект. Салвини заплаши да върне 190 бежанци \nИталианският министър на вътрешните работи Матео Салвини заплаши да върне в Либия 190-те мигранти, които бяха спасени край остров Лампедуза от кораба \"Дичоти\". Мигрантите бяха качени на борда на \"Дичоти\", след като малтийските власти отказаха да позволят на лодката им да акостира в Малта. Италианският кораб вече 4 дни е на дрейф край Лампедуза, защото Малта продължава да не приема кандидатите за убежище. \nИспанската полиция простреля мъж \nИспанската полиция простреля мъж, който се опита да нападне полицейски участък на регионалните сили на реда в областта Каталуния, въоръжен с нож. Мъжът влязъл въоръжен в участъка в град Корнела, в провинция Барселона, с намерението да атакува полицаите. Тогава той бил прострелян. Според изданието \"Вангуардия\" заподозреният може да е гражданин на Алжир. Мълния уби хърватин в морето \nХърватското адриатическо крайбрежие бе обхванато от лошо време в неделя. Както съобщават хърватските медии, едно момче е ударено от мълния, докато е излизало от морето на плажа в Мутограс и е загинало. \nТайфун удари Виетнам \nТайфунът Бебинка отне живота на десет души в Северен Виетнам. Трима души са в неизвестност след причинените от тайфуна наводнения и свлачище в провинциите Шонла и Тханхоа. Общият брой на разрушените къщи е 38, а други 3500 са под водата. \n \nДесетки възрастни южнокорейци влязоха в Северна Корея в понеделник, за да се срещнат с роднини, след като техните семейства бяха разделени от войната преди близо седемдесет години. Тридневното събиране ще се състои в планината Кумганг, живописен курорт в Северна Корея, след бързо дипломатическо размразяване между съседите \nНай-малко 13 души са загинали при новите трусове на индонезийските острови Ломбок и Сумбава. Регионът се възстановява от силното земетресение този месец, когато загинаха стотици хора. Към 22 ч. в неделя нов трус с магнитуд 6,9 разлюля североизточната част на Ломбок. Последва серия от вторични земетресения. На над 1800 жилищни постройки са причинени щети   \n \t\n", "date": "2018.08.21", "title": "Кратки новини"}
{"url": "http://www.duma.bg/node/173506", "text": "Окръжната прокуратура в Сливен образува досъдебно производство по случая с починалата след раждане млада жена. Назначена е тройна съдебна експертиза. Аутопсията ще бъде направена в Университетската болница в Стара Загора, резултатите ще са готови до седмица. Медицинският одит също ще проверява причините за смъртта на 33-годишната родилка Ренета Томова. Официалното становище от болницата е, че екипът, водил раждането, няма вина за фаталния край. Причините ще станат ясни след аутопсията. \nНачалникът на реанимацията на МБАЛ \"Д-р Иван Селимински\" д-р Юлия Бянкова, която е и председател на Централната комисия по лекарска етика към БЛС, заяви, че комисията се е самосезирала по случая и ще поиска експертно становище от борда по акушерство и гинекология към съсловната организация. \nОт ръководството на болницата говориха вчера за пръв път пред журналисти и обясниха действията на екипа. Според директора д-р Васислав Петров медиците не са скачали върху родилката, а е приложен само форцепс и това било правилното поведение за спасяването на бебето. \nБлизките обаче все още не са получили документи и виждат в забавянето на аутопсията опит за прикриване на факти. Четири дни след смъртта на жената аутопсия не е извършена. Близките търсят обяснение и от окръжния прокурор на Сливен Пламен Стефанов. \nСпоред ръководството на болницата причините за фаталния край на родилката са неясни. Лекарката, която водила раждането, обяснила, че то започнало нормално, но после настъпили усложнения. Тя отрича обвинението от близките.   \n \t\n", "date": "2018.08.21", "title": "Прокуратурата и медицинският одит влизат в Сливенската болница"}
{"url": "http://www.duma.bg/node/173505", "text": "Двама мъже, на 56 и на 64 години, както и шест деца на възраст от 2 до 13 години са били спасени от воден капан в река Арда в неделя. Те били на разходка до остров в р. Арда, когато неочаквано нивото на водата рязко се повишило, а пътят им към брега бил възпрепятстван и те попаднали във воден капан. \nСигнал е подаден в пожарния участък на  Маджарово. Незабавно към посоченото място между Маджарово и село Бориславци се отправили два екипа огнеборци. С помощта на частна лодка те спасили бедстващите. Не се е наложило хората да бъдат транспортирани до медицинско заведение.  \n    \n \t\n", "date": "2018.08.21", "title": "Пожарникари спасиха мъже и деца от воден капан"}
{"url": "http://www.duma.bg/node/173510", "text": "Фалиралата \"Олимпик\" може да доведе до затруднения при изплащането на обезщетения на близките на жертвите и пострадалите в тежката катастрофа с пътническия автобус на магистрала \"Тракия\". Припомняме, че автобус с хора се преобърна, след като бе засечен от автомобил, управляван от Цвета Таскова. Производството все още е на етап полицейско разследване. \n\"Медиапул\" обаче твърди, че гражданската застраховка на Таскова е в \"Олимпик\", а автобусът е с договор към \"Евроинс\". \"При ПТП с две превозни средства има 3 варианта за търсене на отговорност - от застрахователя на лекия автомобил, от застрахователя на автобуса или в определено съотношение от двете компании при установяване на съвина\", обясни пред \"Медиапул\" председателят на Българската асоциация на пострадали при катастрофи Владимир Тодоров. По думите му в случая отговорният застраховател ще се определи, когато станат ясни резултатите от полицейското разследване и се изясни дали лекият автомобил или автобусът има вина за произшествието. \"Ако се установи вина на водача на лекия автомобил, претенциите ще трябва да се отправят към \"Олимпик\", каза Тодоров.     \n \t\n", "date": "2018.08.21", "title": " Пострадалите на \"Тракия\" може да останат без обезщетения"}
{"url": "http://www.duma.bg/node/173507", "text": "Специалисти от Военномедицинската академия извършиха поредна чернодробна трансплантация на 50-годишен мъж, а донорът е мъж на 53 г. \nДонорската ситуация бе във Велико Търново. До старопрестолния град в неделя със самолет C-27J \"Спартан\" летя експлантационният екип, който включваше доц. Ивелин Такоров и д-р Цонка Луканова. Екипите се допълваха от анестезиолозите д-р Мария Абрашева, д-р Едлир Груда, медицинските сестри Ивелина Ефремова, Камелия Димитрова, Диляна Костадинова и Недялка Петришка. \nТрансплантацията бе извършена от младите надежди на чернодробната трансплантология в България, ръководени от доц. Васил Михайлов, доц. Иван Василевски и д-р Радослав Костадинов.  \nПациентът е в добро състояние, контактен и адекватен, заяви проф. д-р Никола Владов, началник на Клиника по чернодробно-панкреатична и трансплантационна хирургия във ВМА. \nРъководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която ще бъде спасен човешки живот. \nБлагодарности и за екипите на Военновъздушните сили, както и на главен комисар Христо Терзийски - директор на Главна дирекция \"Национална полиция\", за оказаното съдействие за реализиране на донорската ситуация. \nТова е осмата за страната трансплантация на черен дроб от началото на годината, 7 от които са от трупен донор. Присадени са на 14 нуждаещи се бъбреци, като 3 от тях са били от жив донор, направени са и 4 трансплантации на сърце. През 2017 г. са били извършени 40 трансплантации на бъбрек и 12 на черен дроб. 43 души чакат за нов черен дроб, 1010 - за бъбрек, 42 - за сърце, 18 - за бял дроб, и 11 за панкреас, сочат данните на Изпълнителната агенция по трансплантация. \n        \n \t\n", "date": "2018.08.21", "title": " Мъж получи шанс за втори живот след чернодробна трансплантация във ВМА"}
{"url": "http://www.duma.bg/node/173509", "text": "Кадър от квотата на \"Атака\", но сочен за \"следващ икономическите интереси на ДПС\", оглави Агенцията по вписванията (АВ) след скандала с неработещия Търговски регистър и последвалaта оставка на Зорница Даскалова. От вчера със заповед на правосъдния министър Цецка Цачева изпълнителен директор на АВ е Габриела Козарева. Тя е завършила Юридическия факултет на СУ \"Св. Климент Охридски\". От правосъдното министерство посочват, че новият изпълнителен директор на АВ има над 10 години управленски административен и професионален опит в сферата на бизнеса и търговското право. \nКозарева влиза в политиката с летящ старт - оглавява Дирекция \"Спортна инфраструктура и управление на държавното участие\" в Министерство на младежта и спорта от май 2015 г. След това от \"Атака\" я предлагат за зам.-министър на спорта при Красен Кралев. Заема позицията от май 2017 до февруари 2018 г., когато е освободена, за да оглави Агенцията за малките и средни предприятия на мястото на Мариета Захариева. Козарева е назначена в Агенцията със заповед на министъра на икономиката Емил Караниколов. \nСпоред слуховете Козарева е от номинациите за властта на \"Атака\", свързвани с икономическото лоби на ДПС. За друго такова назначение е спряган самият икономически министър Караниколов, който преди това оглавяваше Агенцията за приватизация и следприватизационен контрол. \nПреди да влезе в политиката, Габриела Козарева е била консултант в частния бизнес и съдебен помощник във Върховния административен съд на Република България, уточняват от ведомството на Цачева. Била е консултант на компании, работещи в областта на инфраструктурното строителство, недвижимите имоти, инвестиционното финансиране и др., както и директор \"Правни и корпоративни въпроси\" в \"Нафтена индустрия Сърбия Петрол\" - дъщерното дружество на \"ГазпромНефт\".     \n \t\n", "date": "2018.08.21", "title": "Габриела Козарева оглави Агенцията по вписванията"}
{"url": "http://www.duma.bg/node/173511", "text": "Зам.-председателят на Комисията за финансов надзор Ралица Агайн бе нарочена от властта за виновник покрай казуса с фалита на \"Олимпик\". Тя ръководи управление \"Застрахователен надзор\" в КФН. След среща в Министерския съвет вчера финансовият министър Владислав Горанов обяви, че Агайн трябва да освободи доброволно поста си. Той припомни, че по закон кабинетът не може да я освободи - това може да стане само след решение на парламента, който я е избрал, или по нейно желание. \nМалко по-рано вчера бе обявено, че прокуратурата и ДАНС ще разследват КФН заради прекратяването на дейността на българския клон на кипърската \"Олимпик\". Ревизирано ще е осъществяването на надзор от страна на КФН, както и действията на Агайн. От прокуратурата ще проверят спазени ли са законовите изисквания за започване на дейността на клона на ЗК \"Олимпик\" в България, спазили ли са законовите си правомощия надзорните органи, както и упражнен ли е надзор след забраната \"Олимпик\" да сключва нови договори и да удължава срока на досегашните.  \nСпоред Горанов около 10 млн. българи, които имат вземания заради неприключили застраховки, автоматично ставали кредитори на гръцкия фонд и на дружеството в Гърция по несъстоятелност. Той се оправда, че липсвала информация към Министерството на финансите, към правителството и Комисията за бюджет и финанси към НС за последствията от отнемането на лиценза на \"Олимпик\" в Кипър. Горанов призна и за пропуск на КФН, че не е обърнала внимание на по-ниските цени, които ЗК \"Олимпик\" е предлагала у нас. Министърът обеща законодателни промени и че ще се настоява пред ЕК за изменения в eвродиректива, уреждаща компенсациите в подобни случаи.  \nОт КФН пък обявиха, че финансовите щети на българските водачи вследствие фалита на застрахователя са около 9,35 млн. лв. Щетите са по-ниски заради полиците с разсрочено плащане. \nВчера следобед от МВНР обявиха, че външният министър Екатерина Захариева e настояла пред посланика на Кипър Мариос Кундуридес незабавно да се проведе среща на експертно ниво между представители на КФН и кипърското финансово министерство. \"Засегнати са много хора, а все още нямаме официална информация от кипърската страна относно процедурата, по която ще бъдат изплатени обезщетенията. Надяваме се да я получим във възможно най-кратък срок\", е заявила Захариева. Шефката на КФН Карина Караиванова пък е информирала Кундуридес за запитване до кипърското финансово министерство от 7 август, което и до момента е без отговор. \n    \n \t\n", "date": "2018.08.21", "title": " Властта си изми ръцете с Ралица Агайн"}
{"url": "http://www.duma.bg/node/173512", "text": "Подозрения, че Гаранционният фонд може да се окаже финансова пирамида, изрази вчера Корнелия Нинова. \"Има ли пари в Гаранционния фонд? Да не се окаже, че там няма необходимите пари, защото някой не е упражнил контрол\", попита председателят на БСП вчера. Нинова отправи въпросите си, след като с депутати от ПГ \"БСП за България\" внесе 61 подписа с искане за извънредно заседание на парламента. \"Предлагаме дневен ред от две точки: проект за решение по казуса застрахователно дружество \"Олимпик\" и изслушване на премиера Бойко Борисов за срива на Търговския регистър и състоянието на електронните системи в страната\", обяви Нинова. В крайна сметка искането на БСП бе удовлетворено и председателят на НС Цвета Караянчева свика извънредно заседание за днес от 13 часа. \nНинова смята решенията след вчерашната среща при Борисов по казуса \"Олимпик\" за неудовлетворителни. Тя отбеляза, че застраховането е регулиран пазар, в който държавата има ключова роля. \"След като държавата не е упражнила нужния контрол в лицето на КФН, не можеш да кажеш на хората: \"Водете си делата в Кипър, ще ви помогнем с адвокати или ще променяме еврозаконодателството\", коментира Нинова.  \nБСП предлага Гаранционният обезпечителен фонд да плати на клиентите на фалиралия застраховател, след което от свое име заведе дела в Кипър. Другият вариант, предложен от левицата, е парламентът спешно да направи промени в Закона за застраховането. \n\"Изненадваща е упоритостта, с която правителството не иска да предприеме тези стъпки в помощ на хората. Защо трябва да се чака евродиректива, след като НС може спешно да внесе поправка в българския закон заради некоректния застраховател\", учуди се Нинова на премиерската идея наши евродепутати да предложат промени в законодателството на ЕС. \"Можем за 24 часа да помагаме на Кирил Домусчиев със законодателни промени, а на стотици хиляди българи - не\", възмути се тя и предположи, че властта не може или не иска да помогне на хората.  \nСоциалистите настояват ръководството на КФН да изготви за НС доклад с пълна информация за активите на \"Олимпик\", за събраните средства в Гаранционния фонд и банките, които ги обслужват. \"Премиерът да не казва, че данъкоплатците трябва да плащат тези пари от джоба си. Това не е вярно. Застрахователите внасят във фонда вноска, която е гаранция за такива случаи, а тези пари са удържани от направените застраховки\", напомни Нинова. Тя призова отговорността да не се прехвърля на данъкоплатците и подчерта, че вината в случая е на държавата и КФН. \nСоциалистите са съгласни, че зам.-шефката на комисията Ралица Агайн трябва да подаде оставка, но настояват някой да поеме и политическа отговорност. Нинова сравни ситуацията със срива на Търговския регистър, за което няма поета политическа отговорност и вината поели \"чиновници\". Г-жа Цачева още дължи оставка, напомни Нинова на правосъдния министър. Тя бе категорична, че трябва да спре практиката Борисов да освобождава някой от администрацията и чиновниците и да смята, че с това пада отговорността от политическото ръководство. \nПри правителствата на Борисов се рушат държавността и институциите, отсече Нинова и попита как може управляващите да твърдят, че КФН не е знаела как да реагира и какво да направи. \"КФН е институция, има закон, който трябва да се спазва. Проблемът е, че разрушиха институциите и държавата и че системите започват една по една да рухват\", констатира Нинова. Тя обвини комисията в безотговорност, след като кипърската страна е уведомила още на 10 май за проблемите на \"Олимпик\". Вместо да информира обществото обаче, КФН е пуснала само формално съобщение на сайта си, което хората не са видели и са продължили да сключват полици с \"Олимпик\".   \n \t\n", "date": "2018.08.21", "title": "Нинова заподозря, че Гаранционният фонд е пирамида   "}
{"url": "http://www.duma.bg/node/173513", "text": "Неизвестни взривиха банкомат в Казанлък в нощта на неделя срещу понеделник. По първоначална информация крадците са задигнали между 30 и 50 хиляди лева. Банкоматът е бил монтиран в магазин за козметика в блок на ул. \"Пушкин\". Според очевидци обирът е извършен от четирима маскирани мъже, които избягали с касетите с парите. Банкоматът е бил зареден миналата сряда със 70 хиляди лева. \nОбирът е извършен малко преди 3 часа през нощта, когато гръм събужда живущите в блок 31 в кв. \"Васил Левски\". Според полицията извършителите са се измъкнали с автомобил, който ги е чакал в близост до банкомата. \nОт взрива са изпотрошени стъклата по витрините в магазина, в който се намирал банкоматът. Охранителните камери около мястото не са записали престъплението. \nПрез целия ден вчера на всички ходове и изходи на града имаше засилено полицейско присъствие. Води се разследване по случая.   \n \t\n", "date": "2018.08.21", "title": "Маскирани обраха банкомат в Казанлък"}
{"url": "http://www.duma.bg/node/173477", "text": "По време на разцвета на Римската империя античният град Хераклея Синтика, който се намира край с. Рупите, Петричко, се е нареждал по значимост до градски центрове като Тесалоника (днес Солун). Този първи извод правят учените, след като екипът на доц. Людмил Вагалински, директор на НАИМ-БАН, откри преди дни на обекта мраморна статуя на знатен хераклеец и надпис, по първоначални данни от т в., в който засега епиграфът от СУ Николай Шаранков е разчел името на Тиберий Клавдий Бакхий.  \nСтатуята, открита при разкопките в античния град, е от качествен бял мрамор, все още няма глава, Най-вероятно е правена в края на I - началото на II век. На обекта и друг път е намиран надпис с името на Тиберий Клавдий Бакхий, който е бил организатор на спортни и гладиаторски игри. \"В Римската империя това е било почетно задължение, с което общината е натоварвала състоятелни граждани, Людмил Вагалински, автор на монографията за спортните и гладиаторски игри \"Кръв и зрелища\". Такива хора, според него, са влагали свои средства в уреждането на спортни, драматични, музикални състезания или на гладиаторски игри. Знаем, че в римска Хераклея Синтика е бил силен култът към богинята на възмездието Немезида, свързвана и с гладиаторските игри. Статуята е с тога, била е в недрата на откритото вече стълбище около форума в античния град. Първоначално е изкопан тунел до гърдите на статуята, за да се провери какво е състоянието й. Става въпрос за добре запазена късноримска статуя в човешки ръст или малко по-голяма. Такава находка е голяма рядкост. До левия крак на статуята на облеченото в тога мъжко тяло е изваяна кутия за папируси - за да е ясно, че става дума за магистрат на висока позиция. \n\"Дали главата е махната нарочно от недоволни жители на града или от политически противници на управника, тепърва ще се проучва. По скулптурата няма други следи от грубо отношение, тя е била положена внимателно в легнало положение\", коментират от екипа. \nТази година правителството отпусна 100 хил. лв., за да продължи проучването на Хераклея Синтика. Гърне с монети от ХтV в. на Калиакра  Археолози от екипа на доц. Бони Петрунова, директор на НИМ, откриха гърне с монети на нос Калиакра. Според ръководителката на разкопките, монетите са от ХтV в., открити са във вътрешността на средновековната крепост. Бони Петрунова попада на такава находка за първи път в кариерата си. Доц. Петрунова предполага, че монетите са от времето на Сюлейман Великолепни, но проучването им тепърва предстои. \nСъкровището бе открито в сграда във вътрешния град на нос Калиакра. Археолозите предполагат, че тук може да е имало трезор или сграда, където е трупана плячка.  \nСлед като съкровището бе преброено, се оказа, че гърнето съдържа 28 златни монети, над 860 сребърни и 11 масивни златни обеци. Това е една от най-значимите находки на нос Калиакра. Предстои монетите да бъдат датирани. Доц. Петрунова от години е начело на екипа археолози, които работят на нос Калиакра.  \n    Неизвестна крепост под вода при о.Св.Тома На 10 август завърши подводната експедиция на НИМ на остров Свети Тома. Експедицията се финансира от Министерството на културата по предварително спечелен проект. Ръководител на проучванията е проф. Иван Христов. В състава на експедицията се включва инж. Кирил Велковски - геофизик към Центъра за подводна археология в Созопол, инж. Тотьо Ангелов - геодезист от фирма Картпроект, водолази от Общински водолазен център - гр. Созопол с ръководител Тенчо Тенев. Проучванията са естествено продължение на сухоземните проучвания на острова от месец юни, при които бяха локализирани и частично разкопани тракийско ямно светилище, структури от късноантичната епоха и средновековен манастир. В резултат на геодезическите работи в най-плитките участъци на подводния риф е уточнено, че рифът е разположен на дълбочина средно 2 м. В плитчините на рифа, където е рисковано да влезе лодка, е мерено с помощта на водолази. Подводните издирвания обхващат всички страни на острова на дълбочина до 15 м. В една от зоните са открити фрагменти от керамични съдове от I хил. пр.Хр. Тук са заснети множество каменни блокове с прави стени и следи от обработка, някои с дължина и широчина 1 м. Тези блокове са част от силно разбита от морските стихии структура, вероятно - неизвестна до този момент крепостна стена, дело на древните траки. \nОт южната страна на острова на дълбочина 9 м е открита част от късноантична амфора и добре обработени варовикови блокчета, които са били предназначени за древен строеж на острова. Според археолозите в миналото островът е бил всъщност полуостров. При общото покачване на водите на Черно море през VII - ХIII век големият провлак, свързваш Св. Тома с материка, е залят.  Триумфиращ конник във Варна без аналог у нас Варненски археолози откриха малка оловна плоча с триумфиращ конник, който няма аналог досега в българските земи. Това съобщи директорът на Историческия музей в морската столица Игор Лазаренко, цитиран от Moreto.net. \nНаходката е открита по време на разкопките в крепостта Кастрици, конникът носи всички белези на владетел, най-вероятно от Средновековието. Интересното е начинът на  движение на коня. Той е в параден ход, с вдигнати леви копита и глава, обърната насреща. Конникът е облечен с характерни дрехи за епохата и най-вероятно не е свързан с българските или византийските владетели, тъй като стилът е различен, може би владетел от Близкия изток, обясни Лазаренко. \nСред другите интересни находки е бронзовата патрица, както и различни керамични, метални и железни сечива и предмети от бита, монети. \"Монетите не са нещо особено, но дават голямо разнообразие на паричния поток в района на Варна през Средновековието. Може би досега имаме най-големия монетен комплекс в цялото Западно Черноморие от епохата на ХIV век\", заяви Лазаренко. По думите му в дълбочина в пластовете, които археолозите са проучвали, е намерена керамика от късния халколит, която досега не е била откривана на този обект. \nЛазаренко сподели, че скоро приключват разкопките на базиликата в местността Джанавара и на Средновековния манастир в \"Караач Теке\" и започват разкопки на древната крепост на нос Свети Атанас в Бяла. През септември или октомври археолозите ще проучат и крепостта Петрич Кале и древноримския град Марцианопол в гр. Девня. \n    \n \t\n", "date": "2018.08.21", "title": "Новите открития на археолозите ни  "}
{"url": "http://www.duma.bg/node/173475", "text": "1877 - НАЧАЛО НА ОТБРАНИТЕЛНИТЕ БОЕВЕ НА ВР. ШИПКА, ОРЛОВО ГНЕЗДО. Отбраната на Шипченския проход е една от най-героичните и решаващи битки по време на Руско-турската освободителна война (1877-1878). Предвижданията на руското командване, че армията на Сюлейман паша ще се опита да премине Стара планина през Твърдишкия проход, се оказват погрешни. Сюлейман паша съсредоточава силите си на Шипченския проход. Задачата на малобройния руско-български отряд под командването на ген. Николай Столетов, наброяващ около 7500 души, е да спре превъзхождащата го по численост армия (около 27 000 души и резерв от 10 000), да не й позволи да премине през прохода и да се съедини с турските части в Североизточна България в помощ на обсадената в Плевен армия на Осман паша. Най-тежък и решаващ за отбраната е третият ден, когато турските войски предприемат 11 атаки, а боеприпасите са на привършване. Защитниците - руски войници и български опълченци, се бият с хладно оръжие, камъни и дървета. В този критичен момент от Габрово пристига първото подкрепление, изпратено от ген. Радецки. Надвечер идват всички роти на 16-и стрелкови батальон и след ожесточен бой войските на Сюлейман паша отстъпват. Боевете продължават и през следващите три дни. Убитите и ранените защитници на прохода са 3773. Загубите на турската армия са двойно повече. Отбраната на Шипка продължава и през есента и зимата на 1877 г. Този период влиза в историята като \"Зимно шипченско стоене\". Въпреки студа и мъглата, снежните бури и виелиците, защитниците на Шипка геройски бранят прохода. 1902 - В СТРАЖИЦА СЕ РАЖДА АНГЕЛ КАРАЛИЙЧЕВ, ПИСАТЕЛ И ПРЕВОДАЧ (УМИРА 1972 Г.). Известен със своите разкази и книги за деца. Писателската му дейност започва, когато е на 17 години - учи химия в СУ. Работи като редактор и сътрудник в периодични издания и издателства. Автор е на книгите с разкази \"Ръж\", \"Жълтици\", \"Имане\", \"Сребърна ръкойка\", както и на десетки книги за деца и юноши - \"Ането\", \"Тошко Африкански\", \"Житената питка\" и \"Български народни приказки\" в два тома. 1997 - УМИРА АКАД. ТАШО ТАШЕВ, ЛЕКАР ГАСТРОЕНТЕРОЛОГ (Р. 1909 Г.). Основател на българската гастроентерология и диетика. Основател и ръководител на Клиниката по гастроентерология към ИСУЛ (дн. Клиника по гастроентерология \"Акад. Ташо Ташев\"). Създател и директор на Института по хранене към БАН (впоследствие към Министерството на здравеопазването). Директор на Центъра по хигиена при Медицинската академия. Основател е и на първите санаториуми за лечение на затлъстяването в Несебър и Китен. 2007 - В БЪЛГАРИЯ Е ВЪВЕДЕН НОМЕР 112. Националната система за спешни повиквания с единен и безплатен европейски номер за спешни повиквания е изградена на основата на решение на Съвета на ЕС от 29 юли 1991 г. за въвеждане на Единен европейски номер 112 за спешни повиквания. От 8 ч. на 30 септември 2008 г. тел. 112 има 100% национално покритие.   \n \t\n", "date": "2018.08.21", "title": "Датата"}
{"url": "http://www.duma.bg/node/173495", "text": "Все по-често напоследък се питаме за много неща дали е вярно... Вярно ли е, например, че в Швейцария имало всичко на всичко само осем министри и те ръководят страната, в която народът живее спокойно с периодични референдуми по всякакви въпроси... Вярно ли е? \nВярно ли е, че швейцарците могат да управляват страната си и с референдуми, за разлика от нашата политическа, законодателна и избирателна система? Не знам. \nА вярно ли е, че в Швеция управляващите разполагали само с три служебни автомобила? Може би! Не зная. \nСамо зная, че у нас тези две-три информации са невъзможни... У нас е вярно, че министерствата са далеч - далеч повече, а автомобилният парк е неизброим и през две до три години заради сигурността на пътя се сменят с нови и по-нови модели и класи превозни средства за министри, депутати, президентство, кметове. Вярно е и това, че у нас народните представители са само 240 души, а поне няколко хиляди е обслужващият ги персонал... \nСъщо така е вярно, че в българския парламент някои получиха и пенсията си. Четири, пет шест и повече мандата се трудиха български политици, които дойдоха след промените с намерението да въведат мандатност. Но просто веднага забравиха и хора като Асен Агов и десетки като него си станаха несменяеми избраници на народа... И сега има в Народното събрание лица, за които Съединението прави наистина силата и няма сила, която да ги извади оттам... Йордан Цонев, повече известен като Данчо Зеленото питие, и от СДС, и от ДПС има, предполагам, достоен за уважение стаж... Помните ли откога са в парламента Павел Шопов, Лъчо Мозъка, Волен Сидеров? Някои пробягаха от партия в партия и от коалиция в коалиция, само и само да са на същата месторабота... \nЕ, Корнелия Нинова препречи уставно пътя на няколко леви любимци, които също имаха рекордни постижения като престой в Народното събрание. И те сега до гроб няма да се примирят нито с устава, нито с напускането на парламента, привилегиите и тежкия законодателен труд в името на народа... \nТова е вярно, ако питате... \nВярно ли е, че българските началници са ниско платени на фона на европейските и световните си колеги? Поне Бойко Борисов лично се е оплаквал няколко пъти, че е най-нископлатения премиер... Може би. Но е вярно, и без да питате, че неговите сънародници, съграждани и съселяни са много по-ниско платени от своите съпоставими по възраст, образование, професионална подготовка избиратели в Европа и в света. Както е вярно, че сме на първите места в класациите по бедност, недоимък, корупция, престъпност, несправедливост, по смъртност и сме на последните по раждаемост, щастие, спокойствие, доходи и социална осигуреност... Нищо, че премиерът веднага ще каже, че имало вече осемдесет милиарда спестявания и парични депозити в българските банки... За офшорки да не говорим... А ако питате дали е вярно, може да прибавите дали в тези числа са милионите българи, които не се дохранват, не могат да си купят лекарствата и да се издължат му се махаме от главата на премиера и ние с нашите прищявки и подобни протестни мисли като майките на децата с увреждания... Но е вярно, ако питате, всичко казано дотук... \n    \n \t\n", "date": "2018.08.21", "title": "Вярно ли е?"}
{"url": "http://www.duma.bg/node/173496", "text": "Това е един от немалкото изводи, които случаят с Митьо Очите ни оставя в \"наследство\". На нашенска почва пазарната и позорната икономика се пръкнаха от една и съща утроба - не просто на дивия, а на дивашкия и грабителски капитализъм, маскиран с благозвучни иначе етикети като \"свобода\", \"неолиберализъм\", \"цивилизационен избор\", \"европейски ценности\".  \nИма обаче и втори извод, който е контра на първия - охранителният бизнес по Черноморието да мине само в ръцете на държавата. Частникът да бъде изхвърлен от него. След като вече 28 години от частните ръце в този бизнес се пръкват рекет, грабежи и чиста проба бандитизъм, след като се пръкват бизнес играчи като СИК, ВИС, а сега и явлението Очите с неговите партньори във властта, какъв друг по-трезв и по-полезен извод може да има. И след като 28 години не виждаме резултат от държавната намеса в регулирането на пазара чрез закони и правила. Ето, според закона едно физическо лице  няма право да стопанисва  повече от три таксита, но Очите е препикавал закона, прехвърляйки върху доверени лица контрола си върху 200 таксиметрови шофьори в Слънчев бряг. И държавата със своите регулаторни пълномощия е била безпомощна да блокира това прехвърляне. \nМафиотът Очите е нагледно опровержение на неолиберализма с неговата теза-догма, че свободното предприемачество е азбуката на прогреса и държавата трябва да си стои натикана в ъгъла. И печалбата не може да бъде мръсна дума.  \nМакар че Очите забогатя и вилня благодарение именно на тази неолиберална мантра и на нищожно държавно присъствие в бизнеса. Ето, напълно необезпокояван е финтирал закона заради рекета върху такситата. Проявил е човекът свободен предприемачески дух, разширявайки рекета над хотели, погребални агенции, увеселителни заведения, дюнерджийници, търговци на плодове и зеленчуци, съдържатели на атракционни, че и на кафе машини. Либерално и печелел на сезон по 20 000 от дюнерджийницте на централните алеи и по 5 бона от по-малките. Свободната инициатива от грабежа само в Слънчев бряг му носела по 3 млн. всеки сезон. А ако някой откажел да му плаща, Очите задействал пазарния си нюх и му палел имуществото.   \nЗначителна пък част от рекетьорската печалба е била препирана в строителството на жилищни сгради в Бургас и по Южното Черноморие, както и чрез схеми за покупка и преотдаването под наем на луксозни лимузини. И не са били задействани никакви механизми срещу прането на пари, никакви проверки за произхода на средствата в жилищното строителство. \nС една дума, неолибералната ни държавица е била безсилна пред предприемаческия бандитизъм.  \nТук някои неолиберали ще скочат с възражението, че Очите е спрян именно от държавата чрез нейните правоохранителни институции. Следователно няма защо да се засилва нейното присъствие в охранителния бизнес, като ли пък да се гони и частникът от него. Добре, но първо, стотици, ако не и хиляди, са били ограбвани от Очите до залавянето му. И няма кой да възмезди щетите им.   \nВторо, да допуснем, че мафиотът ще бъде осъден и престъпната му мрежа евентуално ще се разпадне. Само че той  \nведнъж вече е лежал зад решетките  но това изобщо не му е попречило да реши впоследствие, вече на свобода, че Южното Черноморие му е до колене. И да прави позорна икономика. Дали в бъдеще няма да повтори навика си. \nТрето, навремето имаше ВИС, СИК, държавата се постара да ги озапти, но рекетът, наркотиците и прането на пари не изчезнаха от региона. И по-късно логично се пръкна Митьо Очите. Къде е гаранцията, че утре пазарът няма да роди поредния позор с някой нов мафиот? Напротив, в условията на българския капитализъм гаранцията, че той ще се роди, е стопроцентова.  \nВ крайна сметка един проблем се решава успешно с изкореняване на причините му. Плевелите по полята се вадят из корен, а не само това, което стърчи отгоре. И в случая с бандитизма на Очите изкореняването на проблема не е ли в изтръгването на частния бизнес от охранителната дейност? И вкарването в нея на изцяло държавни или общински фирми? На пазара да има няколко такива фирми, а хотелите, дискотеките или чейндж бюрата да избират кой най-добре ще ги охранява. \nСлучаят \"Очите\" успешно развенча ширещата се у нас измама след 10 ноември, че частникът е по-добър стопанин от държавата. Впрочем тази измама бе развенчана не по-малко и дори още по-успешно от други частници в съвсем други сфери на икономиката. Заради тях и Митьо Очите частникът вече става мръсна дума, макар това да е несправедливо за хиляди други частници. И не случайно тезата за силно участие на държавата в бизнеса - не само като регулатор или законодател, но и като играч, като субект в бизнеса - се превръща в значителна и непоклатима величина на обществените настроения. И за да не остане позорна дали пък пазарната икономика не трябва да заложи и на бизнеса на държавата? \nИма и друго - Очите и други подобни явления са демографска заплаха за страната ни. Колко ли изнудвани от него търговци, таксиджии, дюнерджии или собственици на магазини и ресторанти са проплаквали, че \"това не е държава\", и са си мислили и дори планирали да се махат от България заедно със семействата си. И колко ли наистина са се махнали?  \nВпрочем не само Митьо Очите онагледява позорния характер на пазарната ни икономика -      далеч по-зловещи примери  в това отношение са демографският ни колапс, обезлюдяването на страната, високата смъртност, беднотията, дереджето на здравеопазването и образованието. За 29 години позорна икономика българите сме се стопили от 9 млн. до под 7 милиона. Прогнозите на международни институции ни обричат на около 5 млн. към средата и на 3,5 млн. към края на века. А вече наши специалисти вещаят, че от тези 3,5 млн. българите ще изпаднем до третия етнос в татковината си - пред нас ще са турците и циганите (или обратното). Освен от високата смъртност в условията на една позорна икономика българското стопяване се дължи и на емиграцията. А тя пък идва не само от беднотията, но и от бандитския бизнес на СИК и ВИС в миналото, на Очите в настоящето и от някой бъдещ Митьо Очите. И как ли ще се оправят нещата без радикална смяна на модела - не само в охранителния бизнес, а изобщо в икономиката ни.  \n    \n \t\n", "date": "2018.08.21", "title": " Пазарната ни икономика се изроди в позорна  "}
{"url": "http://www.duma.bg/node/173518", "text": "- Колко пари има в   в застраховането и в кои банки са те \n- Защо държавата в лицето на   над \"Олимпик\" след предупреждението през май, че компанията е във фалит \n- Защо още тогава не е   за проблемите на \"Олимпик\" \n- Кой ще поеме политическа отговорност за измамените на фалиралата компания   \n \t\n", "date": "2018.08.21", "title": "Нинова: Пирамида ли е гаранционният фонд? "}
{"url": "http://www.duma.bg/node/173479", "text": "\n\"Макар и да съм по природа скептик, не мога да живея без вяра\" - Като се обърнеш назад в годините, кое човешко качество те отвращава най-вече и без какво не би могъл да съществуваш? \n- Най-отвратително за мен е предателството, а най-върховният ми стремеж е да остана верен на каузата, в която съм повярвал. Макар и да съм по природа скептик, не мога да живея без вяра. Като ученик слагах знак на равенство между моята вяра на юноша и вярата-образец на Вапцаров. \n- Интелектуалците сме \"сложни\" натури, нерядко правим немалки отклонения от разбиранията си. Причините - различни. При тебе как стоят нещата? \n- Никога не съм изневерявал на социалните си убеждения, на своята представа за лява идея. По един парадокс признавах необходимостта от използване на насилието в революционната борба, смятайки същевременно, че над всяка идея трябва да има \"небе\", нравствена оценка и присъда, близки до 10-те Божи заповеди.  \nОттук започнаха разминаванията ми с така наречената идеологическа рамка на социалистическото ни развитие. Факт е, че не съм се съгласявал с мнения, които приемам за неверни, независимо дали идват от литературни бонзи или апаратчици на ЦК. Сигурен бях, че моят дълг пред идеята на социализма е изравнен с този на висшепоставените кадри, даже е по-голям. \n- Наистина ли? Трудно е ми да повярвам. \n- Напротив, неведнъж съм изразявал своите несъгласия с догмите, които официално се налагат. Чужд бях на имагинерните дисидентски настроения, избуяли особено през 80-те години, по-скоро бих могъл да нарека себе си \"нонконформист\". На Любо Левчев, по негови думи, Милко Балев му бил казал, че на мене може да се има политическо доверие и никакво в областта на идеологията. Едва по-късно, в зряла възраст, се досетих, че това мое поведение и тези мои настроения имат корен първоначално и в недрата на ямболския анархизъм, в интелектуалния блясък на философа и водача на българския анархизъм Георги Шейтанов, с чиито статии се запознах още през 50-те години. \n- Щом си склонен да подлагаш на критика лявото движение, към което принадлежиш, ще формулираш ли някоя значима вина, допусната от компартията през времето на социализма? \n- Не зная дали е природна даденост или придобито познание, но за мен водеща категория в триадата свобода - справедливост - солидарност, продължава да е свободата. Голямата грешка/вина през ХХ в. на комунистическото движение се състоеше в игнорирането, пренебрегването на фактора човешка свобода за сметка на насилието. А също, че личността изпадаше в прекалена зависимост от номенклатурата до степен обезличаване. Оказва се, че новият свят не може да бъде изграден от хора, които ги учат на стаден манталитет, лишени от самостоятелност и лична етика. Оттук една крачка до увековечената роля на \"вожда\" с възвръщане на социално-психологически рецидиви от миналия обществен строй. \n- Това твое умонастроение довеждаше ли до по-сериозни последици?   \n- На няколко пъти попадах в по-остра конфронтация с властовите механизми, най-напред като театрален критик, който на IV национален преглед на българската драма и театър през 1969 г., защити \"антипартийната\" пиеса \"Ние сме на 25\" от Недялко Йорданов; втория и третия път заради участието ми в публикуването и сценичното претворяване на две повести на Валентин Распутин, които очерняли съветския начин на живот, в смисъл, че показват бедняшкия живот на сибиряците. Първия път на Павел Вежинов - главния редактор на сп. \"Съвременник\", и на мен, неговия заместник, ни се размина да ни разследва комисия от кабинета на Живков благодарение на застъпничеството на съветски дипломат. Той на всеослушание заяви, че Распутин е писател от ранга на Толстой, Достоевски и Чехов, така че  \"ребята\" дерзайте. В същото време няма как да не изтъкна, че културната политика на Живков беше гъвкава и целесъобразна - обикновено след съответните санкции той правеше едва ли не всичко възможно \"провинилият се\" интелектуалец да се завърне безпроблемно в своята среда. \n- Завършил си висшето си образование в Будапеща. Можеш ли да споделиш къде твоите схващания придобиваха яснота и релефност? У нас или в Унгария? \n- Всъщност моите разбирания кристализираха главно в Унгария. Там попаднах в кръжок по световна драматургия, главно немска, ръководен от  световно признатия философ, естетик, крупен ляв интелектуалец и общественик - Дьорд Лукач. Влияние за цял живот. Запознах се с видни унгарски писатели, просто разбрах, че действителността е далеч по-сложна, отколкото съм си представял, че без търпимост няма литературен прогрес, че Сталиновата система е зло, което трябва да бъде погребано. През 1954 година в   университета ни \"Лоранд Йотвьош\" взех участие в обсъждането на две извънредно нашумели книги - \"Само с хляб не се живее\" от Дудинцев и \"Размразяване\" от Еренбург, дори направих изказване. \n- Като се завърна в България през 1955 година, намери ли различия между тогавашния живот в Унгария и в нашата страна? \n- Първото стъписване, след като се завърнах в България, беше изненадата ми, че еталон за литературен успех у нас бяха автори и творци, които според моя вкус са крайно уязвими откъм човекознание и художническа защита. От Лукач бях научил, че в литературата, конкретно в прозата, от определяща важност е да се прави анализ на живота, да се държи на реализма. Лукач беше си позволил едно остроумие: \"Докато социалистическият реализъм е зайче, което се намира на планински връх, критическият реализъм е слон в долина\". \n- Как посрещна случилото се на 10 ноември 1989 година? Реализираха ли се твоите надежди за мащабно реформиране на нашенския социализъм? Промените отразиха ли се върху творческите ти намерения? \n- Още през 70-те години бях наясно, че социализмът, зрелият, се нуждае от сериозни реформи. Затова с огромна надежда посрещнах периода на преустройството. Но след 1989 година бързо се разочаровах от него. Усетих нужда да реагирам на събитията, които протичаха пред мен като на филмова лента. Така се насочих активно към жанра политическа публицистика. Исках да разкажа за тревогите си, за разочарованията и моментите на отчаяние, които трябваше да превъзмогвам, но и да дам кураж на моите другари. Още в края на 1989 година написах \"Писма до приятеля\" във \"Вечерни новини\", а след това започнах редовно да сътруднича на в. \"Дума\", оглавен от Стефан Продев. По-късно  публицистиката ми намираше място във в. \"Нова зора\" и в други седмичници и всекидневници. \n- Кои са любимите ти литератури образи в световната и българската литература?  \n- Не един или двама. И все пак ще посоча няколко от тях: Антигона на Софокъл, Хамлет на Шекспир, Иван Карамазов на Достоевски, княз Андрей Болконски на Толстой, Гамлен на Анатол Франс, Иван Кондарев на Емилиян Станев. Български писатели на ХХ в., които за мен са пример и упование: те са поети - Гео Милев и Никола Вапцаров. В нашия театър близък като мислене и чувстване ми е режисьорът Леон Даниел. Изпитвам дълбок респект пред трима унгарски поети - Шандор Петьофи, Ендре Ади и Атила Йожеф. През изминалите години ме потресе романът на Михаил Булгаков \"Майстора и Маргарита\". \n- Всъщност кой си ти? Какво си отстоявал в българския ни живот? На какво си държал? Идеи, намерения, пориви? \n- По-близки до мен в културата са радикалното мислене и действие. Още с първите си публикации заявих привързаност към урбанизма и модернизма. Давал съм израз на разграничаването си от пословичните български компромиси, от естетизирането на приспособяването (историческото също). Възгледът ми и сега е, че изкуствените зидове, ограждали националния ни живот, вместо да изпишат вежди, вадят очи. Противопоставях се на внесените у нас възгледи на руските славянофили почвеници и пр. \n- Завръщането в отечеството след дълго пребиваване в чужбина, особено в ранна възраст, е придружено с немалко трудности. Как еволюира твоят светоглед, за да стигнеш до това да напишеш най-респектиращата монография за един от най-българските романи - \"Време разделно\" на Антон Дончев? \n- Може би изглежда странно, но моето родолюбие се укрепи върху любими световни творци, върху велики духове на руската и унгарската култура. Бих допълнил, че пътят ми към особеностите на българското самосъзнание не е пряк. Той премина преди това през съпреживения независимия характер на испанеца Лорка, с неговото родолюбие и модерно претворяване на фолклорните наследства; през модернизма на немеца Брехт; през унгарския Ренесанс, Просвещение, Сантиментализъм, Революционна естетика; през уроците на руското човеколюбие и на руското преклонение пред родината. \nТака стигнах до истинските стойности на българския ни свят, до осъзнаването, но и до своята възхита от подвига на Кирил и Методий и на техните ученици, от безподобната философска и социална съпротива на българските богомили, от светлината, която излъчва Паисий, от революцията на Ботев и Левски. След епохата на нашето Възраждане и епопеята на Априлското въстание българският народ през ХХ в. даде два нови примера на национална непримиримост и революционен активитет - Септемврийското въстание (1923 г.) и Антифашистката съпротива (1941 - 1944 г.). А това е достойно за уважение и преклонение.         \n \t\n", "date": "2018.08.21", "title": " Неведнъж съм изразявал несъгласие с догмите, които официално се налагат"}
{"url": "http://www.duma.bg/node/173514", "text": "От началото на април до момента Главната инспекция по труда инициира откриването на 35 производства за обявяване в несъстоятелност на работодатели, които дължат възнаграждения на около 1000 работници. Това съобщиха от ГИТ. След проверки на инспекцията пък 70 предприятия са изплатили на служителите си забавените възнаграждения, а 7 започнали изплащането им. \nВсе повече работници и служители, чиито работодатели им дължат заплати, настояват инспекцията да упражни правомощието си да открие производство по несъстоятелност. От ГИТ обясняват, че когато вече има образувано дело за откриване на производство по несъстоятелност по иск на друг кредитор, съдебната практика е да се спира разглеждането на следващите молби до произнасяне по започналото дело. \nВ някои случаи ГИТ не подава искова молба, въпреки настояването на работниците и служителите, тъй като в хода на контролната дейност не са събрали доказателства, че се дължат възнаграждения на поне 1/3 от наетите за повече от два месеца, обясняват от ГИТ. В други случаи работодателят към момента на проверката изплаща редовно заплатите, а задълженията са за стари периоди, поради което не може да бъде доказана трайност на неплатежоспособността (това е едно от условията за откриване на производство по несъстоятелност според установената съдебна практика). Има и жалби, касаещи задължения, за които давностният срок от 3 години е изтекъл. Има и случаи, в които контрольорите от ГИТ не са допускани в предприятието да извършат проверка, обясняват от ГИТ.   \n \t\n", "date": "2018.08.21", "title": " 35 иска за неизплатени заплати подаде ГИТ от името на работниците"}
{"url": "http://www.duma.bg/node/173478", "text": "От февруари насам обществото е занимавано с протеста на Националния институт по метеорология и хидрология на БАН, който твърди, че при разпределянето на субсидиите за академията нейният ръководен орган Общото събрание (ОС) го било ощетило. Не хванаха дикиш никакви опровержения и обяснения от ОС, че парите се разпределят по правила по видове дейности и по квалификация на работещите, които важат за всички институти. В един момент НИМХ заплаши, че ще спре метеорологичните прогнози поради липса на пари, а министър Красимир Вълчев се договори с БАН заедно да подпомогнат със средства горкия институт. И както се оказа, е превел на НИМХ на два пъти по 150 хил. лв. Директорът на НИМХ проф. Христомир Брънзов обаче обяви, че тези пари ще му стигнат да работи най-много до септември и пусна в сайта на института ултиматум: излизаме от БАН и се местим като самостоятелен институт към МОН! \nСтигна се дотам, че премиерът Борисов като пожарна команда събра ръководствата на БАН и НИМХ и им даде срок до 22 август да се разберат. Директорът на НИМХ проф. Христомир Брънзов обаче остана недоволен от този резултат, очаквал бил по-категоричен изход  - дали пък не е смятал, че Борисов като едноличен собственик на държавата незабавно ще му премести института,  барабар с хората и сградите?!   \nНа 16 август ръководствата на БАН, на ОС и на  финансовата комисия на ОС отидоха на крак в института да преговарят, както поиска премиерът. Решили да обяснят фактите за финансите на НИМХ и да предложат варианти за отделно финансиране на института и оперативните му дейности в рамките на БАН. Обаче на тези най-представителни хора - висши ръководители и блестящи учени, събраните в залата изобщо не им дали да говорят - те бяха прекъсвани с груби крясъци, дебелашки оскърбления, викове и вой, казаха по-късно присъствали на срещата. Само по себе си това е скандално не просто за академичен институт, но и за възпитани хора изобщо! И достатъчно показателно за нахъсаната атмосфера, създадена в НИМХ. Имало е и втора среща на ръководствата в БАН със същия \"успех\" - на всички аргументи и предложения Брънзов отсича: излизаме от БАН. На сайта на института след това се появи съобщение: \"След двете срещи убеждението на НИМХ е, че от БАН се търси единствено начин за запазване на статуквото, но не и за развитието на НИМХ и запазване и подобряване на дейността му\". През цялото това време Брънзов обилно шестваше из медиите и обясняваше в какво трагично положение е НИМХ и колко лоши са тези в БАН. Да му се скъса сърцето на човек! \nКакво всъщност се случва? Има ли средства НИМХ да работи? Има. Цялата работа е една формена лъжа, с която са заблуждавани и работещите в НИМХ, и министрите, и Борисов, и обществото. Ако човек следи заседанията на Общото събрание, знае, че недостигът на средства е общ за цялата академия от години, но това най-малко се отнася за метеоролозите. Първо, НИМХ е единственият институт в БАН, чиито разходи за ток, парно и вода за оперативните нужди се покриват на 100% от бюджета на БАН, останалите институти получават 50%. Тази година бюджетът на НИМХ е увеличен с над 1 млн. лв. спрямо 2017-та, а за оперативните му дейности са заделени 1,33 млн. лв. (за института по геофизика, геодезия и география, който също има оперативна дейност и в 24-часов режим следи сеизмичната активност в страната, са дадени 369,2 хил. лв.!). За НИМХ са покрити разходите (над 800 хил. лв.) за увеличените по закон минимални заплати и социални разходи. Субсидията на НИМХ за годината е около 11 млн. лв. - заедно с едни 1,7 млн. лв., които се получават всяка година от МОСВ. Освен това БАН плаща и около 3,2 млн. лв. за членския внос в европейската организация за спътникови метеорологични снимки EUMETSAT, за текуща информация от Европейския център за средносрочни метеопрогнози и за Световната метеорологична организация. Институтът получава и над 1 млн. лв. годишно от предоставени услуги и продукция. Накратко казано - без да е сравнимо осигурен спрямо сродни звена в Европа (както и всички институти на БАН), НИМХ може да покрие годишните си разходи и няма основание да заплашва, че ще остави страната без метеопрогнози заради недостиг на средства. На прост български език  \nтова се нарича изнудване, т.е. рекет А искането асистентите там (учените в института са около 100 от 700 души щат, останалите са специалисти и нает персонал със средно и по-ниско образование за оперативни почасови замервания из градове и паланки) да получават по 1500 лв. е прекрасно и правилно. Само че при бюджета, който получава цялата академия, заплатата дори на професорите в институтите е под 1000 лв. Ако НИМХ се бореше примерно да се удвои бюджетът на БАН, би могъл да иска нещо прилично и за своите асистенти... А и не знам дали хората в НИМХ наистина вярват, че ако минат към някое министерство, ще потънат в благини?! \nКаква е  \nпричината да се правят въпросните манипулации? Има едно логично обяснение и то се знае в цялата академия не от вчера. Бидейки от октомври 2014 г. директор на публичен институт, финансиран от държавата, професорът Брънзов върти поне три лични частни фирми с дейност, сродна на тази на института. ДУМА писа за това на 12 юни т.г. в разследването \"Двама директори в БАН омесват науката с частните си фирми\". Цитирахме и текстовете на два закона и особено на Устава на БАН, който изрично забранява на директорите на институти да ръководят частни фирми.  \nПреди 2 години Христомир Брънзов \"замрази\" станцията на Мусала, а работещи в НИМХ заподозряха, че причината е в личните интереси на фирмите му, произвеждащи автоматични метеостанции. Той отрече, заяви, че това са спекулации и дори, че \"никаква фирма или организация, свързана с моето име, не е доставяла каквото и да е или е участвала в процедура по ЗОП, обявена от НИМХ-БАН.\" За процедури по ЗОП не е ясно, защото в тях обикновено се играе с размера на сумите. Но е факт, че в сайта на консорциума \"Метеорологични системи и екипировка\" (МСЕ) ООД, който произвежда метеосистеми и ги поддържа сервизно,  сред клиентите на фирмата на Брънзов на първо място е посочен... НИМХ След това е МОСВ. Брънзов е управител на консорциума МСЕ, участва и като собственик чрез другата си фирма (\"Аналог\"). Трета фирма на Брънзов - \"МСЕ-сервиз\", поема обслужването на клиентите на консорциума \"МСЕ\". Сиреч, първи клиент на частните му фирми е държавният институт, който той ръководи. Една проверка на инспекторите от АДФИ на финансовото министерство или от Сметната палата бързо би установила конфликта на интереси, несъвместим с поста му на директор, както и дали е плащал институтът и колко на консорциума \"МСЕ\"; дали договори, изпълнявани преди от НИМХ, сега са сключени от частните му фирми. Само че след публикацията на ДУМА, когато Общото събрание на БАН най-сетне реши, че вътрешният одит на БАН трябва да провери финансите на института, директорът нагло... изгони одиторите. Нямало да се подчинява на БАН. И се пита: няма ли да се намери прокурор в тази държава, който да му обясни, че законите са задължителни за всички и че дори да си възседнал някой висок стол, не може да плюеш на тях и да си правиш каквото ти скимне! \nИма и една малка подробност - мандатът на Брънзов като директор изтича през октомври. От юли месец е обявен конкурс за поста, а втори мандат за него май е доста проблематичен. Ето затова бърза човекът. Засега си има един покровител - председателят на БАН акад. Юлиан Ревалски, който досега осуетява всеки опит да падне и косъм от главата на Брънзов. Нещо повече - назначил е сина на метеорологичния шеф да прави и поддържа новия сайт на БАН и този син командери какво да се слага в сайта и какво не от цялата академия, която постоянно роптае заради нефункционалността на този нов сайт.  \nА да не би пък директорът на НИМХ да си има и политически чадър (за шеф на филиала на института в Пловдив например е поставен човек с интересното име Иван Фандъков...). Или пък смята, че ако се скрие с института си в МОН, ще си остане начело на НИМХ и занапред, ще се отмени конкурсът за директор, а той ще прикрие закононарушенията си. Цялото поведение на този човек показва, че това му е целта - да остане начело. Затова и режисира т.нар. протест. От 30 години следя подробно работата на БАН, такова нещо там не съм виждала досега. Пък той настоява да се извадят от академията и сградите, и съоръженията на НИМХ, дали пък някои от тях не са апетитни за частните му структури?    \nСтранно е, че повечето журналисти знаят за частната далавера на директора, но медиите им не гъкват по въпроса, нито се интересуват дали наистина НИМХ е тъй закъсал, както казва директорът. Такова общо мълчаливо \"овчедушие\" на присъдружните на властта издания се постига по два начина - с пари или наистина с политически чадър. Съмнителна е перспективата на Брънзов обаче и гръмки фрази за \"статуквото\" няма да му помогнат. Всеки данъкоплатец като мен, който плаща заплатите на тези хора, пък били те и от важна служба като НИМХ, е в правото си да попита: що за наглост е да се държиш като собственик на цял институт и да разстройваш една 70-годишна система заради лични интереси?   Дори Борисов след утре да се разпореди по въпроса, след като НИМХ не иска да се разбере с БАН, трябва да се знае, че за да се прехвърли институт на академията със сгради и имущество към друга структура, трябва да има решение на Народното събрание. По закон е така. Нищо че за Брънзов законът е празна хартийка.  \nЩе продължи ли задкулисието в България да решава дали хартийката е \"за кон\" или важи само \"за кокошка\"? \n      \n \t\n", "date": "2018.08.21", "title": " Скандалът с НИМХ е създаден и режисиран от директора му  "}
{"url": "http://www.duma.bg/node/173515", "text": "Само за година и половина у нас са станали четири инцидента с пожарни автомобили от един и същи модел. Това е и причината Синдикалната федерация на служителите в МВР (СФСМВР) да настоява компетентните служби в МВР и ГД \"Пожарна безопасност и защита на населението\" да направят проверка и анализ на причините довели до катастрофите. \nОт СФСМВР взимат повод от инцидента на 17 август, когато загина огнеборец, а други двама бяха ранени. Синдикатът не приема версиите, че произшествието е причинено от лоши пътни условия и/или грешка на водача. С отворено писмо най-голямата синдикална организация в МВР настоява пълно изясняване доколко този модел машини са пригодни за всякакви условия. \nОт СФСМВР искат проверка кой е одобрил доставката на тези автомобили по ОП \"Околна среда\", както и дали те отговарят на заложените спецификации в обществената поръчка. Синдикатът настоява да се направи техническа експертиза за поведението на автомобилите в реални пътни условия. От организацията очакват и статистическа обработка на данните за използване на този тип автомобили при горски пожари. \n\"Силно се надяваме, че в МВР все още има достойни, компетентни и познаващи морала ръководители, които да предприемат нужното, за да не губим човешки животи вследствие на престъпна небрежност или немарливост. В случай, че поставените въпроси бъдат отминати с мълчание, както често се получава по отношение на ГДПБЗН на МВР, СФСМВР си запазва правото да предприеме необходимите действия в рамките на законите на Р.България\", завършва отвореното писмо на синдиката. \n    \n \t\n", "date": "2018.08.21", "title": "Синдикалисти искат проверка на инцидентите с пожарни коли"}
{"url": "http://www.duma.bg/node/173493", "text": "Албанската полиция откри за два дни три групи от общо 88 нелегални мигранти, главно от Сирия, близо до ГКПП Капщица на албанско-гръцката граница при Корча, предаде агенция МИА. \nПървата група от 32 сирийци и палестинци, всички мъже, е открита, след като те нелегално преминали границата. Втората група била от 22 мигранти, също мъже от Сирия, те били открити в автобус. В третата група от 34 мигранти имало мъже, жени и деца. \nТе са изпратени в бежанския център в Бабру, близо до Тирана. \nОт регионалния полицейски комисариат в Корча потвърждават, че са зачестили групите нелегални мигранти от Близкия изток, които влизат на албанска територия през зеления пояс на границата с Гърция. Целта им е да минат транзитно през Албания и да продължат към Черна гора, а оттам към някоя западноевропейска страна. \nПолицейската статистика потвърждава, че през изминалия период от годината, особено през последните няколко месеца, са открити около 4000 нелегални мигранти, главно от Сирия, Ирак, Афганистан и Северна Африка.   \n \t\n", "date": "2018.08.21", "title": "88 мигранти откриха в Албания за 2 дни"}
{"url": "http://www.duma.bg/node/173516", "text": "Народният представител от \"БСП за България\" Валентин Ламбев пое ангажимент да подпомогне ремонтните дейности в читалището на село Балван. Читалищната сграда трябва да бъде ремонтирана, за да посреща още десетки години жителите на селото, категоричен бе депутатът при посещението си във великотърновското село. \n\"Кметът на селото Недьо Георгиев ми показа сградата на Народното читалище \"Нива-1898\", която се нуждае от сериозен ремонт. Покривът тече, компрометира стените и таваните в сградата и салона. Трябва да се помогне и за сценичното осветление, и осветлението на самия салон, за което ще се отзова от сърце\", обясни народният представител. \nЛамбев беше сред гостите на храмовия празник на църквата \"Св. Иван Рилски\", а след литургията се запозна с някои от проблемите в селото. Депутатът се поклони пред мощите на св. Иван Рилски, специално донесени за празника, и пожела на местните хора да посрещат всеки ден с упование, надежда и смирение, каквито е завещал хранителят на този църковен храм.   \n \t\n", "date": "2018.08.21", "title": " Валентин Ламбев помага за ремонта на читалището в с. Балван"}
{"url": "http://www.duma.bg/node/173517", "text": "До края на тази година в МОН ще заработи информационна система, която ще картографира търсенето и предлагането на учители в различните райони на страната, съобщи вчера министър Красимир Вълчев. Има райони, в което учителите са достатъчно на брой и това позволява да се подмлади съставът им, като се пенсионират придобилите право на това, каза той. В други райони обаче недостигът на учители е по-голям и за тях може да се търси решение, като бъдат оставени на работа и учители, които са пенсионирани, или пък висшисти от различни специалности, придобили педагогическа правоспособност. Всяка година преди началото на учебната година има търсене и недостиг на учители, като в последните години средногодишно над 5000 учители се пенсионират, припомни Вълчев. И през тази година се очаква между 4500 и 5000 учители да излязат в пенсия, но още не се знае колко от тях ще останат на работа. В картографиращата система ще могат да се регистрират и дипломанти на висшите училища, които биха желали да придобият право за преподаване в училище. Те ще заявяват в кои общини и по кои учебни предмети могат и искат да преподават. В системата ще има информация и за всички педагогически специалисти, които навлизат в пенсионна възраст и така ще може да се прогнозира търсенето на учители, обясни Вълчев. \nМинистърът не е привърженик на идеята, предложена от някои ректори, приетите в педагогически специалности да подписват договор, че примерно 5 години ще работят в училищата. Това би отблъснало кандидатите, младите хора искат повече възможности за трудова реализация и по-бързо постъпване на работа. Затова изходът засега е по-високи заплати за учителите, те трябва да достигнат дори до 120 на сто над средната заплата за страната, смята Вълчев. \nНай-много незаети учителски места към момента има за специалисти по математика, физика, химия, чужди езици, за ресурсни учители. От МОН признаха, че в София има недостиг на 650 учители, но министерството няма обобщена информация колко учителски места в страната не са заети. \nМОН не обсъжда вариант квалифицирането на учителите да става само във висшите училища, както предлагат и ректори, и педагози, а не в частни структури. Към началото на учебната година обаче ще бъдат сформирани екипи за контрол на т.нар. доставчици на образователни услуги, които трябва да са регистрирани в системата, обещаха от МОН. \nТъй като 15 септември тази година е в събота, първият училищен звънец ще удари на 17-ти в понеделник, уточни Вълчев. В момента в около 900 училища текат ремонти, но повечето са малки. В 100 училища има цялостен ремонт, който се финансира по европрограмите за региони в растеж и за развитие на селските райони. От тази есен се открива едно изцяло ново училище - Професионално училище по информационни технологии в Бургас. В професионалните гимназии е даден срок до 10 септември да се запълнят паралелките в някои специалности, за които няма наплив от кандидати.       \n \t\n", "date": "2018.08.21", "title": "МОН прави карта за потребностите от учители  "}
{"url": "http://www.duma.bg/node/173508", "text": "С рекорден брой сигнали за нередности в София затрупаха граждани Столичната община през последния месец. Чрез контактния център на общината за последните 30 дни те са изпратили 5000 жалби. Проверка на ДУМА показа, че точно преди две години за месец средно са събирани по 2000 сигнала, а преди година те вече са достигнали 3000. В същото време за последния месец приключените проверки по случаите са едва 730.  \nНай-голям е броят на оплакванията от столичани за проблеми, свързани с пътната инфраструктура и паркирането. Хората масово се жалват от дупки по пътните настилки из целия град и от неправилно паркирали автомобили по тротоари и зелени площи. \"Улица \"Габър\" в жк \"Банишора\"  съществува само административно, физически има един коларски път. Това е зона 2 в София, не изоставена махала в затънтена планина. Ходим с пликчета на краката заради калта и при силен дъжд не може да се върви изобщо. Колко сигнала още да пуснем, за да ни се обърне внимание\", пита възмутен столичанин.  \nОтговор очакват и жалбоподатели от жк. \"Дружба\", които сигнализират, че в отсечката между улица \"Тирана\" и ул. \"Ген Ст. Стоянов\" има повече от 20 дупки и заобикалянето им с автомобил е почти невъзможно. Дълбока дупка от 1 кв.м на кръстовището на ул. \"Генерал Хосе Де Сан Мартин\" и ул. \"Елисавета Багряна\" тревожи други граждани. Те допълват, че тя е напълнена с камъни, които при преминаване изскачат наоколо. Кръстовището е много натоварено заради близостта с Агенцията по вписвания, 168 детска градина и 93-то СУ. В квартала вече е извършван ремонт на пътната настилка, но тази дупка е останала незапълнена. \nНеизхвърлени контейнери за смет, разхвърлени и неприбрани отпадъци по тротоари и зелени площи, замърсен въздух също са сред множеството сигнали, които чакат за обработка и реакция.  \nЖителите на квартали, в които има ромски общности, продължават да настояват за по-строг контрол заради изгарянето на непозволени материали. Всяка нощ лятото се изгарят кабели и пластмаси в горичката между бившите Виетнамски общежития и кв. \"Факултета\", въздухът е с остра задушлива миризма, става ясно от друг сигнал до общината. \"Молбата ми е да вземете мерки, за да не вземам аз, защото тогава нещата ще излязат извън контрол\", пише възмутен столичанин.  \nОпасните детски площадки, които от години не са ремонтирани или са новопостроени, но вече унищожени, също притесняват столичани. Новите съоръжения се оказват недостатъчно здрави и бързо се амортизират. Затова стърчат пирони и болтове, липсват части от пързалки и люлки, а това ги прави опасни за децата. \n \nулица в жк \"Люлин\"                                          Ул. \"Майор Георги Векилски\"  \n                                                                                 в жк \"Банишора\"   \n \t\n", "date": "2018.08.21", "title": "Рекорден брой жалби за нередности в София  "}
