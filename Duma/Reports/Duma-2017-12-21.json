{"url": "http://duma.bg/node/157890", "text": "За пореден път вицепремиерът Валери Симеонов избухна в гняв срещу коалиционните си партньори от ГЕРБ. Този път причината за недоволството му се оказаха законодателни промени, прокарани от ГЕРБ и ДПС, които дават право на министъра на туризма Николина Ангелкова да отдава плажовете на концесия. \"Пак ни извъртяха! Депутати от ГЕРБ и ДПС промениха току-що приетия Закон за концесиите по най-подлия начин - чрез преходни и заключителни разпоредби на Закона за ограничаване на административното регулиране и административния контрол върху стопанската дейност. Концесиите на плажовете ще се определят от министъра на туризма, а не по общия ред, определен от закона за концесиите. Това означава, че ще продължи по най-непрозрачен начин раздаването за по 20 години (а може и повече) на приближени фирми и групировки\", избесня в социалните мрежи Симеонов. Напрежението между него и Ангелкова отново избуя, след като той обяви, че при това ръководство на министерството България няма да има съвременен и прозрачно-регламентиран туризъм. Това е поредният саботаж на опитите за въвеждане на нормално управление и реална конкуренция, продължи да се гневи той. \nПо-рано вчера председателят на правната комисия Данаил Кирилов от ГЕРБ прокара промени в Закона за ограничаване на административното регулиране и административния контрол върху стопанската дейност. С тях новият закон за концесиите няма да се прилага при отдаването на морските плажовете през следващата година. \nКрум Зарков от \"БСП за България\" предупреди, че въпреки че действието на новия закон се отлага само за година, реалното протакане на Закона за концесиите за плажове е за 20 години. Това е максимално допустимият срок за концесии според Закона за Черноморското крайбрежие, по който ще продължат да се отдават плажовете и следващата година, припомни той.  \nСтана ясно, че на комисия за отлагането са настоявали от Министерството на туризма, а вицепремиерът Валери Симеонов е бил против. \nИма 5 концесии в съдебна фаза и е редно да се запази старият режим, заинати се в зала Данаил Кирилов. Според него имало само десетина плажа за концесиониране, което е незначителна част от 300, колкото са всичките плажове.  \nХристиан Митев от \"Обединени патриоти\" заподозря, че за година могат да бъдат концесионирани апетитните плажове за максимално разрешения сега срок при много по-непрозрачни и леки условия, отколкото са заложени в Закона за концесиите. Според него нищо не е пречело новият закон да не важи за процедурите в съдебна фаза. \nДУМА припомня, че Симеонов неколкократно атакува Ангелкова. Двамата влязоха в остри противоречия първо през лятото по темата за шума в морските курорти, както и за бъдещето на къмпингите. През ноември сблъсък имаше по темата с преместваемите обекти по Южното Черноморие и статута на националните курорти. \"Министър Ангелкова говори едни обширни и напоителни глупотевини относно моето предложение. Не мога да я коментирам\", отсече само преди седмица Симеонов заради спънатите планове за промяна на концесията и втория лифт в Банско. \n Пенчо Милков от \"БСП за България\" също изрази опасенията си спрямо  законовите предложения на управляващите в Закона за ограничаване на  административното регулиране и административния контрол върху  стопанската дейност   \n", "date": "2017.12.21", "title": " Валери Симеонов скочи на ГЕРБ заради морски концесии "}
{"url": "http://duma.bg/node/157874", "text": "Отпада забраната лекарите от ТЕЛК и НЕЛК да могат да работят и на други места. Това решиха вчера депутатите с приемането на първо четене на промени в Закона за здравето. За медиците в експертните лекарски комисии в момента съществува забрана да упражняват дейности, които подлежат на техен контрол, и да извършват консултативна дейност, свързана с вида и степента на увреждане.  \nС изменението се позволява в съставите на ТЕЛК и НЕЛК да участват и лекари, които извършват лечебна и диагностична дейност. Ограничения в комисиите се предвиждат единствено за медици, които са свързани с конкретно освидетелствано лице. В тези случаи те ще са длъжни да си направят отвод от участие в даденото заседание на комисията. \nЗаконопроектът цели преодоляване липсата на специалисти в системата на медицинската експертиза. Дава се възможност да се привличат и квалифицирани специалисти, които извършват лечебна и диагностична дейност. Нормативните промени ще допринесат и за създаване на възможност за попълване съставите на ТЕЛК с достатъчно и квалифицирани кадри, което от своя страна ще съкрати сроковете на тяхната работа и ще подобри значително достъпа на пациентите до органите на медицинската експертиза, се посочва в аргументите. Депутатите решиха да отпадне изискването в специализираните състави на НЕЛК задължително да се включва лекар, представител на НОИ, целта е да се избегне дублирането на дейността на експертите. От БСП настояха експерти на института да участват в ТЕЛК и НЕЛК, когато се взема решение за пенсиониране по инвалидност.       \n", "date": "2017.12.21", "title": " Лекарите от ТЕЛК ще могат да работят и на други места"}
{"url": "http://duma.bg/node/157875", "text": "Средната възраст на българските учители е с 10 години по-висока от тази на колегите им от ЕС. У нас педагозите са средно на 53 години, като за САЩ възрастта е 42 години, а за Европа - 43 години. Това обобщение правят от синдикат \"Образование\" към КТ \"Подкрепа\" като част от анализа им за изтичащата година. \nХиляди учители пенсионери работят, а само след три години 30 000 педагогически специалисти ще напуснат образователните институции, защото няма да имат силата и иновативността да преподават и възпитават новото поколение, показва анализът на синдикалистите. Те заявяват, че увеличението с 15% на всички учителски заплати, без разлика дали базата им е ниска или висока, допълнително увеличава разликата между 605 и 1200 лв. Има ли логично обяснение защо директорите на образователните институции, скрито от учителите, по нарочен механизъм, вземат между 825 и 1548 лв., питат от синдиката. Те припомнят, че над 17 000 ученици са влезли в образователната система след упоритата работа на екипите за обхващане на напусналите училище деца. В началото в екипите е имало и полицаи и социални работници, но по-късно в тях са останали само учителите. \nПредседателят на синдикат \"Образование\" Юлиян Петров призовава проблемите в образованието да се назовават ясно и конкретно. \"Да спрем да говорим, че правим някаква реформа, при условие, че не сме готови да платим нейната цена. 3.6% за образование вместо 6% е ярко доказателство, че реформа ще има, но не сега\", пише Петров. \n    \n", "date": "2017.12.21", "title": "Средната възраст на учителите е с 10 години над европейската"}
{"url": "http://duma.bg/node/157876", "text": "Единствената линейка на МБАЛ \"Св. Иван Рилски\" в Разград е отдадена под наем на таксиметрова фирма, а поне още един специализиран автомобил е продаден от предишното ръководство на лечебното заведение. Това обяви новият изпълнителен директор на болницата д-р Гечо Жеков. Болницата сега плаща по 15 лв. наем за транспортиране на болни от едно отделение в друго на територията на болницата. Таксиметровата фирма пък й плаща 100 лв. месечен наем за линейката, като е задължена да я ползва само за превоз на пациенти. Извън лечебното заведение се ползват срещу заплащане линейки от Спешния център. \nОт документацията става ясно, че договорът за наем на болничната линейка е сключен на 1 юни 2015 г. за срок от 18 месеца, който при липса на възражение на страните става за неопределено време. В момента линейката-такси е паркирана в двора на лечебното заведение. \nСмяната на ръководството на болницата през лятото бе съпроводена с протести в защита на старото ръководство.  \nПроучване на ДУМА показа, че в предишния Съвет на директорите, просъществувал от 12 април до 20 юли 2017 г., са били Марин Керчев, Драгомир Николов, Искрен Тодоров и Златица Петрова. По-дълго са ръководили болницата Марин Керчев, Драгомир Николов, Искрен Тодоров като членове на директорски борд - от 27 февруари 2015 г. до 11 април т.г.  \nЗадълженията на болницата през юли т.г. са били 1 549 000 лв., от тях просрочени са били 1 219 000 лв. Към днешна дата сумите са съответно 1 254 000 лв. и 895 000 лв. \nД-р Жеков обяви, че болницата дължи пари за новозакупения от предшествениците му скенер и лапароскоп, за които държавата осигурила само част от необходимите средства, а не целите суми. На два пъти сметките на болницата са запорирани заради задължения към различни фирми за общо 100 000 лева, но ситуациите са преодолени, увери д-р Жеков. Той бе категоричен, че няма текучество на специалисти от болницата, при новото ръководство  напуснали само трима от лекарите, заплатите се плащали редовно и били увеличени с общо 100 хил. лв. За пациентите имало осигурена храна сутрин и вечер, като предстояло провеждане на нова процедура за избор на фирма, която да доставя храна за болните.     \n", "date": "2017.12.21", "title": "Болницата в Разград даде линейката си за такси  "}
{"url": "http://duma.bg/node/157877", "text": "Комисията за защита от дискриминация (КЗД) даде задължително предписание на Столичния общински съвет (СОС) да промени условията за предоставяне на асистентски услуги за хора с увреждания, които са залегнали в наредбата \"Асистент за независим живот\". Според КЗД въпросната разпоредба създава предпоставки за дискриминация - СОС е поставил условие достъп до асистентска услуга да получават само хора с увреждания, които учат или работят. \n\"Не е редно де факто да се прегражда пътят до получаване на асистентска услуга за хората с тежки увреждания, които не могат да учат или работят именно защото имат нужда от асистентска подкрепа. Ситуацията малко напомня на \"Параграф 22\", в който за да получиш асистенция, трябва да работиш, но за да работиш трябва да имаш асистенция\", обяснява докладчикът по преписката Петър Кичашки. \n\"Това наше решение не омаловажава огромния труд, който се полага в Столична община за хората с увреждания. Въпреки това смятаме, че има място за подобряване на условията, при които тази подкрепа се предоставя\", коментира председателят на специализирания състав, постановил решението, Златина Дукова.   \n", "date": "2017.12.21", "title": "Наредбата \"Асистент за независим живот\" създава предпоставки за дискриминация"}
{"url": "http://duma.bg/node/157878", "text": "Кола прегази 11-годишно дете в Пловдивско, а след това близки пребиха шофьора на колата. Джип, шофиран от 56-годишен мъж от Брестовица, блъсна детето в ромската махала на пловдивското село Първенец. Детето е било с майка си, а след удара е загинало на място. Колата е прегазила и 31-годишната майка на момиченцето. Тя е ранена и откарана в болницата в шок. \nЯдосани роднини на семейството пребили шофьора на колата. На място пристигнали екипи на Първо районно управление, специализирани пътни сили и Пътната полиция, които установили един от участниците в побоя.  \nОбразувани са две досъдебни производства, едното е под наблюдението на Окръжната прокуратура в Пловдив. Шофьорът на автомобила е задържан за 24 часа, направен му е тест за наличие на алкохол и наркотици в кръвта. Пробите са отрицателни. \nДругото досъдебно производство е образувано на роднина на загиналото момиченце за евентуално извършване на хулигански действия и увреждане на чуждо имущество.   \n", "date": "2017.12.21", "title": "Кола уби дете в Пловдивско, пребиха шофьора"}
{"url": "http://duma.bg/node/157879", "text": "Националният обществен защитник ще може да разглежда граждански жалби срещу частния сектор. Правителството одобри вчера и предложи на Народното събрание да приеме промени в Закона за омбудсмана. Предвидено е включването на разпоредба, според която омбудсманът ще може да разглежда жалби на гражданите срещу действия и бездействия от страна на частния сектор. В момента правомощията на Мая Манолова се разпростират само върху държавните и общинските органи и върху лицата, предоставящи обществени услуги. На омбудсмана се възлага също така да наблюдава и насърчава ефективното прилагане на подписани и ратифицирани международни актове в областта на правата на човека. \nС цел постигане на още по-голяма прозрачност при избора на омбудсман, се предлага номинации да може да правят и юридически лица с нестопанска цел в обществена полза, а избирането на обществения защитник от Народното събрание да става с явно гласуване. В допълнение към изискванията за заемане на длъжността се добавя и нуждата от предишен опит в областта на правата на човека.   \n", "date": "2017.12.21", "title": "Омбудсманът ще разглежда и граждански жалби срещу частния сектор"}
{"url": "http://duma.bg/node/157880", "text": "Ученици от частни школа вече ще получават стипендии, подсигурени от общинския бюджет. Това е едно от измененията, приети вчера от Министерския съвет. С оправданието, че иска насърчи по-добрите учебни резултати, МС разшири кръга от ученици с право на стипендия. Децата от частните училища ще имат равна възможност с учениците от държавните и общинските училища да получават стипендии, уверяват министрите, без да е ясно предвидили ли са новия разход към средствата, които са разпределени за местната власт.  \nС новите изменения финансиране ще има за учениците в комбинирана форма на обучение и в обучение чрез работа (дуална система на обучение). Стипендии ще могат да получават и учениците със специални образователни потребности, завършили VII клас и продължили образованието си. Деца с трайни увреждания и без родители или с един родител ще могат да вземат освен стипендия заради тези обстоятелства и такава по успех. Те ще имат право да получават 50% от стойността й. \nПредвид целогодишното пребиваване и откъсването им от семейната среда за учениците, настанени във възпитателните и социално-педагогическите интернати, е предвидено да получават за лични нужди по 33 лв. месечно. От 50 на 60 лв. е увеличена максималната стипендия. \n    \n", "date": "2017.12.21", "title": "Общините ще дават пари за стипендии в частните училища"}
{"url": "http://duma.bg/node/157881", "text": "Само седмица след като изхарчи непланувани над 700 млн. лв., вчера кабинетът пръсна още 1,53 млрд. лв. от бюджета по различни направления. След като през цялата година програмата за саниране беше фактически замразена, чак на последното си заседание преди празниците Министерският съвет извади цял милиард, за да се разплати с Българската банка за развитие. \n1,4 млн. лв. отиват в Бургас и Камено за преодоляване на последиците от наводненията. Двайсетина общини получават общо 20,6 млн. лв. за \"ремонт и рехабилитация на улична и ВиК мрежи, общински пътища и изпълнение на различни обекти от местно значение\". Предоставят се 2,8 млн. лв. по договори за насърчаване на пет инвестиционни проекта за разширяване на съществуващи предприятия и за създаване на нови, основно в района на София, Пловдив и Нови Пазар. МОН получи 3,8 млн. лв. за националния абонамент за архив и достъп до електронни бази данни. 5 млн. лв. са за земеделското министерство - за ликвидиране на огнищата от \"инфлуенца по птиците\" и тестове за диагностика на африканска чума по свинете. \n578 200 лв. са за откриване на посолство на България в Абу Даби. Други 39,151 млн. лв. се насочват към ведомства, а Министерският съвет получава 4,4 млн. лв. за административни плащания и данък сгради. 390 000 лв. пък са за конструктивно обследване на Патриаршеската катедрала \"Св. Александър Невски\". На БНТ се отпускат 14,2 млн. лв.     \n", "date": "2017.12.21", "title": " Правителството пръсна още 1,53 млрд.лв."}
{"url": "http://duma.bg/node/157882", "text": "След провала на поръчката за ремонт и поддръжка на старите съветски изтребители МиГ-29 вчера се разбра, че е пропаднала и сделката на Министерството на отбраната за строителство на два нови патрулни кораба на обща стойност 820 млн. лв. Още в началото на правителственото заседание вчера военният министър Красимир Каракачанов обяви краха на двата мащабни проекта за модернизация. \"Договор за нови патрулни кораби няма да има\", сюрпризира той Борисов и предложи точката да отпадне от дневния ред на МС.  \nВоенният министър обясни, че единственият кандидат, подал оферта за строителство на корабите, варненската МТГ \"Делфин\", се е оттеглила в последния момент. Преговорите с фирмата в МО са продължили до късно вечерта във вторник, но не се е стигнало до съгласие около бъдещия договор. В сряда в 9 ч. сутринта от \"Делфин\" са депозирали писмо в Министерството на отбраната, с което уведомяват, че се оттеглят от преговорите. Така е пропаднало предвиденото подписване на договора за реализация на инвестиционния проект \"Придобиване на многофункционален модулен патрулен кораб\". Фирмата е посочила като мотив реално намалената с 20% стойност на проекта за инвестиционен разход заради въведения от 1 януари 2017 г. ДДС върху всички военни сделки. Още в началото на годината стана ясно, че заради решението на парламента от 820 млн. лв. сумата за сделката се намалява със 164 млн. лв. Именно това решение беше и основната причина няколко чуждестранни компании, заявили интерес към проекта, да се оттеглят и да не участват. \nОтказът на фирмата е без прецедент в досегашните процедури по модернизация на армията и определено изненада неприятно управляващите. Обществена тайна е, че сделката е предназначена само за \"Делфин\", тя бе форсирана и при кабинета \"Борисов 2\". Министерството на отбраната поиска оферти от още 6 фирми, 4 от които казаха, че не могат да се справят, а 2 изобщо не пратиха отговор. Като депутат от опозицията Каракачанов бе твърдо против, но като министър продължи да работи по нея. Преди две седмици вицепремиерът сам каза, че първоначалната сума от 820 млн. лв. е намаляла с над 164 млн. лв., а вчера обясни, че се е разбрал с финансовия министър Владислав Горанов за още 170 млн. лв., въпреки това \"Делфин\" внезапно се оттеглиха. \nБойко Борисов попита защо тогава във вторник \"с адмирали и вицеадмирали работихме толкова\", видимо подразнен от провалената сделка. \"Ние бяхме длъжни като правителство да свършим всичко нужно\", лаконичен бе военният министър. \nКаракачанов хвърли светлина и по провалената поръчка за ремонт и поддръжка на 15-те стари съветски изтребители на армията, за което се разбра във вторник. Той свика брифинг, на който съобщи, че на 19 декември украинската държавна компания \"Укроборонпром\" е внесла жалба в КЗК, с което е блокирала поръчката за ремонт на съветските самолети. \"На 19 декември холдинг \"Украинмаш\" внесе жалба в Комисията за защита на конкуренцията срещу решение №129 на Министерството на отбраната от 6 декември 2017 г. за поддръжка на бойните самолети МиГ-29\", обявиха от МО. Жалбата е внесена без платена такса, което подсказва, че единствената цел е блокиране на процедурата, смята Каракачанов. Липсва и преведена регистрация на фирмата на български език. Това, което \"Укроборонпром\" извършва, е опит за саботаж срещу решението на МО да ремонтира своите самолети директно, с договор за пряко договаряне с \"РСК-МиГ\", ядоса се министърът. Още миналата седмица до него е достигнала информация за предстоящия провал. \"Аз бях уведомил украинския посланик за моята информация още в събота, тъй като информацията я имаме от миналия петък късно вечерта. Разговарях с него по телефона. Във вторник имах среща с него и неговото становище беше, че това не е политика на украинското правителство, а е частна работа на една фирма, макар и държавна\", обясни Каракачанов. Той отбеляза, че същата украинска компания преди няколко месеца е обжалвала и договора за ремонт на хеликоптера Ми-17 и е спряла процедурата по същия начин. \nЗаради жалбата на украинската компания и блокираната процедура на практика се прекъсва поддръжката на бойната ни авиация. Предвидените средства се връщат в държавния бюджет, като ще бъдат необходими минимум 3-4 месеца за осигуряване на нови средства за ремонт и поддръжка на българските бойни самолети.       \n", "date": "2017.12.21", "title": "След провала с МиГ-овете пропадна и сделката за военните кораби "}
{"url": "http://duma.bg/node/157883", "text": "Депутатът от ГЕРБ Ивайло Константинов напусна вчера НС по собствено желание. Оставката му беше приета със 156 гласа \"за\", 6 \"против\" и 11 \"въздържал се\". Константинов беше втори в листата на ГЕРБ от Кюстендилския избирателен район и координатор на партията в Дупница. Той държи 24,5% от транспортната фирма \"Юнион Ивкони\". При влизането си в парламента Константинов обяви, че е излязъл от управата й. \nОколо бизнеса му се разшумя покрай случая с обърналия се на автомагистрала \"Тракия\" автобус на \"Юнион Ивкони\" в края на октомври. Тогава пострадаха 17 души. За инцидента бе обвинен 49-годишният шофьор, който е нарушил правилата за движение и е загубил контрол над автобуса. Около катастрофата обаче стана ясно, че фирмата е глобявана многократно за неизправности. Константинов обаче не видя конфликт на интереси, въпреки че бе член на парламентарната транспортна комисия. \nГербаджията не даде конкретно обяснение защо напуска парламента. Той заяви, че решението му не е емоционално, а обмислено. \"Много насила изкарах тези няколко месеца в НС. Нито за ден не се зарадвах на тази работа. Направих това, което трябваше за района, но по душа съм бизнесмен. Беше ми трудно да убедя ръководството на партията да ме пусне\", призна приоритетите си Константинов. \nСегашният областен управител на Кюстендил Виктор Янев остана трети в листата на ГЕРБ за региона. Стана ясно обаче, че вече е подготвил декларация, с която отказва да става депутат. При това положение народен представител ще бъде заместник-областният управител Радослава Чеканска, съгражданка на Константинов от Дупница.     \n", "date": "2017.12.21", "title": "Съсобственикът на \"Юнион Ивкони\" напусна парламента"}
{"url": "http://duma.bg/node/157873", "text": "Заради запор на сметките на община Кюстендил, има риск близо 600 души да останат без заплати по празниците, предупреди кметът на общината Петър Паунов. По думите му сметките на градската администрация са запорирани заради иск на фирма за половин милион лева. Тя е изпълнила ремонт в сградата на общината през 2009 г. след наводнение. Фирмата едностранно удължила ремонта и така увеличила дълга на общината, затова от кметството решили да не плащат. Последвало дело и запор. Според Паунов това е прецедент и той е сезирал Министерския съвет, министъра на правосъдието, Висшия съдебен съвет, от които се надява на подкрепа. \nПаунов определя ситуацията като удар срещу държавността и предупреждава кметовете, местната власт, националната власт, законодателна и изпълнителна власт, че утре камъните може да бъдат изсипани и в техните градини. Според кмета законодателната възможност, която дава право за запор, трябва да бъде променена. Той твърди, че общината е осъдена не на договорно основание, а за неоснователно обогатяване - прецедент, от който можело да пострада всеки. \nСамо със запорното съобщение сме натоварени с още 22 хил. лв. разноски, оплака се Паунов и добави, че 6000 лв. от тях са за адвокатски хонорари. Толкова била годишната заплата на юрисконсулт на общината.   \n", "date": "2017.12.21", "title": "Запор на сметките на Кюстендил оставя 600 души без заплати"}
{"url": "http://duma.bg/node/157827", "text": "Денят на зимното слънцестоене, 21 декември, е най-гадният за 2017 г. поради лошо подреждане на небесните тела, пише \"Дейли мейл\". За първи път от близо 350 години насам Слънцето навлиза в Козирога, часове след като Сатурн стори същото, и така ще се окажат в една линия. \nАстролозите съветват да не взимаме никакви важни решения и да не предприемаме някакви драстични действия. Те ще доведат до много лоши последствия през задаващата се 2018-а. Ще наблюдаваме и ретрограден Меркурий. \nСпоред астролога Нийл Спенсър предстоящото слънцестоене е по-лошо от всички предишни и всичко, което правим на 21 декември, ще ни се стори много по-трудно от обикновено. \nЗимното слънцестоене в Северното полукълбо е характерно с най-късия и тъмен ден в годината. Тогава Слънцето се намира в своята най-южна позиция, точно над Тропика на Козирога. \nЕкспертите препоръчват да не пътуваме на 21 декември, освен ако не желаем мазохистично да прекараме времето си, заклещени по летища, гари и автогари. Ефектите на ретроградния Меркурий пък ще тегнат до края на декември.   \n", "date": "2017.12.21", "title": "Най-ужасният ден в годината е днес"}
{"url": "http://duma.bg/node/157828", "text": "Певицата Селена Гомес е обявена за Кралица на инстаграм, като има най-много последователи в тази социална мрежа тази година - 130 млн. Младата звезда увеличи с 27 млн. своите фенове в платформата, в сравнение с 2016-а, когато те наброяваха 103 млн. \nФутболистът на \"Реал Мадрид\" Кристиано Роналдо зае втора позиция в класацията на знаменитостите в инстаграм със 116 млн. почитатели. На трето и четвърто място отново са класирани певици - Ариана Гранде и Бионсе, съответно със 115 и 108 млн. последователи. Петото място се заема от риалити звездата Ким Кардашиян с фенска маса от 104 млн. \nНай-харесваната снимка, пусната в инстаграм, е кадърът на Бионсе от февруари, с който тя обяви своята бременност. Получила е над 11 млн. харесвания.   \n", "date": "2017.12.21", "title": "Селена Гомес е обявена за Кралица на инстаграм"}
{"url": "http://duma.bg/node/157829", "text": "Рок легендите \"Форинър\" публикуваха специално видео в официалната си страница в социалните мрежи. Коледният поздрав на музикантите, които ще зарадват феновете у нас с юбилеен концерт на 9 май 2018 г. от 20,30 ч. в столичната зала \"Арена Армеец\", както ДУМА писа, бързо набра популярност и предизвика вълна от позитивни коментари. В клипа вокалът на бандата Кели Хансен с много чувство за хумор влиза в ролята на носител на празнично настроение. В промо видеото изпълнителят обикаля квартал с нарастваща армия от коледари около себе си, като традиционните песни за Коледа са заменени с най-големите хитове на \"Форинър\". \nВсички незабравими парчета на музикалните величия, както и две специални нови песни ще чуе публиката по време на концерта в София. Билетите по 50 лв. може да бъдат купени от мрежата на \"Ивентим\" в цялата страна и онлайн. ВИП пакети се продават на bileti365.com, информира Петя Митова, пиар мениджър на \"Моко сълюшън\", организатор на събитието.   \n", "date": "2017.12.21", "title": " \"Форинър\" със специален коледен поздрав"}
{"url": "http://duma.bg/node/157830", "text": "Актьорски дебют направи в киното Николета Лозанова. Моделката се снима в най-новия български филм \"Привличане\", който ще се прожектира от 23 февруари 2018 г. Богатата на образи сюжетна линия на лентата събира част от най-талантливите български актьори: Яна Маринова (която е и продуцент), Койна Русева, Александър Сано, Луиза Григорова, Радина Боршош, Владимир Пенев и др. Продуцент на филма е също Башар Рахал, който освен това изпълнява и една от ролите. Режисьор е Мартин Макариев, познат от работата му по сериала \"Под прикритие\". \nДействието на \"Привличане\" се развива в елитна частна гимназия и засяга теми за успеха, амбицията, любовта и сблъсъка на интереси. Яна Маринова се превъплъщава в ролята на млада учителка по история, която е и бивш шампион по състезателни танци. Новият преподавател по музика в училището е именно Александър Сано, към когото женските персонажи не остават безразлични. Луиза Григорова e манипулативна и разглезена ученичка, която прави интриги, стигащи до медиите. Любов, скандали, завист, успехи, амбиции, страст, музика и много танци се преплитат във филма. Какво се случва, дали ще победи любовта и справедливостта - зрителите ще могат да видят през февруари.     \n", "date": "2017.12.21", "title": " Николета Лозанова дебютира в киното"}
{"url": "http://duma.bg/node/157831", "text": "Впечатляваща изложба подреди Анатолий Станкулов във фоайето на зала \"България\", където известният художник и карикатурист на ДУМА представя някои от забележителните си творби за пети път. Внучката на един от най-самобитните български художници на XX век Златю Бояджиев - Цена Бояджиева, откри с емоционално слово експозицията \"Надбягване с птиците. 111 живописни рисунки\". \nИдеята за създаването на тези картини се ражда преди около шест месеца. Тогава Анатолий Станкулов има здравословни проблеми, не излиза много навън и дълго съзерцава небето от прозореца в ателието си. Посвещава се и на философски разсъждения, замисляйки се защо и той, подобно на птиците, няма криле. Така започва да рисува и стига до \"111 пера за вечността, защото някой път не ти достига само едно, за да се издигнеш\". Решава в навечерието на Коледа да покаже произведенията си на широката публика, за да помогне на хората да полетят...  \nТворбите на Анатолий Станкулов вдъхновяват и известния български поет Хубен Стефанов да му посвети следното стихотворение: НАДБЯГВАНЕ С ПТИЦИТЕ Сега ме занимава полетът. \nА птицата над мен ме натъжава. \nНо докосна ли перо... \nЩе чуете плача на птица. \nЦялото небе е мое \nс облаците и звездите. Остава само полетът - \nперце от други светове. Народният художник Анатолий Станкулов е признат за класик от артистично-литературния кръг \"Мусоргски под лозината\", разкри Тодор Коруев - носител на наградата на Съюза на българските журналисти през 2005 г. за цялостен принос и главен редактор на изд. \"Захарий Стоянов\". \nА видният икономист Илия Илиев духовито отбеляза, че откакто преди няколко години Станкулов е погледнал през \"Окото на рибата\", оттогава с всяка следваща изложба \"избива рибата\". \nКартините от цикъла \"Надбягване с птиците. 111 живописни рисунки\" и \"Женски истории. 15 малки пластики\" на Румяна Русинова може да се разгледат в зала \"България\" до края на януари.   \n", "date": "2017.12.21", "title": "Анатолий Станкулов се надбягва с птиците"}
{"url": "http://duma.bg/node/157832", "text": "Етнографската изложба \"Из бита на лозенградските българи\" бе открита вчера в град Къркларели (Лозенград), Турция. Тя е осъществена по покана на община Къркларели със специалното съдействие на Генералното консулство на България в Одрин и с финансовата подкрепа на Министерството на културата. Експозицията е част от международен проект, обединен в къща-музей на етносите в града, и представящ изложби от Турция, България, Гърция и Черна гора. Целта на изложбата е да покаже елементи от живота на българите, населяващи Лозенградския вилает до края на Турската война за независимост (1919-1923), информира доц. д-р Бони Петрунова, директорка на Националния исторически музей. Един от основните акценти в изложбата е облеклото на българското население от региона. Традиционната женска носия е от сукманен тип, а мъжката - от чернодрешен. Всички костюми са притежание на български преселници от Източна Тракия и на техни наследници. \nОсновният поминък на населението от този край до началото на XX в. е било лозарството, което дава и българското име на града. Там са се произвеждали вино и ракия, съхранявани в дървени бъчви, а за консумация алкохолът е бил пренасян в дървени бъклици, павури, в глинени плоски, стомни и крондири, показани в експозицията. Дървообработващите занаяти са били сред основните, практикувани от тамошното население. Много добре развито е било и бакърджийството (медникарството), и тези занаяти са представени чрез експонати от втората половина на XIX в. Специален акцент в изложбата са накитите и украшенията, носени от жените през този период. Начинът на изработка и употребата им показват социален статус, маркират обичаи и обреди на преход - женитба, раждане; предпазват от зли сили. Във витрина с вътрешно осветление са експонирани пафти, тепелъци и други накити за глава - прочелници, обеци, висулки, подбрадници, както и огърлици, гривни и пръстени. \nВ изложбата са включени експонати от колекции на НИМ, както и от колекции, собственост на ОКИ \"Музеен свят\" - Созопол, Тракийското дружество \"Яни Попов\" - Созопол, и Общинския исторически музей в Ивайловград. \n    \n", "date": "2017.12.21", "title": "Изложба в Къркларели показва бита на лозенградските българи"}
{"url": "http://duma.bg/node/157833", "text": "В навечерието на председателството на България на Европейския съюз и непосредствено преди Рождество Христово, на 22 и 23 декември екипът на Театрално-музикалния продуцентски център, Държавната опера Варна е поканен в Брюксел, за да представи \"Аида\" от Джузепе Верди, научи ДУМА от Виолета Тончева, пиар на ТМПЦ Варна. \n\"Този авторски спектакъл на един от най-известните съвременни италиански оперни режисьори Франко Драгоне представихме с изключителен успех в Антверпен през май, при това в четири поредни вечери. Сега ще излезем на най-престижната белгийска сцена \"Forest National\" в Брюксел, която разполага с 5000 места. За нас е чест, че след като преди години гостувахме на същата сцена с \"Набуко\", сега ще покажем и \"Аида\". Заминаваме за Белгия със съзнание за отговорността, само няколко дни преди поемането от България на председателството на Европейския съюз, да представим не къде да е, а в столицата на Европейския съюз, българското оперно изкуство. Чувствам се горда, че мащабната продукция на \"Аида\" носи варненски почерк, тъй като в нея участват наши диригенти, оркестър, солисти, хор и балет\", споделя директорката на ТМПЦ Варна Даниела Димова.  \nНа сцената на \"Forеst National\" в \"Аида\" ще се изявят солистите на Варненската опера - сопраното Димитринка Райчева (Аида), тенорът Валерий Георгиев (Радамес), баритоните Свилен Николов и Пламен Димитров (Амонасро), басът Гео Чобанов (Цар на Египет), както и Галина Великова (Жрица) и Христо Ганевски (Вестител). В първата вечер за ролята на Радамес е поканен световният български тенор Камен Чанев, а ролята на Амнерис ще изпълни сръбското мецосопрано Саня Анастасия. На второто представление в Аида ще се превъплъти Таня Иванова, Елена Чавдарова-Иса ще пее Амнерис, а басът Ивайло Джуров ще бъде Рамфис и в двата спектакъла. \n\"Аида\" на 22 декември ще дирижира маестро Борислав Иванов, доайен на българските диригенти и артистичен директор на ДО Варна, а за спектакъла на 23 декември на диригентския пулт ще застане главният диригент на операта маестро Ян ван Маанен.     \n", "date": "2017.12.21", "title": " Варненската опера гостува в Брюксел с два спектакъла на \"Аида\""}
{"url": "http://duma.bg/node/157834", "text": "Популяризация на постиженията на руската култура и изкуство, разширяване на хуманитарното сътрудничество - образование и наука, укрепване на отношенията между двата народа, са сред основните приоритети през 2018 г., заяви Павел Журавльов, ръководител представителството на Россътрудничество в България и директор на Руския културно-информационен център. По думите му ще продължи да се работи по проекти, които са насочени към съхраняването на историческата памет. В тях влизат юбилейните дати, свързани с Руско-турската освободителна война 1877-1878 г. През новата година вниманието и усилията на центъра ще бъдат насочени към различни младежки и студентски организации, включващи различни инициативи като поддържане на млади учени, занимаващи се с космическата тематика. Така също ще се засилят и контактите с футболни съюзи и спортисти във връзка с предстоящото Световно първенство по футбол в Русия. РКИЦ ще предоставя информация за всичко, отнасящо се до мачовете, отборите и по-ярки моменти от други световни шампионати, посочи Журавльов. Сред основните задачи е разработването на Мобилна библиотека на руски език, която ще бъде достъпна в различни региони на страната. А всички ентусиасти, които искат да се докоснат до богатството на руската литература, може да се запишат в т.нар. електронна библиотека и ще имат парола за безплатен достъп.     \nРКИЦ изпраща отиващата си година със срещи с българските землячества в страната. Радостен съм, че се запознах с кметове на Павликени, Трявна, Разград... С тези градове се зароди добро сътрудничество, а с голяма част от хората станахме приятели и обсъждаме съвместни проекти. На територията на центъра вече се организират срещи на българското землячество, и то по инициатива на местните, сподели директорът на РКИЦ. Голям успех има и проектът \"Открита Арт сцена на \"Шипка\", в рамките на който се представят популярни постановки на руски и български автори, както и пиеси за деца. Всяка събота за тях се организират различни събития. На реновираната голяма сцена гостуват трупи от страната, между които Смолянският и Пазарджишкият театър. \nОсобено вълнуваща е огромната красива елха, разположена в центъра на Мраморната зала на РКИЦ, която очаква най-малките посетители. За тях е подготвена специална детска програма - с много музика, танци, игри и изненади с Дядо Коледа, Снежанка и джуджетата. Предстоят празнични спектакли днес, 21 декември, от 11, 13 и 14.30 ч., на 22-ри от 10.30, 12 и 16 ч., на 26, 27, 28-и в 11.30 ч.     \n", "date": "2017.12.21", "title": "Работата с младите хора ще продължи   "}
{"url": "http://duma.bg/node/157835", "text": "\nВ една държава работите не вървели много добре. Дори службата по чистотата не метяла улиците редовно. Хората се оплаквали, но от това полза нямало. \nЕдин човек седял на балкона си и с досада гледал мръсната улица пред дома си. Тогава му хрумнало нещо. Той взел голямата метла, слязъл долу и започнал да мете. Не само своя тротоар, но и на съседа си отсреща. Прибрал се вкъщи, погледнал от балкона и му станало приятно. Дори си направил едно кафе и с удоволствие го изпил, като гледал чистата улица пред себе си. Видял това неговият съсед отсреща и се почувствал някак странно. Усетил нещо в стомаха си, което не можел да си обясни какво е. Когато обаче на следващия ден улицата била пак пометена, той разбрал какво ставало в стомаха му. \"Какви са тези своеволия? - помислил си той. - Какви са тези маниери, кой му позволява да мете улицата! Тези от \"Чистотата\" само това и чакат. Тук на улицата сме един вид колектив. Ако всички започнем да метем улицата, ще трябва да спрем вноските за чистота. А кой ще допусне това? На това трябва да се сложи край!\" А съпругата му казала: \"Ти какво си представляваш, драги, че ние не разбираме какво искаш да кажеш? Че ти си нещо повече от нас. А ние като прасета можем да живеем в боклука, така ли?\" \"В никакъв случай! - завайкал се първият. - Как можете да си помислите подобно нещо? Елате на моя балкон да изпием по едно кафе, да видите колко е приятно, когато улицата е пометена.\" \"Не ни трябва нито балконът, нито кафето ти!\", казала жената и треснала вратата на своя дом. \nНашият човек изпаднал в голямо двоумение. Дали да продължи да мете или не? Желанието му улицата да бъде чиста и приветлива било толкова голямо, че той продължил. Но какво настъпило тогава? Съседите му започнали да изхвърлят боклуците си пред неговия дом, да го обиждат, да го заплашват. Някой хвърлил камък и счупил прозореца на дома му. Надупчили гумите на колата му. Наричали го \"глупак, фантазьор\", освен това \"самозабравил се нагажденец и провокатор\". Дори чак и враг на народа. \nА какво се случило с нашия човек? Той, разбира се, престанал да мете улицата, свил се дълбоко огорчен в дома си, не се показвал навън и също почувствал нещо в стомаха си. Но то всъщност не било в стомаха, а в сърцето му. Това било болестта, която отнема надеждата на човека за нещо по-добро. А от тази болест спасение няма. И действително след известно време нашият човек починал. Но преди това направил нещо много хубаво. Написал в една тетрадка всичко кога и как се било случило, как се отнесли съседите му към него, как не успял да запази поне пред себе си улицата чиста и че от тази мъка и умрял. След смъртта му този текст бил намерен и една книжарница го отпечатала. \nТогава се случило нещо съвсем необикновено. Хората извънредно много харесали този разказ, четели го и плачели. Педагозите казали, че това е безценен пример и трябва да влезе в училищната програма, черквата казала, че Бог никога няма да забрави една добра душа, военните се изказали, че този разказ има патриотичен и оздравяващ смисъл. Тази книжка още дълго се четяла и всички били на страната на добрия човек, който искал поне улицата пред неговия дом да е пометена. \nНо за жалост работите в държавата все така не вървели добре, а на службите по чистотата също. Хората се оплаквали, но от това нямало никаква полза. Тук приказката свършва.   \n", "date": "2017.12.21", "title": "Приказка за непометената улица "}
{"url": "http://duma.bg/node/157836", "text": "Сред българските композитори от втората половина на ХХ век има един, който се налага със своята ненатрапчива вглъбеност, с всекидневната битова и творческа изисканост, с иронично-критичен интелект, завидна широта на художествените интереси и... на пръв поглед с неочаквано обемно, разнолико и винаги привлекателно талантливо творчество. \nИмето на Симеон Пиронков днес е познато на ограничен кръг от ценители на музикалното изкуство. Професионалното му наследство респектира - и с количество, и с качество на постиженията. В едно от последните си интервюта той споделя: \"Аз съм много интровертен човек и смятам, че трябва да осъществя това, което на мен ми лежи на сърцето, което смятам, че от Бог ми е дадено да го направя.\" И още: \"За мен музиката не е нещо до мен, нещо, което правя до себе си. Музиката съм аз самият. Аз се правя, аз се мачкам, аз се търся. Аз страдам и се радвам.\" \nПиронков съумя да отстои свое място в стремителния процес на осъвременяване на българското композиционно творчество през втората половина на ХХ век. Неведнъж е определян като най-неавангардния авангардист или като най-авангардния неавангардист. А той бе просто Симеон Пиронков, автор на три опери и на множество други съчинения. \nПървата му опера - \"Добрият човек от Сечуан\" (1966-1969), по едноименната знаменита пиеса на Бертолт Брехт, е блестящо омузикаляване на Брехтовата драматургия, уникален случай не само в България, но и в европейски мащаб. Операта изобилства с оригинални и достъпни музикални идеи. Същевременно тя е една от първите български музикално-сценични творби, съвременна като музикален език и стил, като актуална обществена позиция. Появява се паралелно с \"Антигона-43\" на Любомир Пипков, с \"Прикованият Прометей\" на Лазар Николов, с \"Боянският майстор\" на Константин Илиев - все произведения, уви, енигми за днешния професионален музикант и за по-широката оперна публика. В \"Сечуан\" зрителят неудържимо е въвлечен в тъжно-ироничната история на проститутката Шен-те и тримата \"добри\" богове. Зрителят сякаш чува саркастичния глас на Брехт/Пиронков: \"Никого не бих съветвал да се държи човечно, без да е взел най-големи предпазни мерки. Рискът е колосален... с чувство на облекчение въздъхнах, когато един критик написа: \"човекът е добър, теленцето е вкусно\". Или както в \"Опера за три гроша\" звучи прословутият Брехтов девиз: \"Най-напред - хлябът, а след това - нравствеността.\" Алегоричният патос и \"мекият\" сарказъм бляскаво доминират и при следващите две опери - във фарсовостта на \"Пъстрата птица\", в лиричната комедийност на \"О, моя мечта...\" \nПиронков бе искрено привързан към визуалните изкуства. Автор е на голямо количество театрална и филмова музика. Приносите му са безспорни. Достатъчно е да си спомним Радичковите \"Суматоха\" или \"Опит за летене\"; \"На малкия остров\" на Рангел Вълчанов, \"Крадецът на праскови\" и \"Черните ангели\" на Въло Радев, \"Привързаният балон\" и \"Голямото нощно къпане\" на Бинка Желязкова, \"Хан Аспарух\" на Людмил Стайков, \"Константин Философ\" на Георги Стоянов. Десетки са анимационните, научнопопулярните и документалните филми, музикално оформени от Пиронков. Изкушавам се да обърна специално внимание на \"Маргаритката\" на Тодор Динов. Проф. Неделчо Милев определя тази миниатюра като \"Ода на радостта на ХХ век, при цялата му безпросветна простащина и величие\". И добавя: \"Епичните миниатюри на Валери Петров, Тодор Динов и Симеон Пиронков отзвъняват в душата ти като сребърни камбанки... Нежни, но всевластни!\" \nПрез 1967-1968 г. Пиронков създава две възлови композиции: \"Истинската апология на Сократ\" (по Костас Варналис) за бас, струнни и ударни инструменти и \"Реквием за един неизвестен млад човек\" за 13 струнни инструмента. \"Апологията\" потриса с трагично-веселата си амбивалентност, чийто концентриран израз е гневният възглас на Сократ: \"Лъжата, безчестието и коварството - ето духът на вашата държава!\" И заключителната му реплика, след като съдиите и гражданите атиняни гузно се изнизват, за да получат заседателните си пари: \"А сега кой ще ме заведе в затвора?... Къде е затворът, граждани?! Ха, ха, ха.\" В тази реплика сякаш е концентрирана моралната присъда и социалният протест на българската интелигенция от 60-те години на ХХ век. \nИ като контраст - Реквиемът. Неговата силно експресивна музика навремето се проецира върху личната трагедия на един близък на Пиронков човек, но и върху трагичната гибел на чешкия студент Ян Палах. \nЧетири години след бурната 1968 г. Пиронков написа един от най-красивите си, наглед \"студено-отчужден\" опус - \"Балетна музика в памет на Игор Стравински\" (гениалният руснак неотдавна бе починал в Ню Йорк), отново случай без аналог в музикалната ни култура. \nДнес практически е забравена вокалната музика на композитора - двуезичните цикли \"Буковски елегии\" и \"Две сатирични песни\" (на български и немски език) по стихове на любимия му Брехт, двата цикъла (\"Песни на живота\" и \"Песни на смъртта\" на английски и български език - в превод на незабравимия Цветан Стоянов) от изключителната Емили Дикинсън, уникалният \"Сатирикон\" по старогръцки текстове за бас и камерен ансамбъл. За взаимоотношенията на композитора с вокалната музика покойната Антоанета Войникова преди години отбелязва, че за Пиронков словото е рацио на музиката, а тя самата е окото на композитора към небето. Въпросното рацио чувстваме и в самостоятелните литературни изяви на Пиронков. Той е автор на десетки статии по текущи актуални въпроси на музикалната ни култура. Оригинален и с много широк съдържателен обхват е авторският му сборник \"По стъпалата на времето\" - наниз от кратки афористични сентенции и отделни по-големи материали, които го открояват като жрец на точното, мъдро и удивително провидческо слово. \nПрез 1984 г. Пиронков завършва своето теоретично изследване \"Опит за създаване на нова нотна графика\", впоследствие патентовано. Една година по-късно във Виена той е удостоен с международната награда \"Готфрид фон Хердер\" за целокупното си творчество. \nОт 1994 г. нататък Пиронков бе председател на основаното от неговия колега Георги Тутев Дружество за нова музика в България (българска секция на Международното дружество за съвременна музика - ISCM), на фондация \"Международен конкурс за млади оперни певци \"Борис Христов\" и директор на ежегодния Международен фестивал за съвременна музика \"Musica Nova - Sofia\". \n...Мони Пиронков почина на 25 януари 2000 г. Естетът Пиронков ни остави един основен завет: \"Непроменяемостта на духовното цивилизова човечеството.\" В последната му творба \"Ентрата и Псалом 24\" хорът вещае: \"Неговата душа ще пребъде в добро, и неговото семе ще наследи земята.\" \nДа вярваме в това упование! \n    \n", "date": "2017.12.21", "title": "Упованията на Симеон Пиронков  "}
{"url": "http://duma.bg/node/157837", "text": "60 рисунки участват в изложбата \"Зимна приказка\" на Школата по изобразително изкуство при Народно читалище \"Йордан Йовков\" в Добрич. Подредени са творби на 40 деца на възраст от 4 до 12 години, информира Румяна Стоянова, директорка на школата. На откриването присъстваха, освен децата, и майки, татковци, баби и дядовци. Показани са рисунки - акварел и темперна техника, както и рисувани камъни. \"Всички деца се трудиха с много ентусиазъм и желание да зарадват своите родители и жителите на Добрич\", посочи техният ръководител. \n\"Семейството, градът, звездите, градините, снегът - това е изложбата, която е толкова естествена за предпразничното време. Благодаря, че се доверихте на Румяна Стоянова и на читалище \"Йордан Йовков\", заяви при откриването членът на читалищното настоятелство Елена Юрченко. \nАтракция бяха рисуваните камъчета, събирани от Стоянова от морето през лятото и претворени с детската четка в пожелания за света. Тази година Школата по изобразително изкуство в читалищната институция навършва 45 години. В 30 от тях се ръководи от Румяна Стоянова, над 2000 са възпитаниците.   \n", "date": "2017.12.21", "title": "\"Зимна приказка\" нарисуваха в читалището на Добрич"}
{"url": "http://duma.bg/node/157838", "text": "В Регионалния исторически музей - София (пл. \"Бански\" 1, централно фоайе) днес, 21 декември, от 14 ч. доц. д-р Тодор Чобанов, зам.-кмет на Столичната община, ще връчи дарение от книги на библиотеки на столични училища, както и на Столичната библиотека и филиалите й, библиотеката на Дома на културата \"Искър\" и на Детската творческа лаборатория към Регионалния исторически музей - София. В края на 2017 г., в знак на благодарност за любовта и грижите, за неоценимата подкрепа към децата, като инвестиция в тяхното развитие и за насърчаване на четенето сред учениците, Столичната община предоставя на библиотеките двеста любими заглавия от детската и юношеската литература, творби на български и световни класици, енциклопедии, народни приказки и др., издадени от издателствата \"ПАН\", \"Захарий Стоянов\", \"Дамян Яков\" и \"Жанет 45\".   \n", "date": "2017.12.21", "title": "Дарения за училищни библиотеки връчват в Музея на София"}
{"url": "http://duma.bg/node/157839", "text": "Дядо Коледа ще гостува в съботния афиш на куклен театър \"Весел\" на 23 декември от 11 ч. в читалище \"Искра\" в старата столица. Спектакълът \"Коледни сънища\" е едно от любимите заглавия в репертоара на театър \"Весел\". Драматизацията е на Елка Баланова, постановката - на Веселин Василев, а куклите - на Лидия Къркеланова. Музикалното оформление и студиен звукозапис са дело на Петър Атанасчев. В спектакъла участват актьорите Елка Баланова и Веселин Василев и, разбира се, специалният гост - добрият старец Дядо Коледа. \"Коледни сънища\" е последното представление, което \"Весел\" ще представи през 2017 г. \n    \n", "date": "2017.12.21", "title": "Дядо Коледа гостува в театър \"Весел\""}
{"url": "http://duma.bg/node/157840", "text": "Столичната библиотека и предаването \"Вяра и общество\" на БНТ 1 канят на Рождественски четения със свещеник Александър Лашков и поета с китара Виктор Макаров, представени от Горан Благоев. Събитието ще се състои днес, 21 декември, от 18 ч. в залата на Американския център на Столичната библиотека, пл. \"Славейков\" 4А.   \n", "date": "2017.12.21", "title": "Рождественски четения в Столичната библиотека"}
{"url": "http://duma.bg/node/157841", "text": "Изложбата \"Художникът среща писателят\" - фрагменти от колекцията на Националния литературен музей, ще бъде открита днес от 18 ч. в Националната галерия, пл. \"Княз Александър I\". Продължава до 11 февруари.   \nЕкспозицията е подготвена по повод на предстоящото българско председателство на Съвета на Европейския съюз. Представени са интересни и непознати портрети, пейзажи и илюстрации от 49 художници, както и живописни и графични творби на писатели, изкушени от рисуването. Произведенията са доказателство за личните и творческите познанства между големи имена от българския интелектуален елит от следосвобожденската епоха до края на XX в. и свидетелстват за тяхното талантливо присъствие на европейската творческа сцена.  \nСрещите между писатели и художници, съвместната им работа в областта на книгоиздаването, официалните и личните подаръци, приятелските жестове са знакови моменти от тяхното творческо всекидневие, но и от българския културен живот. Те може да се проследят в подарявани на писатели картини и графики от Иван Мърквичка, Стоян Сотиров, Константин Щъркелов и др.; портрети на писатели от Петър Морозов, Александър Божинов, Борис Георгиев, Михаил Кръстев, Златю Бояджиев, Васил Стоилов, шаржове на Александър Добринов, илюстрации от Дечко Узунов, Румен Скорчев, Илия Петров, Симеон Венов, Харалампи Тачев, Васил Захариев, Вадим Лазаркевич и др. В експозицията са включени малко познати рисунки на Константин Величков, Чудомир, Николай Райнов, Сирак Скитник, Змей Горянин, Борис Шивачев, Димитър Димов, Андрей Германов, в които взаимно се преплитат двата таланта - на писател и  художник.     \n", "date": "2017.12.21", "title": "Художникът среща писателя в Националната галерия  "}
{"url": "http://duma.bg/node/157842", "text": "Оркестърът за народна музика на Българското национално радио с диригент Димитър Христов ще представи концерт от поредицата \"Музика в портрети\" днес, 21 декември, от 19.30 ч. в Първо студио на БНР. Участват виртуозните оркестранти Росен Генков (гъдулка) и Кръстьо Димов (кавал) и младата певица Петя Панева. Те ще изпълнят с Оркестъра на БНР емблематичните пиеси \"Странджанска въртележка\", \"По пътя на кавалджиите\", \"Зайко кукурайко\" и др. \n17-годишната Петя Панева е лауреат на три награди от последното издание на \"Пирин фолк\" в Сандански - на телевизионния зрител, на публиката и на журито. Тя вече е носителка на призове от различни фолклорни конкурси. Заедно с Оркестъра за народна музика певицата ще изпе \"Обзаложи се, Дойне ле\", \"Слънцето трепери\" и \"Бяла Стана\". Билети се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и онлайн в мрежите на ticketsbg.com и eventim.bg. \nС благословението на Негово Светейшество българския патриарх и Софийски митрополит Неофит, Софийската Света митрополия и Българското национално радио организират благотворителен Предрождественски концерт днес от 18 ч. в храм \"Св. София - Премъдрост божия\" в подкрепа на водещата от програма \"Хоризонт\" Станислава Пирчева, която се нуждае от спешна операция на  мозъка. В концерта ще участват Софийският свещенически хор с диригент иконом Кирил Попов, Смесеният хор на БНР с диригентка Любомира Александрова и Детският радиохор с диригентка Венеция Караманова. \nСтаврофорен иконом Ангел Ангелов, духовен надзорник на Софийската епархия, ще поздрави гостите на концерта, а водещ на събитието ще бъде доц. д-р Костадин Нушев, преподавател в Богословския факултет на СУ \"Св. Климент Охридски\". За набиране на средства за операцията на Станислава Пирчева е разкрита дарителска сметка: \nRaiffeisen Bank: IBAN BG53 RZBB 9155 1008 770 503 \n    \n", "date": "2017.12.21", "title": "\"Музика в портрети\" с фолклорния оркестър на БНР "}
{"url": "http://duma.bg/node/157847", "text": "Има и приятни изненади. Фейсбукарският опит ни е научил да не очакваме кой знае каква подкрепа за сериозните теми. Харесват се предимно снимки и клипчета - на кучета и котки, на деца, които ширещата се мания за изключителност неизменно титулува \"нашата принцеса\", ако е момиче, и \"най-добрия син на света\", ако е момче. Голямо е любопитството и към по-известните имена, най-вече - към личния им живот. Извън света на киното, музиката и спорта, и то откъм скандалната му страна, на плеймейтките и обгрижващите ги притежатели на банкови сметки, на безкрайните телевизионни формати с цялата им суета и суетня трудно нещо друго може да привлече вниманието. \nЕто защо беше съвсем учудващо, че снимка със сюжет, не просто далеч от, но и далечен на всичко това, събра толкова погледи в социалната мрежа. Направих я на запад от нас, но доста по-далеч от Калотина, в огромен магазин от известна верига. Между два високи стелажа за книги дечица седяха на пода и вглъбено четяха. Въпреки строгостта на тукашните закони, не се забелязваше наоколо родителски надзор. Може би майките и татковците в този момент пазаруваха спокойни, че чедата им няма да се отлепят от любимия щанд. Вазовото \"Детенце хубаво, пиленце любаво! Къде под мишница с таз малка книжчица?\", което винаги ме е умилявало, сега ме прободе. Защото у нас избираме за победител някого, който не само не е  прочел една книга, но и се гордее с това. \nИ с основание е горд. Но не защото можем да научим нещо от него. То и за повечето му съперници в брадърското шоу може да се каже същото. А тъй като толкова много зрители си плащат, за да гласуват за него. При този сигурен електорат, ако беше казал, че е прочел поне една книга, утре  можеше и премиер да ни стане. Можеше да излъже благородно и никой нямаше да се усъмни. Защото където е само една книга, там е и нито една, оценката на публиката щеше да е все същата. Само че той си имал принципи,  най-важният сред които бил, че в живота може да се успява и без книги. Тъкмо поради това не е чел и няма да чете, това не било \"неговото\". А огромната подкрепа от аудиторията подсказва, че това е и нейната представа за пътя, по който се пробива. Очевидно през годините продуцентите добре са подготвили почвата. \nТази фалшива от гледна точка на което и да е здраво общество звезда получи мощна защита и в интернет. Не било не само задължително, но дори и важно да се чете. Имало различни начини да си набавяш информация - чрез сайтове, чрез бизнес срещи, чрез фейсбук и ютюб дори. Ето как четенето се схваща единствено като средство да се информираш. Сякаш то няма далеч по-важни функции, като развитието на способността ни да мислим, социализацията ни, съпреживяването на различни човешки съдби, което ни зарежда с добродетели, възпитанието на чувствата ни, усвояването на полезни за обществото идеи, израстването ни от обитатели в граждани. Да не говорим за естетическата наслада, за обогатяването на речника ни и прочие достойнства на четенето. \nИзвратената представа за книгата става все по-масова. И не само заради огромния скок на компютърните технологии и безжичните комуникации. А и заради упоритото и все по-успешно налагане на модели за поведение, в които четенето не присъства. То се представя за ненужен архаизъм, който няма как да бъде полезен в живота. Илитератите са лесни за управление. Хвърли ги да  избират между Коцето и Джино и им гледай сеира. Ще се скъсат да хвалят единия и да хулят другия. И да кряскат, че изборът на този или онзи е единствено правилният. Макар че избор всъщност няма. В крайна сметка, какъвто е единият, приблизително такъв е и другият. Но всичко се представя като битка между справедливото и несправедливото, между доброто и злото, между героя на нашето време и неговия антипод. И хората набират импулсни телефони и плащат есемеси, за да докарат нещата до хепи енд. Който е истински щастлив само за онези, които дърпат конците. И което е невидимо за замъглените сетива, иначе нямаше да го има това масово гласуване. \nВ тази ситуация не е странно, че превзелата фейсбук преди броени дни снимка на четящи пътници в московското метро бе посрещната с недоверие. Смяташе се, че е нагласена или че пътуващите са забили нос в книгата, за да не отстъпят мястото си на някоя бременна жена. Малка подробност е, че всички четящи бяха правостоящи и нямаше какво да отстъпят, но този тип реакции в мрежата показаха какво е масово отношение към темата. \nНа този фон възторженият отклик на снимката с общуващите с книгата дечица е изненадващо приятен. Може би защото вече се доверяваме повече  на случващото не на изток, а на запад от нас. Или пък защото и в двете посоки са наясно, че и тъпанарин да стане някой, трябва да бъде човек. Което си знаем още от Ботев. И което ще ни помогне да разберем, че малчуганите няма как да станат не само принцеси и най-добри синове в света, но и формиращите гръбнака на обществото порядъчни хора, докато не преоткрием ролята на книгата. \n    \n", "date": "2017.12.21", "title": "Демокрацията като избор между Коцето и Джино"}
{"url": "http://duma.bg/node/157843", "text": "1401 - РАЖДА СЕ МАЗАЧО, ИТАЛИАНСКИ ХУДОЖНИК (УМИРА 1428 г.). Жизненият път на Томазо ди Джовани ди Симоне Гуиди продължава 27 години, но с творчеството си променя Флорентинската живописна школа. Фреските му изобразяват “Изгонването на Адам и Ева от рая\", \"Апостолите Петър и Йоан\", \"Проповедта на апостол Петър\" и др. Именно с изображението на Адам и Ева започва промяната в изкуството. 75 години след неговата смърт представителите на зрелия Ренесанс - Леонардо, Микеланджело и Рафаело - отново се обръщат към него. 1913 - ПУБЛИКУВАНА Е ПЪРВАТА КРЪСТОСЛОВИЦА В СВЕТА. Английският журналист Артър Уайн публикува в неделното издание на \"Ню Йорк уърлд\" творението си под названието crossword puzzle. Първата кръстословица е била с формата на диамант, нямала е черни квадратчета и думите не са били разделени на \"хоризонтално\" и \"вертикално\". Първата българска кръстословица е публикувана през 1927 г., автор е Илия Николов. Според някои източници, ако кръстосването на думи може да се нарече кръстословица, първата българска енигма е публикувана през 1714 г. във Виена в \"Стематография\" на Христофор Жаферович. Представлява нещо като магически квадрат. 1931 - РАЖДА СЕ ГЕОРГИ НАЙДЕНОВ, ФУТБОЛИСТ (УМИРА 1970 Г.). Легендарен вратар на ЦСКА и националния отбор. Футболист №1 на България за 1961 г. Смятан и до днес за най-добрия български вратар за всички времена. Има 298 мача в \"А\" група. С отбора на ЦСКА е осемкратен шампион на България и трикратен носител на Купата на Съветската армия. Има 51 мача за \"А\" националния отбор. Бронзов медалист от Олимпийските игри през 1956 г. в Мелбърн (Австралия), участва на световните първенства в Чили (1962) и Англия (1966). През 1974 г. е включен от спортните журналисти в идеалния отбор на страната за 30-летието (1944-1974). 1988 - 270 ДУШИ ЗАГИВАТ ПРИ АТЕНТАТ НАД ЛОКЪРБИ, ШОТЛАНДИЯ. Вследствие поставена бомба самолет на американската авиокомпания \"Пан Америка\" се разбива. Първоначално се смята, че атентатът е дело на Народния фронт за освобождение на Палестина, подозират се Иран и Сирия. На 15 август 2003 г. Либия официално признава своята отговорност за атентата над Локърби и приема да изплати на семействата на жертвите обезщетения. 2001 - СЕДЕМ ДЕЦА ЗАГИВАТ ПРИ ИНЦИДЕНТ В СТОЛИЧНАТА ДИСКОТЕКА \"ИНДИГО\". Причината за трагедията, която се случва към 18,30 ч., е струпване на около 600 деца на входа на \"Индиго\". След внезапно отваряне на вратите под напора на тълпата 24 деца са смачкани от връстниците си. Седем от тях, на възраст между 10 и 15 г., умират. Причината за смъртта е задушаване. На 23 декември 2001 г. е обявен национален траур.     \n", "date": "2017.12.21", "title": "Датата"}
{"url": "http://duma.bg/node/157844", "text": "С много природни красоти е осеян чудният и привлекателен Врачански балкан. Сред тях е най-високият водопад в България - Скакля. Казват, че е един от най-големите в страната. Най-очарователният! \nТрудно и невъзможно е да се опише това възхитително планинско място, разположено на около два хектара площ и на един километър и половина от центъра на областния град. Издига се на височина 141 метра, сгушен е сред скали и гориста местност. Водата се спуска сред непристъпни скалисти места. В този дял на Балкана може всяка пролет да се любуваш на буйно шумящата с пръските си вода, \"скачаща\" от голямата височина. Като се стопи снегът и огнените лъчи на слънцето огреят земята, водопадът пресъхва, за да оживее отново през късната есен и зимата със своите образувания. \nМного легенди се разказват за Скакля. В подножието е пренощувала потеря от турци. На сутринта, възхитен от очарователната хубост, пашата предводител кръстил безименният водопад Скакля. \nИсторици откриха останки от средновековната българска крепост Патлейна. В този район, потънал във вечно зелени борови гори, на 28 август 1872 г. дяконът-революционер Васил Левски е провел среща с борци от местния революционен комитет. Заедно с дядо Петко Славейков - учител по онова време във Враца, той е пял в църковната литургия в старинния храм, носещ името на свети Софроний Врачански. \nВ едни немного далечни години оттук през Войводин дол за Ботевите места във Врачанския балкан тръгваха най-запалените туристи, за да видят и се запознаят с бойния път на легендарната Ботева чета. \nОт 1978 г. водопадът Скакля е обявен за природна забележителност.  \n    \n", "date": "2017.12.21", "title": " Скакля - най-високият водопад в България"}
{"url": "http://duma.bg/node/157845", "text": "Щом преминете край живописното каменно ждрело на прохода Вратцата, пред вас засияват хубостите на легендарния Врачански балкан. Само на 16 км от центъра на Враца е едно от земните чудеса на родната земя - най-уникалната и изпъстрена с ненагледни красоти пещера \"Леденика\". Открита е преди столетия. Хората са я ползвали за различни неща, а овчарите съхранявали млякото си. Става оживена и достъпна от 1963 г., когато бе благоустроена и електрифицирана. Оттогава не спира човешкият поток. Имало е години със 80 до 100 хиляди посетители - любители на каменните хубости и красоти, дарени от природата. \nЛюбопитно е да се знае, че до входа на пещерата се стига по асфалтов път, който сега се обновява. Преминем ли през леденишкия увал, научаваме много любопитни неща. Пещерата е разположена в северозападния Страшенски дял на легендарната Врачанска планина. Била е известна по време на османското робство. Дълга е около 320 метра и има десет ненагледни зали, които радват окото и карат сърцето да трепти от възторг. От 7 до 15 градуса варира температурата. Наричат я \"ледената пещера\", защото тук от ранна пролет до късна есен и зима има ледени висулки - сталактити, сталагмити и сталактони. \nВ десетте зали, разпръснати на различни места в това подземие, може да видите и се насладите на несрещани другаде чудеса на земята. В първата част при входа - \"Предверието\", има най-много ледени образувания. От тях пещерата носи и името си \"Леденика\". Много богата и приказно красива е \"Концертната зала\", най-голямата. Езикът е беден, за да опише приказните й неща. Образуванията й са различни и са наречени с разнообразни имена - Крокодила, Главата на великана, Сокола, Дядо Коледа, Къщичката на Баба Яга и много още други. В този разкошен каменен храм, оприличаван на дворец, всяка година в навечерието на Ботевите празници на 2 юни Врачанския симфоничен оркестър изнася емоционални концерти. Те грижливо се подготвят от главния диригент, а от 1991 г. и главен директор Димитър Панов. Тук човек усеща величието на музиката, изкуство, което няма граници. В гънките на природния храм може да видите една забележителна зала - \"Хладилника\", която в изтеклите вече далечни години хората са я ползвали за съхраняване на бубено семе. С много легенди е обвеяно и малкото синтрово езеро, което има дълбочина от 50 сантиметра. Говори се, че водата му е лековита и вълшебна и на всеки, който потопи ръката си в нея, желанията му се изпълняват. Специалистите казват, че пещерата има блестяща и завладяваща акустика. Всичко тук е ненагледно и разкошно - скалните образувания, полилеите с кристалните висулки, гигантската фигура на Великана, останал вкаменен... В края на този приказен каменен дворец са залите на \"Седмото небе\". \nОт няколко години \"Леденика\" се изгражда като развлекателен парк, разположен непосредствено и свързан с пещерата. Сега, когато видите това земно кътче, не може да се нарадвате на хубавите неща. Обновено и благоустроено бе като туристически обект и природен център. Развлекателният парк погълна повече от 5 млн. лева. Привлекателната приказна алея е с фигури на популярни животни. Има амфитеатър на открито с 380 седящи места, спортно-развлекателен атракцион \"Мама, татко и ние\". Преобразен е спортно-информационният център \"Прилепа\", в който се прожектират филми. За малките посетители има и още интересни привлекателни места. В пещерата има уникално шоу \"Звук и светлина\". \nПещерата \"Леденика\" се превръща в любимо и привлекателно планинско кътче за развлекателен туризъм, без каквито и да било сезони.     \n", "date": "2017.12.21", "title": " \"Леденика\" - приказен природен храм"}
{"url": "http://duma.bg/node/157846", "text": "Село Борован е едно от десетте забележителни общини във Врачанска област на Северозападния край на България. Богата и многообразна е историята на това древно и с богата история село. Има останки от средновековието на ХIII век. В летописите е записано, че още през далечната 1614 г. е имало средновековна църква, разграбвана и разрушавана през годините. През 1820 г. е открито първото районно училище в този край. \nВ описанията си географите сочат, че се намира на оживен кръстопът от Балкана за Дунавската равнина, между двата града Враца и Бяла Слатина. Край него е прочутата Борованска могила със 323 метра височина. Там е поставено началото на партизанския отряд \"Гаврил Генов\". Съхранени са много и разнообразни народни традиции. И досега се помни, че на 18 май 1876 г. тук е минала славната Ботева чета, през нощта на Горнокрайнската чешма е чакала среща с местните революционери. Но хората са спали и четниците потеглили към близкото селце Мраморен. На другия ден на голото каменисто бърдо Милин камък се разразил първият кървав бой с турците. Загинали тридесет от храбрите бойци, между които и знаменосецът Никола Симов-Куруто. \nВ с. Борован са родени личности, които са прославили България. Сред тях е големият учен - академик Георги Цанев. Бил е директор на Института за литература при БАН. Този прочут литературен историк и критик е преживял ползотворен живот с популярната поетеса Бленика - Пенка Денева, родена в Тутракан. Прославил се е като воин на красотата в литературата. Оставил е десетки научни книги и много брошури в областта на литературата. Синът му Румен Цанев, роден през 1922 г., става академик и се прочува като директор на Института по молекулярна биология. Дъщеря му проф. Милена Цанева, родена на 20 май 1930 г., е авторитетен преподавател в Софийския университет и един от най-значимите изследователи на творчеството на патриарха на българската литература Иван Вазов и други видни творци. Академик Цено Хинковски е другата популярна личност от Борован. Помнят го като дългогодишен председател на Селскостопанската академия. Бил е генерален секретар на Академията за селскостопански науки, директор на НПО по животновъдство и коневъдство. Написал е 12 книги и е автор на повече от 360 публикации. Популярен е в много страни по света. \nСред известните личности на селото са професорите Георги Градинарски, Мита Дунчовска, Петко Бецински, Петър Бретоев, Христо Нонински, Данаил Врачовски и др. \nВ село Борован е родена и първата наша киноартистка Мара Нонинска-Митева. Останала завинаги като първата жена участник в представяне на \"Многострадалната Геновева\". Маша Белмустакова - Маришка Вълчева Босашка, родена в началото на ХтХ век, е изпяла в своя репертоар 250 песни. Сред тези боровански знаменитости е и народният певец Иван Пановски, останал жив с песните си: \"Огряла месечинка\", \"Либе ле, либе Денгубо\", \"Яничари ходят, мамо\", \"Иван на Рада думаше\"... \nДнес Борован е едно хубаво и благоустроено село. Богат и ползотворен е извървяният хилядолетен път. Светилник на духа си остава народното читалище \"Цани Иванов\" от 1907 г. Красиво уреден и оригинален е центърът, където се извисява великолепната читалищна сграда с впечатляваща и интересна библиотека. В нея е открита първата във Врачанския край художествена галерия. Борован се слави със смесен хор, женски, мъжки и младежки певчески групи. \nОт години отличаващото за Борован е освен отлично поддържащата се централна четирикилометрова улица и привлекателният с архитектурния си вид площад, където е скулптурната композиция \"Конникът\" на родения в този край скулптор Владимир Цветков. \nМного са хората, които се учудват, че Борован не е станал град. Но животът процъфтява. Заселниците обработват разпрострялата се около Борован над 60 хиляди декара плодна земя. А сиянието на богатия културен и обществено-политически живот свети и сигурно никога няма да помръкне! \n    \n", "date": "2017.12.21", "title": "Село ли? "}
{"url": "http://duma.bg/node/157848", "text": "\nСлед 15 януари 2018 г. БНТ ще излъчи нов пълнометражен документален филм \"Царят\" на режисьорката Малвина Господинова. В него, както бе анонсирано, става дума не само за основния му герой Симеон II, но и за неговия дядо, чийто царствен благороден образ, както и този на внука му, бил изкривен през годините на комунизма. В анонса цар Фердо бе свързан дори с това, че бил радетел за днешната европейска идея! Обзалагам се, че документите за кървавите милиони в злато, които Фердо лично прилапва от Германия и Русия, във въпросния филм ги е хванала липсата.  \nСлед Първата световна война дума не проронва по въпроса и всемогъщият вожд Хитлер, който продължава да плаща на Фердинанд безотказно. Не секва златното поточе към царствената каса дори след края на Втората световна война. С какви ли тайни шантажира братята германци царят ни, едва ли ще се разбере, поне в близко време. Но Фердо изработва не само германците! И на руснаците не прощава, те му отпускат през 1912 г. личен заем от крупната тогава сума 3 милиона франка, която той никога не връща по простичката причина, че подкупът няма обратен път към излъгалия се да го даде. \nВ рубриката вече публикувахме документи, които показват, че преди разгрома на българската армия при Добро поле през септември 1918 г., предопределил пагубния Ньойски договор, лично цар Фердинанд е отказал да издаде заповед за нападение или отбрана и е оставил войниците да се спасяват кой както може. Дали документите, които публикуваме днес, не обясняват личните му мотиви, които са го ръководили...  \nПредлагаме ви потресаващи мемоари на големия български поет Кирил Христов (1875-1944) по темата, както и няколко документа от тайните руски и немски архиви, които разкриват патологичното сребролюбие на Кобургготската династия. И вместо днес наследниците на Фердинанд да посипят сърцата си с пепел заради стотиците хиляди българи, убити във войните, те искат да си върнат имотите. Били наследство от дядо им! Симеон вече продаде едно наследство - ордените на дядо си. Ами що не поискат да придобият Илиянския форт и стъкленото око на Гео Милев?! Защо не и Ястребино? И те са на династията. И стотиците лобни места из цяла България. А защо не и земята пред НДК, върху която са били сградите на Първи и Шести пехотен полк, където са удушени, убити с изстрел в тила и безследно изчезнали стотици антифашисти? А сега там гордо се изправи лъвът! Горкият... Малчо Николов няма да ми повярва, че в литературната критика той е опасен колкото евнух в харем. Но в статията, за която е тук думата, има и нещо друго, което не е литература и което, струва ми се, засяга не само мене. Литературният критик на \"Златорог\" се обявява адвокат на бившия цар Фердинанд. Охулил съм го, оклеветил съм го! И върши това в едно време, когато самият германски печат извади потресни данни какво бившият български цар е продал на Вилхелмова Германия от българските герои. Социалдемократическата група вниса запитвания в Райхстага относно \"възнагражденията\", които Райхът плаща на Фердинанда. Установява се, че за участието на България в Световната война на страната на Германия, Фердинанд е поискал една парична сума лично за себе си, която му е платена. След революцията в Германия той пак иска. На 1921 г. му са изплатени 25 милиона марки. С правителството на Фаренбах-Вирт бива сключен договор, по който след получаване на горната сума, бившият български цар се отказва от по-нататъшни претенции. Въпреки тоя договор, алчният авантюрист възобновява исканията си. На 1924 г. успява да измъкне още един милион златни марки. На 1925 - същата сума. Най-сетне на 1927 г. се постига ново споразумение: германското правителство се задължава да му плаща пожизнена рента от сто хиляди златни марки. В края на същата година тая рента била увеличена на сто и двадесет хиляди.  \nНо Фердинанд не се успокоил. Навярно с разни подкупи той сполучва да изтегли още на два пъти по половин милион златни марки. Според немската преса, отстъпчивостта на германското правителство се обяснявала с това, че му било съобщено какво Фердинанд възнамерява да издаде мемоари, в които могат да бъдат публикувани неприятни за Германия факти. Значи прибавят се и елементи на изнудвачество. Отличното немско списание \"Югенд\" дава тази отвратителна история в няколко карикатури: Фердинанд се търгува и определя предварително по хилядо марки на всеки паднал български войник, но не за вдовицата и сираците, а за себе си (ето обяснението защо той не скъпеше жертвите!); бойно поле, постлано с български трупове; изродът пирува като единствено спечелил от войната. И при четирите карикатури от лицето и тлъстото тяло на \"победителя\" лъха подчертан физически и морален бестиалитет. \nОт цялата тази много не аристократична и още по-малко царствена история и най-проницателният читател ще разбере поне едно: че господин Фердинанд е бил едновременно и български цар, и плащан агент на Германия. Тая двойна роля ни го рисува несравнено по-отвратителен, отколкото аз съм го изобразил в своята поема. Каква част от мръсотията са в състояние не да очистят, поне да притулят разни щедро плащани от Фердинанда биографи и \"историци\" - аз не мога да си представя. \nЕдин голям немски философ казва, че старостта имала свойство да облагородява; че само към най-вулгарните хора тя била в това отношение безсилна. Ако това е наистина така, тежко на тоя фатален за България авантюрист. Как доживява той дните си? От ненавист към своя във всеки случай благодетел, затворника на Дори, за да го дразни със \"свободата\" си, той тича огорял по света, по всички континенти - да лови пеперудки, като децата. Това била важна научна работа, която тъкмо той трябва да извърши. Други не могат. В същност това са отчаени усилия да се изпълни личната пустота с безмислени щурания, да се избяга някак от страшната липса на съдържание, да се залъже с нещо. При туй нали трябва да напомни от време на време за себе си... ТАЙНИЯТ ЗАЕМ НА БЪЛГАРСКИЯ ЦАР ФЕРДИНАНД Рапорт от Анатолий В. Неклюдов, руски посланик в София до Анатолий А. Нератов, заместник-министър на външните работи на Русия \nСофия, 12/25 ноември 1911 г.   Лично строго поверително \nМногоуважаеми Анатолий Анатолиевич,     \nПри посещението ми на С. Д. Сазонов в Давос аз му съобщих за един много секретен въпрос - толкова секретен или по-точно толкова деликатен, че не се осмелих да пиша за него, а възнамерявах да Ви докладвам лично при среща в Петербург, където исках да намина за два дни след сватбата на дъщеря ми. Но тъй като сватбата се състоя в София и считам за невъзможно в настоящия момент да изоставя поста си, все пак съм принуден да прибягна до \"пергамента и тръстиката\" и да Ви известя чрез това напълно лично и строго поверително писмо. Ето в какво се състои работата: преди два месеца цар Фердинанд, чрез посредничеството отначало на министъра на финансите Тодоров, след това на тайния си секретар Добрович, ме сондира за възможността да заеме от Русия лично за себе си, - разбира се при привилегировани условия, - около три милиона франка. \nПредвид на това цар Фердинанд ще ни бъде много признателен, ако Вие можете да му дадете заема - гарантиран с неговите имоти, намиращи се в България - в размер 3 000 000 франка и 4 процента лихва, плюс 1/2 % погасяване. \nЩо се отнася до политическата целесъобразност, - то това е по-сложен въпрос и особено деликатен. Да се мисли, че ще купим цар Фердинанд срещу заем от 3 000 000 франка, би било наивно и даже не съвсем справедливо. При това човек, който може да търгува със своето политическо влияние, когато е на трона или около трона, е способен чисто и просто да излъже своите доверители, както направи някога Милан. \nНо нашето любезно съдействие без никакъв пазарлък за уреждането на паричните дела на българския двор несъмнено ще се отчете като известно увеличение на нашето влияние върху царя. А точно в настоящия момент цар Фердинанд стои на кръстопът между нас и Австрия, приближавайки се по-скоро до нас и лично оказаната му услуга може да се окаже поредният тласък в наша полза. Затова аз съм за Негово Величество да я направи. Но само, - ако у нас се съгласят на това, - според мене е безусловно необходимо заемът да се уреди без никакъв пазарлък, нито политически, нито финансов; в искания размер, при предлаганите условия; бързо, напълно негласно и любезно; т.е. така, както се прави между \"джентълмени\"; така ние ще издигнем цар Фердинанд в собствените му очи; а такива нравствени услуги понякога се ценят повече от материалните. Т.е. ще се съгласим ли на тази комбинация или ще се откажем от нея, - безусловно необходимо е преди Височайшата санкция да не знае никой освен Вас, държавният секретар Коковцев, мене и, в краен случай три или четири напълно доверени лица. \nВ очакване на възможно най-бърз и благосклонен отговор на настоящето писмо, моля Ви, приемете уверение в дълбокото ми уважение и искрена преданост. \n(подп.) А. Неклюдов   * * * \nРазписката \nСофия, 6 октомври 1912 г. \nДо Негово Високопревъзходителство С. Д. Сазонов \nТвърде поверително. \nМилостивий Государь \nСергей Дмитриевич, \nКато се позовавам на моите лични секретни телеграми, имам чест при настоящето да препратя на Ваше Превъзходителство заемното писмо на заинтересованото лице от 2 септември тази година. \nПриемете, Милостивий Государь, уверение в дълбокото ми уважение и съвършена преданост, с които имам чест да бъда на Ваше Превъзходителство покорен слуга. \n(подп.) Неклюдов. \"Аз долуподписания удостоверявам с настоящето, че днес, 2 септември 1912 година, получих на заем от Руското Правителство сумата в размер три милиона франка в злато, която се задължавам да заплатя на същото Руско Правителство заедно с припадащите пет процента годишно за ръст и погашение, или всичко се задължавам да изплащам с еднакви полугодишни платки в размер седемдесет и пет хиляди франка златни всеки първи март и първи септември, начевайки от първи март 1913 година, до окончателното погасяване на цялата заета сума в продължение на двадесет [и] пет години и седем месеца. Изплащането на гореспоменатата сума гарантиран специално със собствения мой недвижим имот, който се намира в България в околността на гр. София, а именно с частно мен принадлежащия като собственик Дворец под названието Дворец \"Врана\", с всички приписани към този дворец други постройки и земята на пространство четири милиона квадратни метра, оценявани на около три милиона франка златни. \nВ удостоверение на всичко гореизложено подписвам. \nГр. София, 2 септември 1912 година. \nФердинанд\" КАКВО ПОЛУЧАВА ФЕРДИНАНД ОТ ГЕРМАНИЯ Из дебата от бюджета на Райхсвера. - Получените от бившия цар суми. - Размера на получената днес пенсия. Берлин, 19 март. В днешното заседание на Райхстага станаха разисквания по бюджета на Военното министерство. Говориха най-напред докладчикът социалдемократ и министъра на войната Грьонер. Протестираха срещу твърденията, че Германия се въоръжавала тайно...  \nСлед него взе думата комунистическият депутат Хинденбергер, който между другото са спря върху намесата на България във войната. Той прочете документи, за които поддържа, че са официални и че бившият цар на България бил получил от Германия в навечерието на българската намеса във войната 25 милиона марки.  \nСлед войната, когато бившият цар се настанил в Германия, той получил на два пъти от германското правителство по един милион марки. Сега той получава от държавното германско съкровище една годишна пенсия от 120 000 марки. Последната била отпусната от републиканското правителство, благодарение на застъпничеството на председателя на републиката, когато министър на финансите в Германия е бил социалдемократът Хилфердинг. \nПубл. във в. \"Утро\", С., 21 март 1931 г. БИВШ БЪЛГАРСКИ ЦАР - ГЕРМАНСКИ ДЪРЖАВЕН ПЕНСИОНЕР При второто четене на военния бюджет комунистическият депутат Книпенбергер изнесе тайните финансови връзки на живеещия в Кобург бивш български цар Фердинанд с германското правителство. Той се позова на едно поверително писмо на Финансовото министерство. Според служебната стенограма на Райхстага от 19 март т.г. Книпенбергер е казал дословно: \n\"Всички осигурявания, които бяха обещани на царя през 1915 г. по повод неговото влизане във войната, са изпълнени напълно. Това значи, че на царя е казано: ако тръгнеш с нас, ще получиш толкова и толкова. Това е, което по-късно наричаха верността на Нибелунгите. Царят е получил сумата 25 милиона марки. Въз основа на това плащане той е потвърдил писмено, че с това са изпълнени обещанията на германското правителство от 1915 г. \nВъпреки тази писмена декларация царят се е опитал отново да получи нови средства от германската държава. Молбите му са подкрепени от Външното министерство и Бюрото на председателя на Райха. Като се има предвид общоизвестната търговска обиграност на царя и на неговия адютант и финансов съветник генерал Петър Ганчев, не може да се приеме, че сумата от 25 милиона марки е била вложена в банкови сметки или спестовни каси, а по всяка вероятност в скъпи вещи, ценни книжа или девизи. Въпреки че с изплащането на тази сума царят е бил окончателно удовлетворен, германското правителство е отстъпило на повтарящите се настоявания и отново му е изплатило на два пъти чрез пълномощния министър Грюнау един милион марки. Освен това е била заплатена и още една малка сума, която не е отбелязана в документите. \nС встъпването в длъжност на сегашния президент на Райха Хинденбург царят е представил отново настоятелна молба за по-нататъшни плащания. Кабинетът се е отзовал на тази молба и решил да му се осигури веднага една годишна рента от 60 000 марки, платима първия път веднага, а за в бъдеще това да става на 1 април всяка година. \nТази сума бе много малка за царя и той я отказа. В отговор на новите постъпки относно размера на рентата кабинетът реши да я увеличи на 100 000 марки. Царят отказа да приеме и тази сума. Въз основа на нови преговори кабинетът реши рентата да се увеличи на 120 000 марки и да се отпуска пожизнено.\" \nВъпреки големия отзвук на тези съобщения на Книпенбергер правителство продължава да пази пълно мълчание. Необходим бе един втори удар, за да може да си развърже малко езика. \nНа 25 март т.г. при третото четене на бюджета на Финансовото министерство комунистът Тоглер запита според служебната телеграма: \n\"С какви средства от Министерството на финансите, Министерството на външните работи, бюджетът на канцлера или на президента е бил изплатен бланкочек на Райхсбанк на сума 500 000 марки, който пълномощникът на българския цар генерал Ганчев е осребрил на 25 февруари 1931 г. \nГосподин министре, как може да се обясни, че вие в това тежко време, когато се зачеркват в държавния бюджет и последните суми за прехраната на децата и за семейните помощи, така щедро предоставяте 500 000 марки на този бивш български цар? Ако това не ви е известно, запитайте министерския съветник Кюсел Глагау от вашето министерство, той ще може да ви разкаже нещо по този въпрос. Също и държавният секретар д-р Майснер би бил в положение да ви даде точни сведения, че този бланкочек е бил изплатен в края на февруари т.г. редовно и незабавно на генерал Ганчев.\" \nМоже би позоваването на държавния секретар д-р Майснер съдържа ключа за разкриването на този финансов роман? Правителството го третира засега като една книга затворена със седем ключа. На добре обоснованото запитване на Тоглер финансовия министър Дитрих отговори съвсем кратко: \"Що се отнася до случая с бившия български цар, то аз не съм готов да дам сведения по въпроса. Не съм компетентен, затова не мога да го обсъждам сам. Бих предпочел да отнесем случая, който произхожда от войната, в комисията на Министерството по външните работи.\" \nНа правителството ще бъде удобно, ако случаят се разисква в комисията по външните работи. Там ще бъде окончателно погребан, понеже нейните обсъждания са поверителни. \nМного богатият български цар Фердинанд като добър фамилен баща не вложи своето собствено състояние в страната на обичните си поданици, а в Английската банка в Лондон. Когато през 1915 г. той възнамеряваше да започне война против Сърбия за уголемяване на страната си, бяха водени преговори с германското правителство, за които и сега не е оповестено нищо автентично. Положително се знае само, че Фердинанд е бил склонен да не изтегли своите влогове от Английската банка, тъй като това би породило най-голямо съмнение у Съглашението. За да се откаже от това, бе му осигурено едно обезщетение. \nСпоред твърдението на двамата оратори бившият цар е получил досега от държавните средства следните суми: \n1. През 1921 г., т.е. в началото на инфлацията, еднократно обезщетение от 25 милиона марки, за което тогава е заявил, че е задоволен. \n2. На два пъти досега на неизвестни дати по 1 милион марки чрез посредничеството на пълномощния министър Грюнау. \n3. Един път му е била изплатена неизвестна сума. \n4. На 29 март 1931 г. 500 000 марки чрез посредничеството на генерал Ганчев. \n5. Една пожизнена годишна рента от 120 000 марки. \nАко посочените суми не бяха точни, правителството би излязло срещу комунистическите оратори с едно опровержение, вместо да се задоволи с бягството на Дитрих в тъмнината. \nТова, което прави случая особено отблъскващ, е, че и в държавния бюджет не са отбелязани никакви изплащания на бившия цар. Всичко се е вършило тайно. От някой поверителен фонд? Тогава би било желателно да се знае от кой? Този поверителен фонд е злоупотребяван, поради което следва да бъде зачеркнат от следващия бюджет. \nОсобено възмутително изглежда обременяването на държавните финанси с една продължителна рента. \nЕстествено има известна трагедия в съдбата на седемдесетгодишния бивш цар - от висините в пропастта. Обаче какъв бе той, ако не един хазартен играч, който влезе във войната, без да бъде принуден? Той заложи на губеща карта. Това той следва да заплати. \nНо германският народ не следва да заплаща погрешните сметки на чуждите монарси. Милионите живеещи в страната, десетките хиляди пръснати в чужбина германци, които по-рано бяха състоятелни, днес живеят с грижи и в немотия и трябва в напреднала възраст да понасят непосилни лишения. А те не бяха никакви играчи на хазарт, а само жертви на съдбата. Фердинанд игра и загуби. Пострадалите от войната и от инфлацията германци не залагаха, а бяха залагани. Обаче никой не мисли даже да помисли да ги обезщети поне отчасти. \nДостатъчно лошо е, че нашите собствени князе начело с виновния Вилхелм II са така щедро обезщетени. Но да се плаща сметка на чуждестранни князе - благодаря! \nX. И. Герлах \nПубл. във в. \"Ди Велт ам монтаг\", Берлин, 13 април 1931 г. и в. \"Дума\", 9 август 1990 г. (С. Хаджихристов, Милиони марки за Фердинанд. Неизвестни факти за монарха).    \n", "date": "2017.12.21", "title": "Кървавите подкупи на Фердинанд "}
{"url": "http://duma.bg/node/157849", "text": "\n     \nНа чудно възвишение в източната част на Стара планина е кацнало село Козичино, област Бургас. То има над 15 века история, известно е със старото си име Еркеч, става родоначалник на 60 вайковски села в Североизточна България и извън страната. Селището се превръща във водач, каквато е етимологията на древната българска дума еркеч. \nКоледуването в Еркеч се отбелязва особено тържествено като празник на момчето. То е част от еркечкия празничен календар и е своеобразно тържество на мъжкото начало в живота. Наред с доказаните от науката характерни български елементи в езика, фолклора, топонимията, топографията и етнографията на Еркеч, празникът Коледа, както и съхранените автентични обичаи, са доказателство за древната история на селото. По своята красота, мелодичност и разнообразие на песните, по естетиката на облеклото, младежкото коледуване може да се сравнява с пролетното лазаруване на девойките.  \nЕдна-две седмици преди Коледа момците се събират, за да изберат стананик и да договорят с него подробностите по организацията на празника. Стананикът е лицето, в чиято къща се репетират коледарските песни, той е домакин на празника, оттам тръгват коледарите и там се връщат, това е техният дом от Коледа до Дядов ден. Изискванията са в двора на стананика да има място за хоро, къщата му да е голяма и той да има хубаво вино, собствено, а не купешко. Преди години, когато еркечани са били колкото поморийци, се избирали двама стананика, - за горната и долната махала. С течение на времето и с намаляването на жителите на селото, стананикът остава един.  \nВ наши дни коледуването се възражда, в него участват младежите на изселили се преди години еркечани. Бъдещите коледари се събират вечер и се подготвят за празника. Една от първите коледарски песни е \"Замъчи се Божа Майка\": \"Замъчи се Божа Майка в град Йерусалим,/ Вишне ле, Божне ле, коладе ле, чисто ми крил Ангеле. От Игнажден до Коледа, в град Йерусалим/Че си роди млада Бога, в град Йерусалим/Млада Бога Исус Христа, в град Йерусалим/ И наздраве тебе (името, имената на жените), в град Йерусалим/Тебе (вази) пеем, Бога славим, в град Йерусалим/Вишне ле, Божне ле, коладе ле, чисто ми крил Ангеле.\"  \nХарактерно е облеклото на момците. Ризата е с туникообразна кройка, с бродиран червен или черен огърляк и ръкави. Шевиците са външен признак за принадлежност към определен род. Черните потури са сравнително тесни. Върху ризата се облича тъмночервен елек джамадан, украсен с тегели, везмо и копчета между тях. При студени дни коледарите обличат ямурлук с \"бозав\" от естествена овча вълна цвят. Той е старателно украсен по всички съединителни шевове, по джобовете, ръкавите и от двете страни на кръста с посинен бял гайтан. Цървулите са направени от волска/биволска, а в наши дни от свинска кожа. Навущата са от бял вълнен домашен плат, вървите са черни, дебели от естествена козя козина. Шапката е черен остроган или тенджера калпак от агнешка кожа, неизменна е китката над ухото. \nМомците предварително се делят на куди - групи, които вечерта на Коледа обикалят къщите на всички еркечани, но най-вече на момите. Водачите на кудите са сгодени и улегнали младежи, за да имат авторитет. Обикновено водачите на кудите се договарят предварително и разпределят краваите на момите, за да няма сбиване. Ако домът на определена девойка не влиза в района на кудата, в която е нейният момък, се договаря, че определената куда ще отиде в района на другата. Понякога тези договорки не се спазват и се случват спречквания заради кравая на момата.  \nВъв всяка къща се пее най-напред на момата или на момичето, а после на момчето, на родителите и накрая на бабата и дядото. Тематиката на песните е различна, но най-вече се възпяват трудолюбието и любовта между младите. Често изпълнявана и днес е песента \"Мела е мома\": Мела й мома, дойне ле куладеля, бащино дори, Добро льо куладе./Че измела, дойне ле куладеля, златно синче, Добро льо куладе;/че го тури, дойне ле куладеля, в престилка си, Добро льо куладе;/че отиди, дойне ле куладеля, при златаря, Добро льо куладе;/да си лее, дойне ле куладеля, за шийка си, Добро льо куладе;/за шийка си, дойне ле куладеля, златен гердан, Добро льо куладе;/за пръста си, дойне ле куладеля, златен пръстен, Добро льо куладе;/за кръста си, дойне ле куладеля, златен курдон, Добро льо куладе./Че отиди, дойне ле куладеля, на хорото, Добро льо куладе./Всички моми, дойне ле куладеля, нея гледат, Добро льо куладе./Нея гледат, дойне ле куладеля, и блазякат, Добро льо куладе./Блазя, блазя, дойне ле куладеля, на таз мома, Добро льо куладе./Дваш муй блазя, дойне ле куладеля, който я люби, Добро льо куладе./Триж муй блазя, дойне ле куладеля, който я зъмни, Добро льо куладе./И на здраве дойне ле куладеля, тебя Тяно, Добро льо куладе./Тебя пеем дойне ле куладеля, Бога славим, Добро льо куладе\". \nПред къщите, за да се подготвят домакините и посрещнат както подобава коледарите, се пеят песни от рода на: \"Сяла е мома\". Всяка мома ниже кравай и подготвя нанизи от пуканки за момците. Краваят на момата трябва да е много красив, нанизите от пуканки трябва да се равняват на \"двайсет боя\" от ръста на девойката. Често има надпревара кой момък ще вземе кравая на дадена мома, особено ако двама младежа любят една и съща девойка. Най-често в песните се прославя любовта между младите или несъгласието на майката с избора на чедото си. Характерно е също, че в репертоара на коледарите има песни, посветени на Крали Марко.  \nКраваят се благославя. Ако е обикновен кравай-пита, се благославя с кратката благословия. Във всяка куда се подготвя младеж, който може да изрича благословиите на краваите. Думите се изговарят много бързо, като речитатив и след думите амин дружина, всички отговарят с трикратно амин, амин, амин. Кратката благословия гласи: \"Тос кравай печен недопечен - на нас наречен./ Вит превит в магарешка торба скрит./Магарьту за вълците, кравая за момците\". Когато се получава специалният кравай, нанизан и подготвен от девойката, се изговаря дълга благословия, като всеки благославящ може да променя и добавя думи.  \nВ заключение ще отбележа, че всички еркечки коледарски песни завършват с поименно обръщане към лицето, на което се пее песента и се подчертава: \"Тебе/вази пеем, Бога славим!\" Освен словесната връзка с Бога, съществува и предметно-символична. Това са онези елементи от носията на коледарите, които подчертават връзката на човека с Бога - ръчно тъканото платно. От него са направени ризата, поясът и навоите. Човек се ражда и го завиват в платно; човек умира и го покриват с платно. Белотата на платното отразява, прогонва злото и е символ на Божията закрила.    \n", "date": "2017.12.21", "title": " Коледуване в Еркеч  "}
{"url": "http://duma.bg/node/157850", "text": "Конфуций е казал, че е проклятие да живееш в интересни времена. Той твърди това, просто защото не е живял в София. Ако заради някакъв много лош късмет Конфуций ни беше съвременник и съгражданин, щеше да извика силно: \n\"Абсолютно проклятие е да живееш в интересен град!!!\" \nДа! За София определено може да се каже, че е един много интересен град и няма абсолютно никаква вероятност да ти доскучае дори за миг. Например тротоарите. Мислиш си, че можеш да вървиш по тях? Така е, но само ако можеш да вървиш по вода. Излизаш, стъпваш на тротоара и ето ти изненада - пешеходната зона рязко се превръща в плавателен канал и така спокойно можем да кажем, че столичаните рядко оставаме на сухо. Дори и един много слаб дъжд, паднал в София, я преобразява така, че Венеция и Амстердам могат да получат комплекси за малоценност. Е, трябва да се признае, че има и тротоари, които са пригодени и за ходене. Колчета не позволяват на автомобилите да ги превземат и плочките са наредени почти равно. Лошото в случая е, че плочките са доста безвкусни и наистина могат да те убият от скука, докато си гледаш в краката. \nАми транспортът? Мислиш си, че автобус 280 може да те закара от точка \"А\" до точка \"Б\"? Може, ама само ако иска! И ето ти изненада. След спирката на \"Плиска\" автобусът за секунда от превозно средство се превръща в барбекю. Ако случайно носиш със себе си два метра суров суджук, можеш спокойно да го изпечеш на цената на един билет. Или трамваите. Релсите по улица \"Граф Игнатиев\" са толкова криви, че спокойно можем да се похвалим с най-екстремното влакче в света. Ако се качиш на Съдебната палата с кофичка кисело мляко, когато стигнеш на площад \"Славейков\" вече имаш чудесно разбит айрян. Същото се случва и с мозъците на пътниците. Положителното в случая е, че общината продължава усилено да харчи европейски средства за строежа на метрото и това съоръжение много се удължи. Вече може да се каже, че има надежда в жк \"Надежда\". Този квартал вече разполага с топла връзка с Лондон. Да, до Терминал 1 и Терминал 2, и респективно - до добре уредени столици вече може да се стигне много лесно и бързо. \nИначе, въпреки общината и инвеститорите, София продължава да е доста зелен град. Паркове - колкото искаш. Стига да не искаш чак толкова много. Някои са станали наистина уютни. Примери за това са \"Докторската градина\" и градинката зад бившия Царски дворец. Там стотици столичани се събират, за да изпият по бира, да се наслаждават на спокойното зелено и след това да се включат доброволно в напоителната система на парка чрез своите отделителни системи. Да, липсата на тоалетни в парковете може да се подуши от километри. Освен всичко това, парковете на София са много подходящи за застрояване. Скоро ще се радваме на строежа на нова придобивка, предназначена задължително за спорт и отдих. Доста апетитен парцел ще бъде застроен в Борисовата градина на мястото на бившата гара \"Пионер\". Предположенията ми са, че е напълно възможно да става дума за масивно МОЛобразно здание и формите на отдих ще са висене в кафене и консумиране на пица, а спортовете ще са боулинг и тичане с препятствия по време на \"черен петък\". \nДруга много положителна черта на този град са велоалеите, които започнаха да се появяват тук-там. За изграждането им общината дори е поискала съдействие от холандски експерти. Похвално е, че общината не се срамува да потърси помощ отвън за нещо, с което не може да се справи. Но защо само по темата с велоалеите? Можеше да бъдат поканени парижки павьори, австрийски плочкаджии за тротоарите, берлински общинари, лондонски реставратори на сгради, базелски главни и не толкова главни архитекти, мадридски паркостроители и всякакви други специалисти, доказали се в работата си по европейските столици. \nИ ако мога да обобщя положението в този град с няколко думи, то мога да кажа, че София е голяма и община дебне отвсякъде. А на върха на общината стои кмет. Той е един от нас, всички ние трябва лично да го изберем и да го натоварим с отговорността да организира решаването на проблемите на града. Ако поради някаква нелепа случайност вие имате лошия късмет, преди да напуснете този свят, да бъдете избран за кмет, трябва да знаете какво не бива да правите никога. \n1. Никога, ама никога не се опитвайте да ремонтирате булевард \"Дондуков\". Има огромна опасност след вашата намеса булевардът да е повече канал, отколкото път. Локвите, които ще се образуват след опита за капитален ремонт, ще са толкова устойчиви, че патриархът може да хвърля в тях кръста на Богоявление вместо в езерото на жк \"Дружба\". Ако много ви напъва да ремонтирате нещо, ограничете се до една бака латекс в собственото ви антре, тапети в хола и смяна на балатум в личната ви кухня. Ако все пак сте имали лошия късмет да сте ремонтирали булевард \"Дондуков\", ви съветвам да отричате докрай, че това е ваше дело. Не се гордейте с ремонта, а обявете, че е извършен от злонамерени елементи, които имат единствено за цел да Ви дискредитират. \n2. В определен период от годината има огромна опасност да завали сняг. Не го пипайте! Той сам ще се стопи. До този момент нека си стои възможно най-дълго. Той е красиво бял (поне, докато не стане жълт) и под него ще останат скрити всички нелепи намеси на вашата администрация върху градската среда. За окото ще останат скрити всякакви дупки, локви, кърпежи, некачествено изпълнени бордюри, непочистени улици и тротоари, клатещи се тротоарни плочки, оплешивели градинки и всякакви други нелепости, които превръщат градската среда в селска такава. \n3. Много е важно всячески да избягвате изграждането на велоалеи. Правете се на разсеяна колкото можете. Велоалеите определено не са ви силата. Ако някой толкова много иска да кара в града велосипед, го поканете учтиво да ползва изградената вече мрежа от велоалеи в Амстердам. Ако случайно се е случило така, че сте се изпуснала и сте изградила някаква велоалея на улица \"Раковски\", примерно, не се притеснявайте. Изчакайте снега да я покрие и после пуснете снегорините. Машините ще почистят не само снега, ами и самата велоалея от улицата. \n4. Престанете да режете лентички! Не откривайте нови линии на метрото, нови детски градини, нови паркове, нови улици, нови спортни площадки. Като откриете нови линии на метрото, все повече хора ще искат да ви обидят заради цената на билета. Новите градини ще трябва съвсем скоро да се ремонтират. Новите паркове ще трябва да се застрояват, новите улици да се разкопават, да се препавират, после да се асфалтират, после да се изкопаят за отводняване, после да се павират отново, за да се асфалтират до седмица. Не стройте повече спортни площадки. Открили сте достатъчно строителни площадки и който иска, може да се набира на крановете. Спрете да откривате. Време е да започнете за закривате улици, булеварди, детски градини, паркове и спортни площадки. \nАко трябва да изброя всичко, което НЕ трябва да прави един кмет, то тогава този списък ще е доста по-дълъг. Затова ще обобщя с последното и най-важно нещо, което трябва да запомните. Когато попаднете на обществено място в центъра на София, избягвайте да споменавате кой сте и с какво се занимавате. Ако случайно ви разпознаят - отричайте докрай. В това да сте Йорданка Фандъкова и да сте кмет на София няма много поводи за гордост. \n \n   \n", "date": "2017.12.21", "title": "Г-жо Фандъкова, ще ви разпознаят! "}
{"url": "http://duma.bg/node/157851", "text": "Новините, че проектите за модернизация на военната авиация и военноморския флот започнаха да куцат и с двата крака не бива да изненадва никого. Все пак това се случва при власт, която не разбира какъв е смисълът на Въоръжените сили, извън това да използва военнотранспортната авиация например за частни нужди, което бе един от символите на първия мандат на Бойко Борисов. Ако не сте забравили, разбира се. \nМакар и по различни причини някак си закономерно стигнахме дотук. До момента управление на ГЕРБ не е успяло да реализира нито една собствена идея за модернизация на армията. Само успя да ореже с мотив, че пести пари, това което беше вече поръчано на Тройната коалиция. Разбира се, вероятно след някой друг месец министър Красимир Каракачанов ще успее да преодолее саботажа на Украйна и да предвижи ремонта на 15-те изтребителя МиГ-29, но не това бе смисълът на проекта за модернизация на ВВС. Да не говорим, че докато чака \"нови\" изтребители, армията остана без военнотранспортни самолети. \nПо-интересна е вчерашната информация за провала на поръчката за два патрулни кораба. Обществена тайна бе, че поръчката бе направена така, че да бъде спечелена от завод на Кирил Домусчиев. Учудващо вчера фирмата сама се е отказала и то при положение, че трябваше да получи близо 670 млн. лв. \nПътьом пропаднаха и мераците на сухопътните военни преди Коледа, третият проект - за покупката на 200 бронирани машини за пехотата, за над 1 млрд. лева, да влезе за обсъждане в правителството. Така третият кабинет на Бойко Борисов успя да провали за по-малко от една година модернизацията на армията, която сам замисли. Това \"забележително\" постижение е възможно, само когато се върши от хора, които изобщо не знаят какво правят, нямат стратегия за развитието на армията и действат без мисъл.   \n", "date": "2017.12.21", "title": "Без мисъл"}
{"url": "http://duma.bg/node/157852", "text": "Парадоксите в българското здравеопазване не са дори \"на всеки километър\", те са на всеки метър. Парадоксите в държавните болници тепърва ще видим, ако все пак Прокуратурата, МЗ и МВР свършат работата, която се заканиха преди седмици да започнат. Само дето трите институции размахаха пръст на схемата \"болница в болница\". Но кому да хрумне, че има и схема \"такси в линейка\" или \"линейка в такси\". Как и по колко пари източва такава схема от обществената каса? Какво струва тя на данъкоплатеца? Отговори, които вероятно ще търсят компетентните органи.   \nПроблемът обаче не е в различните \"схеми\", дори участващите в тях в дълбоката си същност не са и виновни - те просто са били по-комбинативни и са прозрели възможността да понадиплят някой и друг лев на гърба на държавата или на обществения здравен фонд.  \nИстинският проблем е в законодателството и в контрола по изпълнението му. Поне в българското здравеопазване всеки закон е врата в полето. Затова работата, която я чака Прокуратурата на това поле, ще е доста сериозна. Е, има и една подробност: оказва се, че ако сам ръководител на лечебно заведение е престъпил закона, може да бъде подведен под отговорност, но ако целият директорски борд е положил подписите си под договор, бил той и неизгоден, просто няма подвеждане под отговорност. Поне така обясни преди време главният прокурор. Не са виновни престъпващите закона, а законотворците. А може би на тях така им е изгодно - невинаги ще \"творят\" закони, но винаги е възможно да ръководят някое лечебно заведенийце, а ако се случи да е държавно - още по-добре.  \nИма, разбира се, и превенция и тя се състои в доброто старо правило: \"Убий баламите. Тарикатите сами ще умрат, защото вече няма да има какво да ядат!\"   \n", "date": "2017.12.21", "title": " Такси в линейка"}
{"url": "http://duma.bg/node/157853", "text": "След като миналата седмица кабинетът ударно раздаде над 700 млн. лв. за запушване на различни дупки, вчера същият чичко Паричко извади от вълшебната си торба цял 1 милиард за саниране. Програмата уж беше спряла, уж пари нямало, пък се оказа, че \"ясната политическа воля\" на управниците ни не била пресъхвала. Нищо, че парламентът гласува тези средства още през януари. Преди дни на същия принцип бе запушена устата и на учените от БАН, за които също се намериха едни 15 милиона за догодина, въпреки че ГЕРБ даже отказа да ги гласува в парламента. Важното е, че байраците са свити, протести няма да има, а властта е с наденати на главата лаврови венци. \nЗарадвани вчера бяха и БНТ с 14,5 млн. лв., с които да покрият забатачените си през годината борчове, и куп общини, които са слушкали и слушкат - затова сега ще се напапкат с още 20,6 милиона. Не са забравени и животновъдите, които бяха въоръжени с нови 5 млн., за да борят африканската чума по свинете и птичия грип, и научни организации за достъп до електронни бази данни, нищо че през останалото време на годината трудно свързват двата края...       \nАко това е нормален процес на бюджетиране в една държава, по-добре изобщо да не се приема бюджет. Целият БВП в парично изражение да се заключва или във ведомството на Горанов, или в къщата на Борисов в Банкя, а в края на годината колективният чичко Паричко да ги раздава като благодеяния и по усмотрение на щедрия ни премиер. \nЕ, там, където може да се краде по-малко и краденето е трудно, разпределената сума ще е по-невзрачна. Друго си е да се ръси по утъпканите пътеки на оградата, санирането и магистралите... Този номер на ГЕРБ с предколедните подаръци се повтаря всяка година. На това му се вика \"с чужда пита помен прави\", но изглежда върши работа, ако се вярва на социологическите агенции. Пък и те обичат да папкат. А голямото плюскане през годината продължава, въпреки че в крайна сметка историята е показала, че не свършва добре за повечето герои. \n    \n", "date": "2017.12.21", "title": "Чичко Паричко"}
{"url": "http://duma.bg/node/157891", "text": "Не корупцията иска да бори ГЕРБ с новия си закон, а да подслушва всеки, който не им е угоден. Направиха мегаорган, съчетаващ \"ушите\" на комисиите за отнемане на имуществото и за конфликт на интереси, на БОРКОР и ДАНС. Този мегаорган получи вчера права да иска подслушване (стр. 3). Гаранция, че нямало да душат какво става в спалнята, бил съдът. Смях. А самата комисия няма права да разследва, записите не й служат за нищо. Защо тогава ще слухти за всичко? Отговорът е тъй прост - когато мнозинството в НС по заповед тури начело на \"органа\" свой човек, всичко влиза в ръцете на ГЕРБ - парламент, правителство, съд, медии. Пари се дават, ако си кмет от Борисовите. Ако не си - ще те следят до дупка. \nЯсно, ако те набедят за конфликт на интереси или незаконно обогатяване, ще ти накачат \"уши\" и под копчетата. Може да се тури СРС на всеки, говорил по телефона със \"заподозрения\". Което автоматично означава, че журналистите например са сред нарочените за \"бръмбари\". Иде реч за грубо нарушаване на Конституцията и на човешките права. Зелена светлина за саморазправа с политически опоненти и медии. Законно. 1924 г. Чудно ли е, че адвокати нарекоха нововъведенията на ГЕРБ \"чист фашизъм\".     \n", "date": "2017.12.21", "title": "Ушите на ГЕРБ пораснаха "}
{"url": "http://duma.bg/node/157855", "text": "\nДва месеца след произведените през октомври предсрочни парламентарни избори след поредица от консултации, някои от които бяха при закрити врата, Австрия вече има правителство, съставено от спечелилата изборите дясна Австрийска народна партия (АНП) и останалата на трето място крайнодясна Партия на свободата, която доскоро бе определяна като антиевропейска и популистка. За втори път Партията на свободата получи възможност да е в управлението на страната. През 2000 г. тя влезе в коалиционния кабинет на канцлера Волфганг Шусел (АНП) и това предизвика политически трус и остри реакции в Европейския съюз, като 14 страни членки на ЕС замразиха дипломатическите си отношения с Виена. Ако европейците се почувстваха засегнати и застрашени от възхода на партията с лидер Йорг Хайдер, станал скандално известен с благосклонното си отношение към нацизма, с ксенофобията и евроскептицизма си, то австрийските избиратели също имаха причина да са недоволни. \"Ние не заслужаваме да се държат с нас като с черната овца на европейската политика. Австрия е била и си остава отворена и толерантна европейска държава\", заяви в опитите си да успокои европейските партньори канцлерът Шусел. През 2000 г., когато станаха известни окончателните резултати от изборите, Волфганг Шусел посочи, че е склонен да преговаря с всички парламентарни сили. Лидерът на социалдемократите Алфред Гузенбауер обаче бе категоричен , че партията му няма да участва в правителството и излиза в опозиция. Същата позиция обявиха и Зелените. В крайна сметка Волфганг Шусел не включи Йорг Хайдер в правителството, а самият той подаде оставка като лидер на партията. Сега обаче въпреки острите атаки срещу кандидата на Партията на свободата на изборите за президент през 2016 г. Норберт Хофер от страна на всички партии вкл. и Австрийската народна партия, които допринесоха за избора на настоящия президент, издигнат от Зелените, Александър ван дер Белен, представителите на дясната и крайнодясната партия се разбраха относително бързо за съставянето на правителство, след като Кристиан Керн, лидер на Австрийската социалдемократическа партия, излязла на второ място при вота, категорично заяви, че партията му остава в опозиция. Този път не последва реакция от страна на ЕС освен дежурно изразените тревоги за това дали кабинетът ще бъде проевропейски настроен. \nТака най-младият държавен секретар, най-младият външен министър (27-годишен) в правителството на социалдемократа Вернер Файман, 31-годишният Себастиан Курц, лидер на Австрийската народна партия от май т.г., стана най-младият канцлер в историята на страната след Втората световна война. Незавършилият обучението си студент по право започва политическата си кариера на 17 години, когато постъпва в младежката организация на АНП, а на 23 я оглавява. Подкрепа в развитието си получава от тогавашния председател на Виенската организация на АНП, а сега еврокомисар Йоханес Хан, който го въвежда в Градския съвет на Виена. През април 2011 г. Себастиан Курц е назначен на новосъздадената длъжност държавен секретар по въпросите на интеграцията (част от вътрешното министерство), а от края на 2013 г. е външен министър. На парламентарните избори през 2013 г. е избран и за депутат във федералния парламент. \nПостът вицеканцлер и министър по въпросите на държавната администрация и спорта се заема от лидера на Партията на свободата Хайнц-Кристиан Щрахе, най-дълго задържалият се на поста партиен ръководител в страната. Зъботехник по професия, 48-годишният Щрахе става през 1991 г. член на партийната организация в 3-и район Ландщрасе във Виена, а 2 години по-късно и неин лидер. В периода 1996-2006 е депутат в парламента на провинция Виена. През 2004 г. оглавява Виенската организация на Партията на свободата, като целта му е да се пребори за кметското място в австрийската столица, която се управлява от социалдемократите от края на Втората световна война. Една година по-късно е избран за председател на партията във федерален мащаб, а от 2006 г. е председател и на парламентарната група в Националния съвет (Горната камара на австрийския парламент). \nМинистерството на външните работи по предложение на Партията на свободата се оглавява от експерта по въпросите на Близкия изток, безпартийната Карин Кнайсл, известна с рязката си критика спрямо германския канцлер Ангела Меркел и миграционната политика на ЕС. На Кнайсл принадлежат и някои недипломатични определения като това за председателя на ЕК Жан-Клод Юнкер, когото тя нарече  \"невъзпитан\" и арогантен, човек, който се \"държи като брюкселски Цезар\". Освен това за разлика от ЕС тя изрази симпатия към независимостта на Каталуния. \"Република Каталуния? Не само на Балканите възникват държави\", пише още през 2012 г. Карин Кнайсл на страниците на в.\"Ди Пресе\". Прави впечатление, че тематиката, свързана с Европейския съюз, е извадена от министерството на външните работи. Председателят на Виенската организация на Австрийската народна партия Гернот Блюмел, смятан за едно от най-доверените лица на новия канцлер, ще отговаря за ЕС, а също за медиите, изкуството и културата.  Министерството на финансите се поема от Хартвиг Льогер, председател на Управителния съвет на застрахователната компания УНИКА, която е сред водещите застрахователни холдинги в Централна Европа. Министър на икономиката и по въпросите на дигитализацията е бившият изпълнителен директор на телекомуникационната компания А1 Телеком Австрия Маргарете Шрамбьок.  \nПартията на свободата получава силовите министерства - на вътрешните работи и на отбраната. Херберт Кикл, генерален секретар на партията, ще отговаря за вътрешните работи, а Марио Кунасек, военен, за отбраната. \nСпазено е изискването на президента Александер ван дер Белен двете министерства на вътрешните работи и правосъдието да бъдат поделени между двете партии. Правосъден министър по предложение на АНП е Йозеф Мозер, юрист, президент на Сметната палата на Австрия 2004-2016 г. \nНорберт Хофер, кандидатът на Партията на свободата за президент на изборите през м.г., заема поста министър по въпросите на инфраструктурата. \nЗа първи път от десетилетие правителството ще има говорител. Това е 60-годишният дипломат Петер Лаунски-Тифентал, изпълнявал същата длъжност във външното министерство в периода 2002-2012 г., а от 2012 до 2015 г.е отговарящ в ООН за връзките с обществеността и координатор по въпросите на многоезичието. За разлика от досегашната практика канцлерът Курц и вицеканцлерът Щрахе ще се явяват пред медиите само в определени случаи, а в останалото време новият говорител в присъствието на един или двама ресорни министри ще отговаря на въпросите на журналистите.  \nЛидерите на двете партии избраха да представят правителствената си програма от 182 страници в скициран вид на пресконференция на хълма Каленберг, където обединените европейски армии спират османското нашествие срещу Виена през 1683 г. - избор, който някои коментатори определиха като символичен. Пред медиите Хайнц-Кристиан Щрахе изключи свикването на референдум за оставане в ЕС, каквото предизборно предложение бе издигнато от неговата Партия на свободата. \"Стоим зад Европейския съюз, подкрепяме плана на Европа за мир. Една или друга наша позиция ще претърпят определено развитие, вероятно ще имаме спорове, но ще търсим допирни точки. Това е част от демокрацията\", заяви той. Курц посочи, че в Австрия постепенно ще бъде наложена пряката демокрация. \"Разширяването на пряката демокрация означава промяна във федералната конституция, което изисква мнозинство от две трети в парламента и след това организиране на референдум. Ще наложим стъпка по стъпка пряката демокрация.\" Неотдавна бе съобщено, че представители на по-малкия коалиционен партньор Партията на свободата са посетили Швейцария, именно за да черпят опит в тази насока.  \nВ програмата се посочва, че правителството ще предприеме активни мерки на европейската арена за вдигане на санкциите срещу Русия и ще се опита да съдейства за намаляване на напрежението между Запада и Русия. \"Ще опитаме да бъдем част от всяко едно действие в тази посока, ако искате, като посредници в процеса. Ще опитаме да намерим решение в интерес на Европа\", заяви бъдещият вицеканцлер. Новото коалиционно правителство иска да изработи обща държавна стратегия за миграцията, която да е ориентирана към защита нуждите на австрийските граждани. Правителството ще се върне към режима по границите, предвиден от Шенгенското споразумение, \"когато нелегалната миграция бъде спряна и европейските външни граници са подсигурени\". Пред медиите лидерите на двете партии посочиха 11 принципи на новото правителство: свобода, отговорност, родина, сигурност, равнопоставеност между поколенията, семейство, устойчивост, резултати, равни възможности, яснота, субсидиарност.\"  \nВ сряда Себастиан Курц и Хайнц-Кристиан Щрахе ще представят в парламента програмна декларация на правителството, в която ще очертаят неговите приоритети за периода 2017-2022 г.   \n", "date": "2017.12.21", "title": "Новото правителство на Австрия запазва проевропейски курс и ще търси сближаване с Русия  "}
{"url": "http://duma.bg/node/157856", "text": "Бившият президент на Грузия и бивш губернатор на Одеска област Михаил Саакашвили публикува в нощта срещу сряда открито писмо до президента на Украйна Петро Порошенко. Лидерът на опозиционното \"Движение на новите сили\" поиска в писмото, публикувано във фейсбук, Порошенко да подаде оставка доброволно. \n\"Признайте пред себе си и пред народа, че вие и вашите съратници не сте способни и не искате да промените Украйна към по-добро. Вашата доброволна оставка е почти последен шанс да бъде преодоляна политическата криза, която в противен случай само ще се задълбочава. Президент, който доброволно подава оставка, склонил глава пред волята на народа, може да разчита на смекчаване на наказанието и помилване\", посочва Саакашвили. \nТой обвини още веднъж Порошенко в нежелание да провежда реформи и в \"безкрайна алчност, която народът на Украйна няма да търпи\". Липсата на реформи и корупцията ще направят украинския президент \"най-голямото разочарование и антигерой за украинците\", уверен е Саакашвили. \nЛидерът на \"Движението на новите сили\" отново твърди, че сблъсъците с полицията в Киев на негови привърженици в неделя, при които пострадаха 60 служители на националната гвардия, са провокация на властите. \"Признавам си, че влязох в капана на тази провокация. Ще нося цялата политическа отговорност\", отбелязва Саакашвили.      \n", "date": "2017.12.21", "title": "Саакашвили призова Порошенко да си тръгне сам"}
{"url": "http://duma.bg/node/157857", "text": "Техеран твърдо отрече обвиненията, че доставя оръжия на бунтовниците в Йемен, които ги използват срещу регионалния му конкурент Саудитска Арабия, както твърдят и Рияд, и Вашингтон. \n\"Нямаме оръжейни връзки с Йемен\", заяви говорителят на иранското външно министерство Бахрам Газеми пред агенция ИСНА. \"Отхвърляме обвинението, че Иран дава оръжия на различни групировки и категорично го отричаме\", заяви Гасеми. \nВъв вторник системите за ПВО на оглавяваната от Саудитска Арабия коалиция свалиха балистична ракета, изстреляна от йеменските метежници хуси срещу кралския дворец Ямама в Рияд. Саудитска Арабия и съюзниците й твърдят, че тези ракети са произведени в Иран. В Йемен се води гражданска война между подкрепяните от Иран хуси и силите на редовното правителство, подкрепяни от Саудитска Арабия, която доведе до изключително тежка хуманитарна катастрофа в най-бедната държава на Арабския полуостров. Конфликтът се разглежда и като част от битката за надмощие между двете най-силни държави в региона, които от дълги години са в изострени отношения помежду си. \n    \n", "date": "2017.12.21", "title": "Иран отрича да доставя оръжия в Йемен"}
{"url": "http://duma.bg/node/157858", "text": "Европейският съюз прие безпрецедентни дисциплинарни процедури срещу Полша, които могат да доведат до налагане на санкции на Варшава. Европейската комисия излезе със съобщение, в което се казва, че предлага на Европейския съвет да приеме решение в съответствие с член 7(1) от Договора на ЕС. \nЕК предприема действия, за да защити върховенството на закона в Европа, както и независимостта на съда в Полша, се отбелязва в съобщението. \nВъпреки че почти две години бяха полагани многократни усилия да се обвържат полските власти с конструктивен диалог в контекста на работната рамка за укрепване върховенството на закона, Европейската комисия днес заключи, че има реален риск от сериозно нарушаване върховенството на закона в Полша, се пояснява още. \nКомисията отбелязва, че предприетите в Полша съдебни реформи (13 закона за период от 2 г.) означават, че съдебната система в страната е под политически контрол. При липсата на независимост на съдебната система сериозни въпроси възникват относно ефективното прилагане на законите на ЕС, отбелязват от ЕК. \nАко полските власти не приложат препоръките на Брюксел, Европейската комисия е готова да предприеме допълнителни мерки. \nБрюксел също така предприе и следващата стъпка, която е изправяне на Полша пред Съда на ЕС заради нарушения на законодателството на съюза. \nПолските власти трябва да изпълнят препоръката на ЕК в рамките на три месеца и да информират съюза, че мерките са влезли в сила. \nСпоред член 7 Варшава може да бъде лишена от право на глас в Съвета на ЕС. За първи път в историята на ЕС се задейства този член.     \n", "date": "2017.12.21", "title": "ЕК стартира безпрецедентна процедура срещу Полша"}
{"url": "http://duma.bg/node/157859", "text": "Сенатът на САЩ (горната камара на американския Конгрес) одобри най-крупната реформа на американската данъчна система от повече от три десетилетия насам. Преди това камарата на представителите (долната камара на американския конгрес) одобри законопроекта. Гласуването премина при видимо партийно разделение. Всички представители на Демократическата партия се обявиха против реформата, 12 републиканци също я отхвърлиха. Въпреки това тя беше приета с 227 срещу 203 гласа. 51 сенатори гласуваха \"за\" данъчната реформа на Тръмп, докато 48 казаха \"не\". Републиканците имат мнозинство и в двете камари на Конгреса. \nЗа окончателно одобрение законодателството трябва да се върне обратно в камарата на представителите по-късно заради изчистване на процедурен проблем. Ако всичко мине без проблеми, както се очаква, това ще бъде първият голям законодателен триумф на президента Доналд Тръмп. \nКритиците обаче алармират, че приетият пакет с промени в данъчната система ще се отрази тежко върху дефицита и ще е от полза само за богатите и супербогатите. \nАла републиканците твърдят, че орязването на данъците за корпорациите, малките фирми и физически лица ще стимулира икономическия растеж. \nМалко преди окончателното обявяване на резултатите, протестиращи в сградата на Сената скандираха срещу приемането на данъчната реформа. Те са били изведени навън. \nЛидерът на групата на демократите в Сената Чък Шумър предупреди републиканците, че ще си платят за \"ужасното законодателство\" по време на междинните избори за Сената през следващата година. \nДокументът предвижда безсрочно намаляване на корпоративния данък от 35% до 20%, а в бъдеще се очаква чуждестранната печалба на американските фирми да бъде напълно освободена от данъци. \nПо-голямата част от американците с различни нива на доходи ги очакват незначителни данъчни облекчения до 2026 година. Някои противници на данъчната реформа отбелязват, че тя отменя задължителното получаване на застраховката, предвидена от програмата \"Обамакеър\" за по-голямата част от данъкоплатците. Според сметките на управлението на конгреса на САЩ по бюджета, тази стъпка ще доведе до увеличаване на застрахователните премии и към 2027 г. ще остави 13 милиона души без здравни застраховки. \nПовечето американци са против данъчната реформа на Тръмп. Американците смятат, че тя повече ще облагодетелства богатите в сравнение със средната класа. Съпротивата срещу законопроекта е нараснала с 10% от началото на ноември, показва проучване на общественото мнение. 55% от анкетираните са против реформата, а 33% подкрепят предложенията на републиканците за реформа на данъчния кодекс на САЩ. \n66% от анкетираните вярват, че законопроектът повече ще облагодетелства богатите в сравнение със средната класа, докато 27% са на мнение, че повече ще бъде в полза на средната класа. 37% заявяват, че ако законопроектът се превърне в закон, семействата им ще бъдат в по-лоша ситуация - 5% увеличение спрямо началото на ноември. Само 21% вярват, че ще бъдат по-добре. \nВ същото време одобрението за американския лидер Доналд Тръмп е на ниво 35%, което е дъно в съвременната история на САЩ.   \n", "date": "2017.12.21", "title": "Сенатът одобри данъчната реформа на Тръмп  "}
{"url": "http://duma.bg/node/157860", "text": "Бедствията в света нанесли щети за $306 млрд. \nОбщо икономическите загуби от природни и предизвикани от човека бедствия по света през 2017 г. са се увеличили с 63% до 306 милиарда долара. Тази информация разкри презастрахователната швейцарска компания Swiss Re. Това е над средното годишно ниво за последните 10 г. и третото най-високо ниво от 1970 г., когато започва да се регистрира такава информация, се отбелязва още в проучването на Swiss Re. \nПутин с 80% одобрение \nАко изборите за президент бяха следващата неделя, за президента на Русия Владимир Путин биха гласували 83,8% от руснаците, които ще отидат до урните, сочат социологически данни. Рейтингът на останалите кандидати, които до този момент са обявили кандидатурите си, е значително по-нисък. Около 70% от запитаните са обявили, че със сигурност ще участват в гласуването за държавен глава. \n ЕК: \"Брекзит\" трябва да е факт на 31 декември 2020 г. \nЕвропейската комисия заяви, че преходният период на \"Брекзит\", по време на който правилата на ЕС ще продължат да се прилагат към Великобритания при напускането й, трябва да продължи от момента, в който тя напусне блока през март 2019 г. до края на 2020 г. \"Преходните разпоредби следва да се прилагат от датата на влизане в сила на споразумението за оттегляне и не трябва да продължават след 31 декември 2020 г.\", коментира Комисията в новите насоки за водене на преговори. \nМир във Филипините за Коледа \nПрезидентът на Филипините Родриго Дутерте обяви в сряда едностранно прекратяване на военните действия от правителствените войски по време на празниците. Държавният глава очаква същото и от комунистическата въстаническа групировка \"Нова народна армия\", с която филипинската армия води борба. Правителствената армия спира настъпателните операции от 24 декември до 2 януари, за да \"намали страха сред народа на Рождество\". \n Борис Джонсън отива в Русия \nБританският министър на външните работи Борис Джонсън ще посети Русия на 22 декември, съобщи говорител на британското министерство на външните работи. В интервю за „Сънди таймс“, публикувано на 17 декември, Джонсън обяви, че възнамерява да обсъди в Москва положението в Сирия. Според него трябва да се води диалог с Русия, но той трябва да бъде предпазлив.  \n   \n", "date": "2017.12.21", "title": "Кратки новини"}
{"url": "http://duma.bg/node/157861", "text": "Сръбският президент Александър Вучич обяви по време на визита в Москва, че Сърбия никога няма да наложи санкции на Русия. Вучич се срещна с вицепремиера на Русия Дмитрий Рогозин. \nПо време на срещата той подчерта, че Сърбия \"твърдо подкрепя задълбочаване развитието на политическите отношения с Руската федерация\". \nПо думите му Белград поддържа добри политически отношения с Москва, които се основават на \"стратегическо партньорство и готовност от двете страни да укрепят връзките във всички области\". Той благодари на Рогозин за \"силната и постоянна подкрепа на Русия за териториалната цялост и суверенитет на Сърбия\". \nПред руски журналисти Вучич подчерта, че Сърбия няма да наложи санкции на Русия заради кризата в Украйна. \"И ние никога няма да ги наложим\", категоричен бе той. \nВъншният министър Ивица Дачич пък обяви пред журналистите, че за разлика от другите държави на Западните Балкани Сърбия не планира влизане в НАТО. \nСлед среща между Вучич и руския президент Владимир Путин пък стана ясно, че Москва и Белград обсъждат възможността за включването на Сърбия към строителството на газопровода „Турски поток“. „Обсъжда се въпросът за включването на сръбските партньори към реализирания от „Газпром“ проект за изграждането на нов маршрут за доставки на енергоносители „Турски поток“, отбеляза той. Според него Сърбия може да стане важно звено в транзита на газ за Европа. В хода посещението Русия и Сърбия подписаха поправки към междуправителственото споразумение, отменяйки забраната за реекспорт на руски газ. \nДвамата президенти се спряха и на политически въпроси, по-специално на косовския въпрос. Москва ще подкрепи всякакво взаимноприемливо решение между Белград и Прищина за Косово, заяви Путин пред журналисти след срещата. По думите му руската страна изхожда от това, че положението там трябва бъде регулирано чрез диалог между страните в съответствие с резолюция 1244 на Съвета за сигурност на ООН. \nСпирайки се на обстановката на Балканите, която е била обсъдена на срещата, Путин подчерта, че „Русия е заинтересувана в стабилизиране на обстановката в този регион, в развитието на взаимноизгодни връзки с всички балкански страни\".   \n", "date": "2017.12.21", "title": "Сърбия не планира влизане в НАТО"}
{"url": "http://duma.bg/node/157862", "text": "Френският парламент окончателно прие закон за прекратяване на добива на петрол и природен газ в страната от 2040 г., предаде Франс прес. За да конкретизира обещанието на президента Еманюел Макрон \"да извади Франция от изкопаемите горива\" (петрол, газ, въглища), законът предвижда повече да не се издават разрешителни за експлоатиране на петрол и газ, а съществуващите концесии за добив няма да се подновят след 2040 година. \n\"Пише се краят на изкопаемите горива, а парламентът пише първата му страница\", изрази задоволство министърът на екологичния преход Никола Юло след гласуването. Той добави, че текстът трябва да бъде придружен от заложени цели за намаляване на потреблението на изкопаеми горива. \nНедоволство у неправителствените организации предизвика приемането на две изключения в закона. Първо, производството ще може да продължи и след 2040 г., ако компанията, притежаваща разрешително, не е покрила разходите си по предварителни проучвания. Второ, ще може да продължи добивът на сяра в Лак, Югозападна Франция. \nВсъщност Франция още лятото обяви, че е настроена да извърши истинска революция. Страната обмисля да се откаже и от колите, които използват бензин до 2040 година. Французите вече въведоха частична забрана за дизеловите возила, а те също трябва да изчезнат напълно. След 2040 г. в страната ще се карат единствено електрически и хибридни автомобили. В момента последните съставляват 3,5% от пазара. \nПариж обаче не е единственият, който обръща гръб на изкопаемите горива. Добивът им и без друго става все по-скъп заради труднодостъпните запаси. В същото време алтернативната енергетика изглежда все по-достъпна. Климатичните промени, от друга страна, карат страните все по-често да се замислят върху изхвърлянето на вредни емисии в атмосферата. \nОще преди две години Саудитска Арабия, най-големият в света износител на петрол, обяви, че може напълно да прекрати използването на изкопаеми горива към края на века. Това бе удивително изявление от страна, чиито богатства, сила и външно влияние са основани на огромните й петролни запаси. \nА само преди седмица на Парижката среща за климата Световната банка обяви, че ще спре финансирането на проучването и добива на петрол и газ от 2019 г. нататък. Целта е да се даде тласък на преминаването на световната икономика към чиста енергия.   \n", "date": "2017.12.21", "title": "Париж се отказва от изкопаемите горива  "}
{"url": "http://duma.bg/node/157863", "text": "Общите разходи на работодателите за един отработен час през третото тримесечие на годината от наетите от тях нарастват с 10,7% спрямо третото тримесечие на 2016 г. Това показват предварителните данни на Националния статистически институт (НСИ). Увеличението в индустрията е с 11,5%, в услугите - с 10,8%, а в строителството - със 7%. \nПо икономически дейности през третото тримесечие най-висок ръст на общите разходи за труд спрямо същия период на предходната година е регистриран в \"Административни и спомагателни дейности\" - с 14,8%, „Други дейности“ - с 14,4%, и „Образование“ - с 13,7%. \nНай-нисък ръст на общите разходи за труд има в икономическите сектори „Култура, спорт и развлечения“ - с 2,9%, „Производство и разпределение на електрическа и топлинна енергия и на газообразни горива“ - с 6,3%, и „Строителство“ - със 7%. \nНа годишна база през третото тримесечие на 2017 г. разходите за възнаграждение за един отработен час се увеличават с 10,6%, а другите разходи - с 11,1%. По икономически сектори изменението на разходите за възнаграждения спрямо същия период на предходната година варира от 3,1% за „Култура, спорт и развлечения“ до 14,5% за „Други дейности“.   \n", "date": "2017.12.21", "title": "С над 10% нараснали разходите за труд"}
{"url": "http://duma.bg/node/157864", "text": "Комисията за защита на конкуренцията (КЗК) прекрати производството срещу четири застрахователни дружества. Това става, след като комисията е приела предложените от тях промени, които засягат търговските им отношения, както и с техни застрахователни посредници. ЗЕАД \"Булстрад Живот Виена Иншурънс Груп\" ЕАД, ЗАД \"Алианц България Живот\" АД , ЗК \"Надежда\" АД и ЗАД \"Енергия\" АД са поели ангажименти да предоставят изрично възможност на застрахователните брокери, с които работят, свободно да намаляват за тяхна сметка размера на предвиденото в договора за застрахователно посредничество комисионно възнаграждение. По този начин те ще намаляват цената на премията за застрахованите лица по всички видове застраховки, като така няма да се намаляват нормативно установените приходи за застрахователя. КЗК започна производство, след като установи, че в работата си застрахователите допускат забранени споразумения и съгласуват практики. \nПроверките на КЗК продължават в застрахователните  дружества \"Застрахователно дружество ЕИГ Ре\" АД,  ЗЕАД \"ДаллБогг: Живот и Здраве\" ЕАД и \"ОББ - МетЛайф Животозастрахователно Дружество\" АД. \n    \n", "date": "2017.12.21", "title": "КЗК прекрати производството срещу четири застрахователни дружества"}
{"url": "http://duma.bg/node/157865", "text": "Чуждите инвестиции в България към края на октомври достигат 855,5 млн. евро при 912,8 млн. евро година по-рано. За октомври те са 96, 6 млн. евро. Най-много са вложенията в българската икономика от Холандия - през октомври те достигат 728,6 млн. евро. Следват ги тези от Швейцария - 127,5 млн. евро, и Германия - 61,3 млн. евро. \nПреките инвестиции в чужбина през октомври нарастват с 19,1 млн. евро. За първите десет месеца на тази година инвестициите в чужбина се повишават с 255,2 млн. евро.     \n", "date": "2017.12.21", "title": " 855 млн. евро са чуждите инвестиции към октомври"}
{"url": "http://duma.bg/node/157866", "text": "По сметките на земеделските производители до края на седмицата трябва да постъпят около 550 млн. лв. директни плащания, съобщи пред БНТ министърът на земеделието Румен Порожанов. За животновъдите през декември по осем схеми за обвързано с производство подпомагане са изплатени 105 млн. лв., като предстои допълнително изплащане на средства догодина. Преди ден стопаните получиха и 73 млн. по държавната помощ за отстъпка от акциза за горивото, която е 40 ст. за литър газьол. Останалите 11 млн. ще бъдат платени през януари и февруари 2018 г.  \nВъв връзка с двойния стандарт на храните той коментира, че дебатът е дълъг и ще продължи. Сега с финансиране от Европейската комисия се разработва единна методология за изследване в страните членки. Темата ще бъде разгледана поне на едно от заседанията на Съвета на министрите по време на българското председателство, каза агроминистърът. Според него въпросът може да бъде решен с единно европейско законодателство. \nПо темата за фипронила в яйцата той каза, че в България са унищожени над 1,5 млн. яйца и кокошки и заяви, че проверките продължават. Предстои да бъдат компенсирани производителите, които са засегнати от птичия грип. \n    \n", "date": "2017.12.21", "title": "До края на седмицата  "}
{"url": "http://duma.bg/node/157867", "text": "От утре започва продажбата на винетките за 2018 г., съобщи вчера министърът на регионалното развитие и благоустройството Николай Нанков. В разпространителската мрежа ще бъдат над 2,1 млн. стикера, от които 900 хил. бр. са годишни за леки автомобили. Поетапно до края на януари по разпространителските пунктове ще бъдат пуснати общо около 4,8 млн. винетки. \nКакто вече стана известно, годишните винетки ще важат от датата на купуването им. Така например, ако шофьор си вземе стикер на 2 март 2018 г. или на 5 май 2018 г., когато тръгва на път за празниците, то той ще важи до 1 март 2019 г. или до 4 май 2019 г. В момента валидността на годишната винетка е до 31 януари независимо от това кога е закупена. \nЦените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. Това ще е последната година, в която се ползват хартиени стикери. С изграждането и въвеждането на тол системата от 2019 г. ще се премине изцяло към електронно таксуване. За първи път от догодина ще има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. \nПри винетките за камиони над 3,5 тона единствената промяна е в цената на дневната винетка, която догодина ще бъде 23 лв., при 21 лв. в момента. Промяната в цената е направена във връзка с евроизискване, според което дневната такса трябва да е еднаква за всички категории превозни средства. Очаква се увеличението от 2 лв. на дневния стикер да доведе до повишаване на приходите с близо 2,8 млн. лв. \nЗа по-висока защита и блокиране на възможността за фалшификация е променено графичното оформление на винетките за 2018 г. Използваните ефекти и защити нямат аналог на пазара. Основата на всички е от специална хартия, върху която са разположени графични и защитни елементи. При изработването на холограмата, която е с три нива на защита, е използвана уникална нанотехнология. Всички стикери имат двойна номерация - пореден и случаен номер, като комбинацията от двата номера също е вид защита. \nДо 31 декември т. г. ще има паралелна продажба на винетки за 2017 г. и 2018 г. Това означава, че ако потребител си купи седмична или месечна винетка за 2017 г., например на 31 декември, тя ще бъде валидизирана на 31 декември и ще може да бъде използвана през следващите седем дни или един календарен месец. Годишните стикери за 2017 г. за всички видове превозни средства са валидни до 31 януари 2018 г.      \n", "date": "2017.12.21", "title": "От утре пускат новите винетки "}
{"url": "http://duma.bg/node/157868", "text": "Износът на български вина е нараснал с близо 13 на сто през първите осем месеца на 2017 г., съобщи заместник-министърът на икономиката Лъчезар Борисов при връчване на наградите \"Златна изба\". В този период е изнесена 17 517 139 тона винена продукция за 17 432 629 млн. евро. По думите на Борисов страната ни е символ на качествено вино, което се произвежда в над 260 изби, чийто брой постоянно расте. Той посочи още, че признанията от регионални и международни конкурси помагат страната ни да бъде популяризирана на световните пазари като \"модерна винена дестинация\", което е от огромно значение за целия винарски бранш. \n\"Добрите резултати на българските производители, които печелят награди от международни конкурси, са доказателството, че произвеждаме качествено вино и високоалкохолни напитки на световно равнище\", добави той.   \n", "date": "2017.12.21", "title": " С близо 13% нараснал износът на вино"}
{"url": "http://duma.bg/node/157869", "text": "Смартфоните са най-желаната стока за закупуване на изплащане през годината, като най-търсеният модел за 2017 г. е два пъти по-скъп от този за миналата година. Това показва новото издание на класацията \"Топ 10 на изплащане\", изготвяна от \"БНП Париба\", България, съобщават от финансовата институция. В края на 2017 г. 16% от молбите за покупка на изплащане са за мобилни телефони. За първи път смартфоните задминават телевизорите, които бяха досега най-желаната покупка. На второ място в класацията се нареждат телевизорите, като средно тази година са се купували с 250 лева по-скъпи от миналогодишните. \nПрез 2017 г. средната цена на най-търсените стоки, купувани на изплащане, се увеличава и води до ръст от 10% на средния размер на молбите за финансиране - 770 лв. Въпреки ръста на стойността, средният период за изплащане на покупка остава непроменен - около 12 месеца. \nКласацията се базира на над 330 хил. стоки, за които клиентите кандидатстват за покупка на изплащане през 2017 г. Проучването показва, че пет от десетте най-търсени продукта в класацията са с по-висока средна цена в сравнение с миналата година, а някои от тях са много по-висок клас. Най-често се кандидатства за финансиране на покупката на висок клас устройства на средна цена 1250-1300 лева. \nКлиматиците са също сред стоките, купувани на изплащане. Най-търсеният модел, купуван на изплащане през 2016 г., струва между 950 и 1000 лева. През тази година най-търсеният модел е с почти същите характеристики, но е по-скъп с около 100 лева. \n    \n", "date": "2017.12.21", "title": "На изплащане българите купуват най-вече смартфони"}
{"url": "http://duma.bg/node/157870", "text": "Настроението по отношение на темповете на ръст на брутния вътрешен продукт (БВП) е приповдигнато. Ръстът на българската икономика не е достатъчно висок, за да компенсира чувствителното изоставане на България от европейското равнище и затова продължаваме да пропадаме в тази област, която се нарича европейска бедност. Това коментира проф. Гарабед Минасян от Икономическия институт на БАН пред \"Блумбърг тв България\". Той посочи, че една от причините за това изоставане е управлението на икономиката на макрониво. \n\"Действително успяхме да закърпим около 4% ръст на БВП, който се счита за добър и така изглежда на пръв поглед. Критерият за това дали едни темпове са високи или ниски е както абсолютен, така и относителен по отношение на други страни\", посочи икономистът и допълни, че в сравнение с държавите от нашето общо семейство - Европейския съюз, \"ние сме направили четири малки стъпки, а Европа е направила 2%, но два европейски процента.\" \nПо думите му с тези 2% Европа е прибавила към своя БВП \"два пъти повече, отколкото ние сме прибавили с нашите четири малки стъпки\". \"Тези 4% затвърждават нашето положение на опашката на Европа, но и не само това - ние пропадаме все по-дълбоко и по-дълбоко. Ако се вземе БВП, който се произвежда у нас на човек от населението, и го сравним със средноевропейското равнище, разликата е катастрофална и смущаваща. Тази година българинът ще има около 7 хил. евро на човек от населението, а Европа - 30 хил. евро. Тези 4% върху нашите 7 хил. евро правят малко повече от 300 евро\", пресметна проф. Минасян.   \n", "date": "2017.12.21", "title": "Има еуфория около ръста на БВП"}
{"url": "http://duma.bg/node/157871", "text": "Сегашният председател на Държавната агенция \"Електронно управление\" Росен Желязков, който е доверен кадър на премиера Бойко Борисов, е определен за председател на Комисията за регулиране на съобщенията. Той ще заеме длъжността на 15 януари 2018 г., когато изтича вторият мандат на поста на досегашния председател на комисията Веселин Божков.      \nКариерата на Желязков започва в Столична община по времето на кметуването на Стефан Софиянски, който го назначава за главен секретар. Бойко Борисов го остави на поста, след като стана кмет на София през 2005 г., а след това през 2009 г. го изтегли в Министерския съвет. \nИмето на Желязков нашумя през 2013 г. около т.нар \"Костинбродска афера\". Като главен секретар на Министерския съвет по онова време той бе подсъдим по делото за бюлетините в Костинброд, но оправдан напълно от съда. Желязков бе обвинен за престъпление по служба, защото според прокуратурата не е бил осъществил контрол върху дейността на служителите от администрацията към Министерския съвет по изпълнението на задълженията на фирма \"Мултипринт\" по договор за изработка и доставка на 8 343 000 бюлетини за гласуване. Това довело до надпечатване на 351 075 бюлетини, открити при спецакция в деня за размисъл преди парламентарните избори на 12 май 2013 г. в склад на печатницата в Костинброд. \nПрез 2016 г. беше номиниран за ръководител на ключовата Комисия за защита на конкуренцията от ПГ на ГЕРБ. Заради недоволството от страна на ДСБ обаче Желязков реши сам да оттегли кандидатурата си. \nВ края на септември миналата година Росен Желязков бе избран за първи председател на новосъздадената държавна агенция \"Електронно управление\".   \n", "date": "2017.12.21", "title": "Довереният на Борисов Росен Желязков ще оглави КРС"}
{"url": "http://duma.bg/node/157872", "text": "Засегнатите потребители от прекратяването на дейността на \"София тур и Холидей\" ЕООД ще получат парите си от застраховката професионална отговорност на туроператора. Това заяви вчера председателят на Комисията за защита на потребителите (КЗП) Димитър Маргаритов пред БТВ. Наличието на застраховка професионална отговорност на обявилия прекратяване на дейността си туроператор ще даде възможност на засегнатите потребители да получат обратно парите си за неосъществените пътувания. В България единственият способ, по който това се случва, е застраховката професионална отговорност на туроператора. Такава застраховка има и съгласно закона, е определена в зависимост от оборота на туроператора в предходни периоди, посочи Маргаритов. Необходимо е да се подготвят и представят на застрахователя всички необходими документи - договор за организирано пътуване, касови бонове за извършените плащания, копие от полицата \"Туроператорска отговорност\" и други налични, каза още Маргаритов. \nНад 120 са постъпилите до вчера сигнала за провалени екскурзии в Министерството на туризма, съобщи по-късно вчера министърът на туризма Николина Ангелкова. Тя апелира към всички, които са закупили туристически пакети, да подадат сигнал в министерството. \nСлед направена спешна проверка на адреса на офиса на фирмата не е открит никой. Ангелкова уточни, че все още не се знае точно колко души са пострадалите, закупили туристически пакети от \"София тур и Холидей\". По нейните думи странно обстоятелство е, че преди броени дни компанията е сменила застрахователя си - от \"Групама застраховане\" ЕАД на \"Алианц\". През октомври собствеността на фирмата е прехвърлена на сръбски гражданин, който не може да бъде открит, обясни още Ангелкова.  \nВчера имаше среща в Министерство на туризма с представители на Комисия по финансов надзор, на \"София тур и Холидей\" и изпълнителните директори на двете застрахователни дружества. На срещата трябваше да се изясни броят на хората, които няма да осъществят предварително заплатените си екскурзии, както и параметрите по обезщетенията им. Представители на \"София тур и Холидей\" обаче не са присъствали, съобщи Ангелкова. Тя допълни, че фалиралият туроператор е изключително некоректен. Все още не е ясен размерът на обезщетенията и причината е скорошната смяна на застрахователната компания. На срещата стана ясно, че при \"Групама застраховане\" лимитът е бил 25 хил. лева, докато при \"Алианц\" е в размер на 450 хил. лева. Според Ангелкова обаче повечето от потърпевшите са закупили туристическите пакети, когато застраховател е бил \"Групама\". По-рано Ангелкова съобщи, че има сериозно разминаване със сумите по застрахователното покритие на \"Алианц\", тъй като туроператорът обявил на сайта си, че покритието е 1 млн. лева.      \n", "date": "2017.12.21", "title": "Обезщетяват засегнатите от фалита на \"София тур и Холидей\" "}
{"url": "http://duma.bg/node/157884", "text": "На какво основание директорът на специалната дирекция ще поиска от съдията разрешаване на СРС, попита зам.-председателят на ПГ \"БСП за България\" Крум Зарков при дебатите за антикорупционния закон, който НС прие вчера на второ четене. Той припомни, че СРС се използват за изготвяне на веществени доказателствени средства. \"Какви веществени доказателствени средства ще прави тази комисия? Никакви, защото тя няма такива правомощия\", подчерта Зарков. Той уточни, че според закона подслушванията се използват за предотвратяване и разкриване на тежки умишлени престъпления. \"Антикорупционният закон не се занимава с това. В него престъпленията се появяват само в един списък, който има съвсем различно предназначение. Чудно ми е, когато тази комисия събере чрез СРС определени данни и ги заключи в информационните фондове, които създадохме, какво може да прави тя с данните, защото не може да извърши разследване\", посочи Зарков.  \nНезависимо от предупрежденията на социалистите депутатите решиха, че антикорупционният орган ще може да прави искания за използване на СРС в оперативно-издирвателната дейност. Той ще събира, анализира и проверява сведения при информация за корупция на лица, заемащи висши публични длъжности. Събраните веществени доказателства ще се предоставят на органите на съдебната власт. Новият мегаорган ще установява незаконно придобито имущество и ще създава, поддържа и ползва информационни фондове, гласуваха депутатите. \nАко лице, заемащо висша публична длъжност, има частен интерес, то трябва да си направи отвод от изпълнението на конкретно правомощие или задължение по служба. Служител, заемащ висша публична длъжност, за когото е установен конфликт на интереси, няма право в продължение на година от влизането в сила на решението, с което е установен конфликтът, да заема публична длъжност, да сключва трудови договори, договори за консултантски услуги и др.   \n", "date": "2017.12.21", "title": "Зарков предупреди, че антикорупционният орган ще събира ненужни СРС"}
{"url": "http://duma.bg/node/157885", "text": "Всички парламентарни партии подкрепиха предложението на БСП за отмяна на мораториума върху новите лекарства в бюджета на НЗОК за 2018 г., доволна бе Корнелия Нинова след председателския съвет вчера. \"По Коледа наистина стават чудеса. Много сме щастливи заради пациентите, че нашето предложение за актуализация на бюджета на НЗОК и отпадането на мораториума върху новите лекарства бе подкрепено от всички парламентарни групи\", допълни лидерът на БСП. По думите й ще бъде поправена огромна грешка и болните ще получат възможност за лечение. \"Няма нужда от спор кой пръв и кой втори е направил предложението. Важното е здравето на българите и сме щастливи, че с тази поправка ще го гарантираме\", категорична бе Нинова. \nПрипомняме, че бюджетът на НЗОК за догодина беше приет на 21 ноември, а на 8 декември държавният глава Румен Радев наложи вето на параграф 6 от закона. На 12 декември бюджетната комисия в НС го отхвърли, а два дни по-късно депутатите от ГЕРБ и \"Обединени патриоти\" прегласуваха отново скандалния текст. На 19 декември ПГ \"БСП за България\" внесе в парламента предложение за отмяна на параграфа, който касае мораториума. По-късно Бойко Борисов нареди на депутатите си да ги подкрепят. Вчера в деловодството на парламента беше внесен законопроект за изменение на Закона за бюджета на НЗОК за 2018 г., под който стоят подписите на председателите на всички групи в НС. В крайна сметка депутатите гласуваха отмяната на мораториума да е първа точка в дневния ред за днес.  \nПо-добре да направим компромис и да се върнем назад, когато някоя политическа сила се заиграва със страховете на хората, иронизира председателят на ПГ на ГЕРБ Цветан Цветанов. Той предупредително размаха пръст на политическите сили да не си приписват решението като политически дивидент. Според Цветанов мораториумът щял да ограничи източването на средства. \"Нека да намалим напрежението, което изкуствено беше създадено. Създаде се  противоречие между политическите формации, което смятам, че е недопустимо в здравеопазването\", призова той, забравяйки, че напрежението беше предизвикано от управляващото мнозинство, което самоотвержено гласува \"за\" забраната на новите лекарства само преди седмица. \nФормулата на съществуване на тази власт е на принципа \"проби-грешки\" и пак \"проби-грешки\", коментира лидерът на ДПС Мустафа Карадайъ. По думите му формулата е търсене на консенсус за поправка на грешките, а в останалите случаи има  партиен диктат, независимо от мотивите на предложенията.     \n", "date": "2017.12.21", "title": "Партиите в НС подкрепиха БСП за мораториума върху новите лекарства  "}
{"url": "http://duma.bg/node/157887", "text": "Спецпрокуратурата прати на съд прокурор и още няколко души по обвинение, че са престъпна група, която се занимава с рекет. Обвинителният акт срещу осмината вече е в спецсъда, съобщиха от прокуратурата. \nЗа ръководител е заподозрян Камен Балбузанов, а на съд отива и плевенският прокурор Димитър Захариев. Ръководителят на групата и четирима от участниците бяха задържани при акция и обвинени за изнудване чрез заплахи и принуда. Тогава съдът остави в ареста Балбузанов и Ивайло Бировски и пусна на свобода срещу парични гаранции Валентин Георгиев, Илиан Михайлов и Иван Стойчев. \nПрез юни заедно със Захариев, за участие в групата бе задържан и обвинен и служителят в Главна дирекция \"Охрана\" Мирослав Минков. Действащият по онова време прокурор е разпореждал на Минков да заплашва свидетели, които биха говорили срещу Балбузанов и другите задържани.   \n", "date": "2017.12.21", "title": "Прокурор отива на съд"}
{"url": "http://duma.bg/node/157888", "text": "Главният прокурор Сотир Цацаров се отказа да посочи свой заместник на мястото на Борислав Сарафов, който беше избран за директор на Националната следствена служба. Бройката ще бъде тpaнcфopмиpaнa в редова за oбвинитeл във Bърховната касационна прокуратурата, реши прокурорската колегия на Висшия съдебен съвет на последното си за годината заседание. Така през последните две години от мандата си Цацаров ще ръководи държавното обвинение с четирима заместници. Структурната промяна влиза в сила от 4 януари. \n    \n", "date": "2017.12.21", "title": " Цaцapoв отказа да посочи заместник на мястото на Сарафов"}
{"url": "http://duma.bg/node/157889", "text": "Националният фронт за спасение на България на вицепремиера Валери Симеонов става съквартирант на СДС. Партийната централа на НФСБ ще заема третия и четвъртия етаж в култовата сграда на \"Раковски\" 134, реши вчера правителството по предложение на регионалния министър Николай Нанков. Имотът е частна държавна собственост и се предоставя на НФСБ под наем за административни нужди на ръководството партията. \nДУМА припомня, че оглавяваният от Божидар Лукарски СДС претърпя тежко поражение на последните парламентарни избори като част от Реформаторския блок и за първи път не намери място в Народното събрание. Така синята партия изгуби държавната си субсидия и правото да ползва сградата на \"Раковска\" 134 под символичен наем. СДС обаче все още обитава първите два етажа, въпреки че още през юни областният управител Николай Пехливанов от квотата на \"Атака\" изпрати покана на всички изпаднали от НС партии да опразнят офисите си. Партийците обжалват и отлагат напускането. \nСимеонов имаше мераци към \"синята\" централа още през 2013 г., но тогава СДС още беше в парламента, договорът за сградата изтичаше чак през 2015 г. В момента НФСБ ползва втория етаж на ул. \"Цар Калоян\" 10. Апетити към \"Раковски\" 134 имаха също \"България без цензура\" на Николай Бареков и \"Воля\" на Веселин Марешки.   \n", "date": "2017.12.21", "title": "НФСБ се нанася в сградата на СДС"}
