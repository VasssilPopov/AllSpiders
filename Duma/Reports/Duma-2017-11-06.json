{"url": "http://duma.bg/node/155418", "text": "От 133 251 през 2004 г. издадените ТЕЛК-ови решения на хора над 16 г. са намалели на 56 656 през 2016 г. Въпреки това управляващите се оплакват от растящия брой на инвалидните пенсии, а данните от НОИ показват, че от 2000 до 2016 г. разходите за тях се увеличили около 7 пъти. \nНова Концепция за реформиране на експертизата на работоспособността внесе на 31 октомври в парламента социалният министър. Ще има 2 комисии. Едната ще оценява здравословното състояние на хората, а втората ще е към НОИ. Експертизата на работоспособността ще  установява физическите и умствени способности и възможността на човек да работи. Тя ще важи до 5 години, а при дефинитивни състояния ще е пожизнена.    \n", "date": "2017.11.06", "title": "Решенията на ТЕЛК намалели наполовина "}
{"url": "http://duma.bg/node/155407", "text": "Лидерът на БСП Корнелия Нинова призова жителите на Генерал Тошево да гласуват на референдума срещу добив на газ. \"Тук сме хора от различни партии, но сме заедно, защото Добруджа е национална кауза. Изказвам уважение и респект към силата и смелостта ви да защитите българската земя, природата и бъдещето на децата ни. Тук сме да подкрепим референдума, като най-висша форма на решение, защото това е решението на народа и ние, политиците, трябва да се съобразим с него\", заяви Нинова на среща с представители на инициативния комитет и граждани. Нинова дойде в Генерал Тошево по тяхна покана след молба за съдействие от страна на БСП. Лидерът на социалистите се ангажира да инициира в НС декларация на всички парламентарно представени партии срещу добива на газ и в защита на житницата на България. \"Земеделието е единственият поминък тук. След хората в Добруджа, най-ценна е земята\", увериха я местните. \nДен по-късно Нинова посети и Разград, където със съжаление отново констатира, че живеем в две различни държави. \"В тази на управляващите, в която, по думите им, има спокойствие. А в истинската всеки месец хората са на улицата и протестират\", обясни тя на среща с граждани. \"Според ГЕРБ те дават път на младите и можещите. Но в деня на будителите младите учени излязоха на протест за унизителните условия, в които работят. В паралелната държава на Борисов има сигурност, в истинската всеки месец полицаи, пожарникари са на протест, а пилоти отказват да летят\", подчерта Нинова. По думите й в държавата на правителството пенсиите растат, а в истинската пенсионерите излизат по площадите с мъката, че няма как да живеят с 200 лева. \"За ГЕРБ здравеопазването е приоритет, а в истинския живот болници фалират и лекарите са на улицата, защото не искат да бъдат пребивани, докато спасяват човешки живот. ГЕРБ всеки ден ни убеждават, че има икономически растеж, излишъци, стабилност и просперитет. \"Паралелната държава седи сита в кабинетите, а реалната е тук по площадите, на протестите, в домовете на хората. Вие сте силата, защото сте истински. Освободете се от страха и апатията си. Не е вярно, че нищо не може да се промени. Може. Просто го поискайте\", призова Нинова. \n    \n", "date": "2017.11.06", "title": " Нинова призова Генерал Тошевo да гласува срещу добива на газ"}
{"url": "http://duma.bg/node/155408", "text": "\"ГЕРБ се провалиха в борбата с корупцията. Това е най-големият провал на тяхното управление. Започваме разговори по подготовката на мотивите на вота на недоверие. Корупцията е във всички сфери и ощетява всеки един български гражданин\". Това заяви в телевизионно интервю вчера зам.-председателят на ПГ \"БСП за България\" Жельо Бойчев. Той подчерта, че корупцията срива доверието на хората в институциите и ощетява приходната част в бюджета. \nВсеки ден ГЕРБ говорят за борба с контрабандата и корупцията, а като погледнете статистиката, виждате, че приходите от ДДС и акцизи намаляват като относителна част от БВП, припомни Бойчев. \"Искаме правова държава и върховенство на закона. Докато ГЕРБ е на власт, това няма как да се случи. Целта им не е да има правила за всеки, а да управляват съдебната система с смс-и и по други начини да натискат съдиите\", категоричен е Бойчев. Той попита каква пречка са имали ГЕРБ за ефективна борба с корупцията, след като толкова години имаха абсолютна власт? \n\"Идеята на БСП не е управляващата партия да бъде сменена и на нейно място да дойде друг, който да прави същото. Ние искаме да започне отвоюване на държавата, да направим така, че обществото да повярва, че може да има възмездие спрямо хората, които са злоупотребили с власт и че може да има справедливост\", подчерта зам.-председателят на ПГ на \"БСП за България\". \nПомолен да коментира думите на премиера, че с искането на вот на недоверие в този момент, БСП застрашавали европредседателството, Бойчев попита кога точно да бъде искан вотът? \"Да идем да питаме Борисов: Кога ти е най-удобно да го искаме тоя вот на недоверие, за да не ти пречим? Ако го искаме сега, саботираме европредседателството, ако е по време на самото европредседателство, рушим авторитета на България пред чужденците. Ние носим отговорност пред българските граждани и дължим този разговор пред тях\", обясни Бойчев. Той е категоричен, че европредседателството не може да бъде параван и индулгенция. Бойчев попита, какво се очаква от българската опозиция по време на европредседателството - да се усмихва и да участва в снимки? От опозицията се очаква да застане зад интересите на гражданите, отсече Бойчев и отбеляза, че страната се нуждае от радикална промяна заради големите неравенства в обществото.   \n", "date": "2017.11.06", "title": "БСП обвини ГЕРБ, че са се провалили в борбата с корупцията  "}
{"url": "http://duma.bg/node/155410", "text": "Бивш военен простреля мъж и жена и се самоуби в петричкото село Капатово вчера. Първо жената е била приета с две огнестрелни рани в краката. По-късно е станало ясно, че мъжът й е убит на място. Инцидентът е станал след съседска свада. След спречкването бившият военен е извадил пистолет и е убил съпруга, а впоследствие прострелял и жената, след което се е самоубил. Инцидентът е станал около 14 ч. По случая работи специален екип криминалисти на ОДМВР в Благоевград. \n    \n", "date": "2017.11.06", "title": "Бивш военен простреля мъж и жена и се самоуби"}
{"url": "http://duma.bg/node/155411", "text": "След началото на отоплителния сезон се появиха и силно завишени норми на фини прахови частици във въздуха. През изминалата седмица най-високи показатели бяха отчетени в Горна Оряховица. \nОт началото на година до днес над 60 пъти въздухът в Горна Оряховица е бил с отклонение от нормата. Интензивният транспортен трафик и отоплението на твърдо гориво са основните причинители на замърсения въздух. Не на това мнение обаче са всички жители на града. \nЗаради замърсения и запрашен въздух у нас, общините, като Горнооряховската, имат препоръки да намалят сериозно нивата на замърсяване. \nФините прахови частици могат да причинят сериозни проблеми с дишането и горните дихателни пътища. Според специалистите, най-рисковата група е на хронично болни пациенти. \nСъс 118 смъртни случая на 100 000 души България се нарежда сред първенците в света по смъртност заради мръсния въздух. В световен мащаб жертвите на мръсния въздух са 7 млн. души.   \n", "date": "2017.11.06", "title": "Силно замърсен въздух регистрираха в Горна Оряховица"}
{"url": "http://duma.bg/node/155412", "text": "Народният представител от ПГ на \"БСП за България\" Николай Тишев организира приемна за жители на Камено. Срещите се провеждат днес в местния клуб на БСП от 10,30 ч. Присъстващите ще имат възможността да зададат своите въпроси, мнения и предложения, свързани с развитието на града и общината. \nНа 7 ноември, вторник, от 15 до 17 часа, народният представител от \"БСП за България\" Румен Георгиев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. \n    \n", "date": "2017.11.06", "title": "ПРЕДСТОЯЩО"}
{"url": "http://duma.bg/node/155413", "text": "Кметовете на малките села да се избират с пряк избор, а не да се назначават. За това настояват от Националното движение на кметове на малки кметства. Според тях така ще се изпълнява реално волята на хората. \nСега кметове на кметства се избират в населени места с население над 350 души, а в тези с по-малък брой жители се назначава кметски наместник от съответната голяма община, от която селото е част. \n    \n", "date": "2017.11.06", "title": "Искат кметовете на малките села да бъдат избирани пряко"}
{"url": "http://duma.bg/node/155414", "text": "Министърът на отбраната Красимир Каракачанов призовава прокуратурата да подведе Лютви Местан под наказателна отговорност заради изказването му за признаване на турско малцинство в България. \"Г-н Местан вече доста време се мотае в политиката и в българския парламент и всъщност тук израсна и се научи да говори политически. Би следвало да е прочел Конституцията на Република България, където много ясно пише, че България не приема колективни малцинствени права, а признава основното правило в международното право - индивидуалните човешки права\", критичен бе вицепремиерът. Той уточни, че в Конституцията ни не се говори за колективни права било то на религиозни, етнически или други общности, а са регламентирани и гарантирани правата на всички български граждани без оглед на тяхната религиозна принадлежност, пол и т.н. Г-н Местан отново спекулира и се прави, че не знае за какво става дума. Лично аз смятам, че това беше поредната провокация, която той прави, и трябва някой да вземе мерки, обясни Каракачанов.   \n", "date": "2017.11.06", "title": "Каракачанов иска разследване за Местан"}
{"url": "http://duma.bg/node/155415", "text": "Общонационален комитет под патронажа на президента Румен Радев ще координира и подпомага прояви и мероприятия, свързани с честването на 140-годишнината от Освобождението на България. В рамките на инициативите се предвиждат изложби, издаване на книги, тържества, реновиране на паметници, издигнати в чест на загиналите гренадири, сержанти, офицери и български опълченци. \nОт комитета набират дарения, за да се съберат необходимите средства и да се отбележи достойно и гордо свободата. В края на 2018 г. ще бъде издадена книга на дарителите, в която ще се публикува точен отчет и имената на всички, дали своята лепта за това свято, благородно и всенародно дело, заявяват от комитета.  Дарителската сметка е в Банка ДСК:      02/0000000024835866 \n    IBAN:  BG 92STSA93000024835866 \n    BIC:  STSABGSF     \n", "date": "2017.11.06", "title": "    Тръгва дарителска кампания за годишнината от Освобождението"}
{"url": "http://duma.bg/node/155416", "text": "Признаваме неоспоримия героичен принос на българския народ, представителите на интелигенцията и православната църква в борбата с нацизма, включително спасяването на живеещите в страната евреи от лагерите на смъртта. Това гласи позиция на руското посолство у нас в отговор на официално становище на Министерството на външните работи на България. Реакцията на българското МВнР бе провокирана от говорителя на руското външно министерство Мария Захарова, която заяви на брифинг миналия четвъртък, че поредното поругаване на Паметника на Съветската армия в София, който този път осъмна с антисемитски надписи, \"е особено цинична постъпка, в светлината на това, че в годините на Втората световна война, благодарение на нашите войни бе предотвратена депортацията на на евреите от България и така бяха спасени от неминуема гибел около 50 хиляди души\".  \nОт посолството на Москва у нас подчертават, че почитат паметта на всички, загинали за спасяването на света от фашизма. Те призовават за противопоставяне на всякакви опити за преразглеждане на историята и оскверняване на военни мемориали. \"Българските власти до този момент не са приели резултатни мерки за недопускане на подигравки над паметта на освободителите на България и Европа от фашизма. Виновните за тези престъпления не са привлечени към отговорност\", казват от посолството, като припомнят продължаващите с години актове на вандализъм по отношение на Паметника на Съветската армия в София. Изявлението завършва с призив за ефективни мерки за наказания на виновните и недопускане на такива инциденти, които не вписват в контекста на дружеските отношения между двата народа.  \nДумите на Захарова предизвикаха вълна от реакции у нас. \"Когато български граждани застават на релсите пред влаковите композиции, пътуващи към нацистките лагери на смъртта, когато представители на българския политически, икономически и интелектуален елит пишат протестни писма в защита на българските евреи, а висши йерарси на БПЦ се присъединяват към събраните за депортация евреи, заявявайки, че сънародниците могат да бъдат откарани в лагерите само заедно с тях, Червената армия е на хиляди километри от границите на България\", реагира българското МВнР. Оттам допълниха, че не омаловажават значението и ролята на Червената армия за ликвидирането на нацизма в Европа, но подчертаха, че \"подобни опити за подмяна на историческите факти не допринасят за общочовешката кауза на борба с възраждането на антисемитизма, расизма и нетолерантността и за категорично осъждане на нацизма и неонацизма в съвременните му прояви\". \n\"Или е дълбоко непознаване на историята, или е опит за провокация. Не мога да гадая, но мисля, че България имаше адекватна реакция\", коментира казуса и президента Румен Радев. \"Да се правят исторически спекулации с подобна тема, някак си не е сериозно. Истината е, че спасението на българските евреи е дело на българския народ, защото със своята вродена толерантност българите винаги са били толерантни към другите\", добави и вицепремиерът и министър на отбраната Красимир Каракачанов.     \n", "date": "2017.11.06", "title": " Българският народ спаси евреите от Холокоста  "}
{"url": "http://duma.bg/node/155401", "text": "Два месеца след като беше отворен за движение, участъкът от столичния булевард \"Дондуков\" между улиците \"Бачо Киро\" и \"Будапеща\" отново се ремонтира. Майстори пренареждаха паветата, тъй като само за няколко седмици те отново са се разместили. Според Николай Патов, който работи по коригирането на неуспешно ремонтирания участък, това не е работа за всеки и изисква умения. Майсторът, който реди павета от 12 години, уточнява, че основата не е била добре подготвена, преди да се наредят паветата отгоре. Това е причината те да се разместят толкова скоро. \n    \n", "date": "2017.11.06", "title": "Пак поправят ремонтиран участък от столичния бул. \"Дондуков\""}
