{"url": "http://duma.bg/node/154724", "text": "Правителство на ГЕРБ ще продължи да взема нови заеми. Това стана ясно вчера от проектобюджета за догодина и от актуализираната тригодишна прогноза до 2020 г., които Министерството на финансите скоростно публикува, докато \"БСП за България\" оповестяваше параметрите на своя алтернативен бюджет. \nВластта планира през 2018 г. да поеме нов вътрешен държавен дълг. Той ще бъде взет под формата на ДЦК в размер до 1 млрд. лв. Парите са за частично покриване на предстоящите плащания по дълга на обща стойност от 1,6 млрд. лв. \nСъщевременно НСИ оповести, че държавният дълг за миналата година е нараснал значително - с над 4 млрд. лв., и е достигнал 27,3 млрд. лв., което е над 29% от БВП. \n \n    \n", "date": "2017.10.24", "title": "ГЕРБ продължава да взема нови заеми  "}
{"url": "http://duma.bg/node/154714", "text": "В МБАЛ Поморие поднови работата си клиничната лаборатория, а от 12 ч. вчера започна и приемът на пациенти. Успешното отваряне на болницата идва след близо седмица търсене на решение на проблемите на лечебното заведение. Кметът на община Поморие Иван Алексиев и ръководството на болницата многократно разговаряха за бъдещето на лечебното заведение. В официалното съобщение на ръководството не се посочва конкретна причина, която е довела до отварянето на болницата. \nВ Поморие бе създадена подписка до премиера Бойко Борисов, в която над 4000 души се застъпиха за запазване на болницата. Подкрепа се очаква и от общините Руен и Несебър. Хората от Поморие излязоха на протест пред затворената болница. По думите на кмета на града болницата затвори врати не защото е фалирала, а защото не са изплатени заплатите на докторите и на служителите.   \n", "date": "2017.10.24", "title": " Болницата в Поморие отново ще работи"}
{"url": "http://duma.bg/node/154715", "text": "Хора с трайни увреждания с право на чужда помощ, с ниски лични доходи и месечна добавка за социална интеграция ще бъдат включени в програмата за получаване на хранителни пакети. Това предвиждат промени в Наредбата за реда и условията за определяне на целевите групи по Оперативна програма за храни и/или основно материално подпомагане, съфинансирана от Фонда за европейско подпомагане на най-нуждаещите се лица. Проектонаредбата е публикувана на електронната страница на МТСП за обсъждане. Хранителни пакети ще се дават и на семействата, които получават месечни помощи за отглеждане на дете с трайно увреждане, както и майки (осиновителки), които поради недостатъчен осигурителен стаж получават месечни помощи за отглеждане на дете до навършване на 1 г. В допълнителната целева група ще бъдат включени и лица, и семейства, които поради липса на доход или нисък доход не са в състояние да посрещнат свои основни жизнени потребности. С промените се предлага топъл обяд да получават и семейства, и самотно живеещи пенсионери, които имат ниски доходи и не могат да се издържат с тях.   \nПоименното определяне на конкретни представители на целевите групи ще се извършва от дирекциите \"Социално подпомагане\". \nЗа 2017 г. се предвиждаше над 288 хил. уязвими граждани да получат хранителните продукти. През май бяха включени още 57 хил. души. Пакетите съдържаха 13 кг брашно, 6 кг ориз, 5 кг спагети, 1,5 кг картофено пюре, 2,4 кг гювеч, 2,4 кг компот, 4 кг конфитюр, 3 кг месни консерви, 10 кг захар и 2,5 кг вафли.   \n", "date": "2017.10.24", "title": "И хора с увреждания ще получават пакети с храни"}
{"url": "http://duma.bg/node/154716", "text": "С предложения за законови промени и парламентарни питания, свързани със закрила на децата и борба с агресията, се ангажира депутатът от БСП Теодора Халачева. В Първомай тя участва в кръглата маса \"Ние, родителите\". Инициативата бе организирана от Обединението на жените социалистки в област Пловдив и бе уважена от представители на законодателната и изпълнителната власт, учители и директори на училища, членове на ученически съвети и родители. \nХалачева смята за наложително изцяло ново законодателство в частта за детско и младежко правосъдие, тъй като сегашното е от 1958 г. Тя добави, че на базата на този закон няма как да се осъществява ефективно детско правосъдие. Депутатът повдигна и въпроса за забрана на употребата на наргилета, актуален в последно време. Тя настоява и за законови поправки, които да ограничат продажбата на алкохол и цигари в радиус до 150 метра от учебни заведения. Предложенията й ще бъдат направени на заседание на парламентарната комисия по младежта и спорта.  \nПо време на дискусията бе отбелязано, че отглеждането и възпитанието на деца у нас все по-често става чрез социалните мрежи, а общуването между родители и деца става жертва на задълбочаващи се икономически проблеми. \"Темата за агресията не е само в училище и това показва всяка новинарска емисия. В над 60% от информационния поток се говори за насилие, което така придобива публичност и се смята за еталон на поведение\", заяви Александра Берданкова, областен координатор на Обединението на жените социалистки в Пловдив. \nВ хода на обсъжданията се оформиха и редица трудности, които срещат работещите. Според Димитрия Костова, психолог от Първомай, ангажираността на семейството е първа стъпка и институциите дължат много на семействата с деца със специални потребности. Според нея родителят трябва да няма право да откаже помощ още при първите проявления на агресивно поведение от страна на детето, а участието на детски невролози и психолози в такива случаи е наложително. \n    \n", "date": "2017.10.24", "title": "БСП иска законови промени за закрила на децата  "}
{"url": "http://duma.bg/node/154717", "text": "През следващата година властта планира вземането на нов дълг до 1 млрд. лв. и няма намерение да променя данъците. Докато БСП оповестяваше вчера своя алтернативен бюджет, официалният проектобюджет за 2018 г., изготвен от Министерството на финансите, беше качен на интернет страницата на ведомството. МС публикува и актуализирана средносрочна бюджетна прогноза за 2018-2020 г. \nЗа разлика от БСП, която предложи въвеждането на необлагаем минимум и тристепенно прогресивно облагане за физическите лица, от проекта на бюджет и актуализираната средносрочна прогноза до 2020 г. ставя ясно, че управляващите нямат намерение съществено да променят данъците. През 2018 г. властта планира и нов вътрешен държавен дълг под формата на ДЦК в размер до 1 млрд. лв. Парите са за частично покриване на предстоящите плащания по дълга на обща стойност от 1,6 млрд. лв. Останалата част от 0,6 млрд. лв. ще бъде покрита със средства, спестени от осигуреното финансиране на планирания дефицит за 2017 г. \nДогодина се очаква разходите на държавата да бъдат с 3,3 млрд. лв. повече в сравнение с очакваните през 2017 г. През 2018 г. фискът планира да похарчи 38,2 млрд. лв. при 34,9 млрд. лв. очаквано изпълнение тази година. Същевременно държавата планира да събере догодина над 23,5 млрд. лв. данъчни приходи. Планът за тази година бе 21,9 млрд. лв. В бюджета се предвижда ръст на икономиката от 3,9%. \nЗа догодина е заложен дефицит от 1,1 млрд. лв., или 1% от БВП, като стремежът ще е отново да се стигне до нулев дефицит. Очаква се държавният дълг в края на 2017 г. да достигне 23,6 млрд. лв., а догодина да се свие до 23,5 млрд. лв., или 22,3% от БВП. \nКато приоритетите в бюджета управляващите определят мерки, свързани с продължаване на реформите в сектор \"Образование\", с отбраната и сигурността, социалната и здравната политика, както и провеждането на председателството на Съвета на ЕС през първата половина на 2018 година. \n Сектор \"Образование\" ще получи 490 млн. лв. допълнително спрямо заложените за тази година средства. През 2018 г. образованието получава над 3,8 млрд. лв. Парите обаче ще отидат основно за увеличение на учителските заплати и диференцираното заплащане в отделни училища и региони.   \n", "date": "2017.10.24", "title": "Властта планира нов заем от 1 млрд. лв. догодина"}
{"url": "http://duma.bg/node/154718", "text": "Здравеопазването, образованието и доходите са приоритетите за БСП в алтернативния бюджет за догодина, представен вчера пред медиите. Проектът е стъпил на предизборната програма на партията, изготвен е от експертите и съветите на Националния съвет. \"За пръв път правим нещо различно. Първо, стъпваме на 3-годишната средносрочна рамка, публикувана през юни. Започнахме обсъжданията с експерти на 27 регионални срещи. Експертите ни обърнаха страната за месец, за да чуят хората. И тeхните мнения облякохме в бюджет. Втората разлика е, че МС приема бюджета, внася го в НС, започва дискусия, понякога управляващите го променят на принципа \"проба-грешка\" и ние ги следваме. БСП обръща модела и го променя. Досега МС намалява или увеличава финансирането на определени сектори, модели и системи, наливат се милиарди в здравеопазването и в образованието, но здравеопазването не става по-добро, а все повече деца напускат училище и се закриват училища. Значи този модел не работи\", обясни Корнелия Нинова.  \nПредлагаме отстраняване на причините на проблемите, а не лечение на последиците, уточни Нинова. Като първи приоритет тя посочи здравеопазването. \"Общински и областни болници фалират, колкото и пари да се наливат в тях. Причината е, че моделът \"болниците - търговски дружества\" не работи. На здравето на хората се гледа като печалба - загуба - пари - дълг. Докато тази система функционира, няма да се решат проблемите в здравеопазването\", уточни Нинова. БСП настоява да бъде премахнат статутът на болниците като търговски дружества и те да бъдат регистрирани по Закона за лечебните заведения. Социалистите залагат 985 млн. лв. допълнително в бюджета за здравеопазване като с половината да бъдат покрити дълговете на болниците. \nСоциалистите приветстват отпускането на повече пари за образование и увеличаването на заплатите на учителите. Закриват се училищата, а децата напускат системата на образованието. Според Нинова проблемът е в сбъркания модел \"парите следват ученика\" и БСП предлага отмяната му. \nТрети акцент в бюджета на БСП са доходите, огромната бедност и неравенството. Добре е, че се вдига минималната пенсия и заплата, но с увеличение 40% на пенсията и 50 лв. на трудовото възнаграждение няма да се реши проблемът с бедността, категорична е Нинова. БСП предлага нов модел на данъчната система и облагането. Изчислението е, че от това ще се възползват 2 829 626 българи, които ще плащат по-ниски данъци, което ще увеличи потреблението. \nСоциалистите предлагат необлагаем минимум в размер на минималната заплата, която към момента е 460 лв., но се предвижда да стане 510 лв., отмяна на плоския данък и четиристепенна скала за облагане. Втората стъпка е минималният осигурителен праг, който БСП увеличава от 2600 лв. на 3300 лв. За доходи под него ще се плащат 10%. За горницата над тази сума данъкът ще е 15%. Последната стъпка е 20 на сто данък за доходите над 10 хил. лв. Данъците ще се увеличат за приблизително 120 хил. граждани, уточни Нинова. \nЛевицата предлага запазване на корпоративния данък за фирмите на 10 процента, но променя данък дивидент от 5 на 10%. Въвежда се и данък финансови транзакции. \nАлтернативният бюджет предлага обезщетението за втората година от майчинството да стане 510 лв. Заложени са и допълнителни разходи за майки на деца с увреждания и за възрастни хора. Ще се преизчислят и всички пенсии, отпуснати до 2013 г. Разширява се обхватът на децата, получаващи помощ, до 4 клас. \n581 млн. лв. е увеличението на бюджета в сектор \"Сигурност\". 351 млн. лв. са за Министерството на отбраната. В тази сума влизат както средства за подобряване условията и социалните придобивки на служещите, така и средства за поддържане на техниката и най-важното - преодоляване на недокомплекта, който е най-големият проблем в сектора, поясни членът на ИБ Атанас Зафиров. \nАлтернативният бюджет на БСП предвижда БВП да е 106 765 000 000 лв. Социалистите са уверени, че могат да съберат повече приходи от ГЕРБ. В проекта им разходите са с 2 400 млн. лв. повече от заложеното от ГЕРБ, но бюджетният дефицит остава в рамките на 1,4-1,5%. \nПродължават консултациите на БСП с различни организации по алтернативната бюджетна рамка. На 25 октомври социалистите ще се срещнат в работодателите. \n \nКултурата - стратегическо направление \nАмбицията на социалистите е да превърнат културата в стратегическо направление и дейност. Предлагаме въвеждането на т.нар. културен чек, обяви членът на ИБ Крум Зарков. По думите му това вече работи в доста страни от ЕС и е крайно време да стане факт и в България. Всеки, навършил 18 г., получава ваучер от 200 лв. за следващата календарна година, с който може безплатно да посети театрално представление, прожекция, да купи книга, да посети музей, изложба или културно мероприятие, обясни той идеята. По този начин се улеснява достъпът на младите хора до културата, внася се и допълнителен ресурс в зле финансирани институции. Зарков уточни, че това ще струва около 15 млн. лв. на бюджета, които са разписани в общия дял за култура. \nСоциалистите са за балансирано регионално развитие \nБСП е за балансирано регионално развитие, обяви членът на ИБ на БСП Драгомир Стойнев. Понеже не може да чакаме единствено и само пазарът да определя в кои райони ще живеят хората и какви заплати ще получават, предвиждаме да се създадат два фонда, посочи той. По думите на Стойнев единият е към МРРБ, който да насочва средства само към Северозападна България и към района Странджа-Сакар. Той обясни, че фондът ще възлиза на стойност 100 млн. лв. годишно за изграждане и поддържане на пътна инфраструктура, транспорт, лечебни и учебни заведения.  \nВторият замислен фонд е \"Индустрия\" към Министерството на икономиката, който да осигури подкрепа чрез дялово финансиране в региони в изостанало икономическо развитие. \"Тези региони трябва да станат целенасочена държавна политика, защото от това обезлюдяване нас ни боли. Искаме държавата да влезе в своите функции, а не както ГЕРБ ще представят поредния счетоводен документ без политики и без конкретни намерения, които да подобрят живота на хората\", подчерта Стойнев.     \n", "date": "2017.10.24", "title": "Здраве, образование и доходи са приоритети за БСП в бюджет 2018  "}
{"url": "http://duma.bg/node/154719", "text": "Днес от 10 часа в зала Г1 на Интерпред ще се проведе обсъждане на Алтернативния бюджет на БСП в сферите социална политика и здравеопазване. Участие ще вземат председателите на Съветите по социална политика и здравеопазване към НС на БСП Емилия Масларова и Асен Златев и зам.-председателят на ПГ \"БСП за България\" Антон Кутев. \nОт 17 ч. часа в зала \"Георги Кирков\" в централата на партията на ул. \"Позитано\" 20 ще се проведе дискусия за бюджетната политика в областта на младежта и спорта. На нея ще присъства председателят на Съвета по политиката за младежта и спорта към НС на БСП и депутат Иван Ченчев. \nДнес от 15 до 17 ч. народният представител от \"БСП за България\" проф. Георги Михайлов и общинският съветник Владимир Данев ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \n    \n", "date": "2017.10.24", "title": "ПРЕДСТОЯЩО"}
{"url": "http://duma.bg/node/154720", "text": "Директорът на \"Новини и актуални предавания\" в БНТ Даниел Чипев напуска обществената медия и преминава на същата позиция, но в конкурентната Нова телевизия. Чипев де факто ще поеме поста на Дарина Сарелска, която напусна позицията това лято.  \nМястото на Чипев в БНТ вероятно ще поеме Константин Кисимов, който доскоро ръководеше емисиите в Нова телевизия, а в момента оглавява новините на \"България он ер\". Кариерата на Кисимов започва от БНТ, дори е бил главен редактор на новините. \nПрипомняме, че в началото на месеца Нова телевизия приюти бившия генерален директор на БНТ Вяра Анкова. Тя оглави дирекция \"Информация\" в Нова броудкастинг груп и стана член на мениджърския съвет. Анкова бе два мандата генерален директор на БНТ.   \n", "date": "2017.10.24", "title": " Нова телевизия привлече шеф от БНТ"}
{"url": "http://duma.bg/node/154721", "text": "Близки на асеновградските деца спортисти, които пострадаха при побой от тълпа роми през юни, обявиха, че подновяват протестите си в края на седмицата. Йордан Тодоров, баща на едно от пострадалите деца, разполага с документ, според който съдът прекратява съдебното производство срещу заподозрените за побоя заради процесуални нарушения. Делото се връща на прокуратурата. Тодоров се опасява, че това ще доведе до освобождаване от ареста на ромите, които през лятото нападнаха децата и техните треньори. \nПрипомняме, че в началото на лятото на гребната база край Асеновград група роми атакуваха трениращите ученици гребци и техните треньори. Децата бяха нападнати с колове и камъни, имаше и пострадали. Същата вечер в болницата отново се стигна до сблъсък между роми и родители на ранени деца. Това доведе до ескалация на етническото напрежение в града и поредица от граждански протести срещу ромската махала. Протестиращите бяха подкрепени от почти целия град, пристигнаха националисти и футболни фенове от страната. Размириците продължиха близо два месеца, през това време градът гъмжеше от полиция. \nВ крайна сметка в края на август в ромската махала на Асеновград бе открита полицейска приемна. Съборени бяха и няколко незаконни постройки.   \n", "date": "2017.10.24", "title": "Асеновград подновява протестите, ако пуснат ромските биячи "}
{"url": "http://duma.bg/node/154722", "text": "Софийската градска прокуратура отказа да образува наказателно производство срещу началника на кабинета на президента Иво Христов. Бившият гербаджийски депутат Антон Тодоров го обвини, че е нарушил Закона за защита на класифицирана информация. Няма данни за извършено престъпление, категорични са от държавното обвинение.  \nТодоров твърдеше, че като член на Временната комисия за проучване изпълнението на процедурата по избор на нов тип боен самолет Христов се е запознал със секретна шифрограма от посолството ни във Вашингтон. Документът бил адресиран до началника на кабинета на президента, въпреки че той няма достъп до секретна информация. \nОт СГП потвърждават, че на 26 февруари т.г. на \"Дондуков\" 2 е постъпила грама от МВнР. Документът е съдържал класифицирана информация, маркирана с гриф за сигурност \"секретно\". Грамата е регистрирана в съответния входящ регистър и е предоставена на главния секретар на администрацията на президента Димитър Стоянов. \nМакар писмото да е адресирано до Иво Хрисотв, той така и не е получил достъп до него заради липсата на достъп до класифицирана информация. Фактът, че е посочено конкретно лице като получател върху документ, съдържащ класифицирана информация, не задължава служителите от регистратурата да му го предоставят, подчертават от СГП. Прокуратурата е установила, че независимо от адресата, всички документи, които съдържат класифицирана информация, се докладват на главния секретар. \nВ администрацията на президента са спазени всички изисквания на ЗЗКИ и ППЗЗКИ и не са установени нарушения при обработването и съхраняването на класифицирана информация, както и условията и реда за предоставяне на достъп до нея, заключва СГП.   \n", "date": "2017.10.24", "title": "Шефът на президентския кабинет не е боравил с държавни тайни"}
{"url": "http://duma.bg/node/154723", "text": "Надзорният съвет на Националния осигурителен институт не утвърди проектобюджета на Държавното обществено осигуряване за 2018 г. Това съобщиха вчера председателят на Надзорния съвет Ася Гонева, зам.-председателят на Българската стопанска камара Димитър Бранков и президентът на КТ \"Подкрепа\" Димитър Манолов. Против проекта са гласували представителите на работодателите и на КНСБ, а в подкрепа на предложената рамка са гласували представителите на държавата и на КТ \"Подкрепа\". Проектобюджетът на ДОО ще бъде обсъден и на заседание на Тристранния съвет в петък, а след това ще бъде внесен за обсъждане в Министерския съвет и Народното събрание. \nКНСБ и \"Подкрепа\" посочиха като основен проблем орязването на плащането за първите 3 дни болнични от 70 на 50%, заплащани от бизнеса. Работодателските организации пък са недоволни от увеличението на минималните осигурителни доходи с 3,9% и ръста на минималната заплата с 10 на сто - от 460 на 510 лв. \nПрез уикенда социалният министър Бисер Петков обяви, че е готов за диалог със социалните партньори по отношение и на двете мерки. Преди вчерашното заседание на Съвета обаче шефът на НОИ Ивайло Иванов заяви, че засега няма нагласа за отмяна на предложението за орязване на болничните. Относно проблема с фалшивите болнични листове и злоупотребите с този вид обезщетение се подготвя анализ и предстои създаването на работна група, която да подготви мерки за ограничаването им, добави Иванов. \nОсвен вдигането на минималните осигурителни доходи, работодателите недоволстват от липсата на разписана перспектива за Сребърния фонд, както и на ясна база за изплащане на пенсии от универсалните фондове. \nДимитър Бранков очерта и проблема за забавеното решение за инвалидните пенсии и преформатирането на системата за ТЕЛК-решенията. Той обвини управляващите, че не са си свършили работата. Димитър Манолов заяви, че профсъюзите имат критики по всички точки - и за размера на пенсиите, и за болничните, и за майчинските. Не може да се увеличават другите доходи с 10%, а пенсиите с 3,8%, категоричен е синдикалистът. \nИзпълнителният секретар на КНСБ Ася Гонева припомни, че от конфедерацията имат своите предложения по проектобюджета, които по сметките им ще намалят разходите с около 117 млн. лв. Те предлагат максималният осигурителен доход да стане 3000 лева, а максималната пенсия 1000 лв. Искат и увеличение на вноската за безработица с един процентен пункт. Синдикатът не подкрепя изискването за по-дълъг осигурителен период за получаване на правото на обезщетение за безработица.   \n", "date": "2017.10.24", "title": "Надзорният съвет на НОИ отхвърли  проектобюджета на ДОО  "}
