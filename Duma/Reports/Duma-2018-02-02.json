{"url": "http://www.duma.bg/node/160089", "text": "На 7 март ще се проведе заседание на Консултативния съвет по тютюна, на което ще бъдат предложени ставките за подпомагане, съобщи вчера заместник-министърът на земеделието Цветан Димитров при откриване на информационната кампания за земеделските стопани в Благоевград. Нивата на помощите за тютюнопроизводителите ще бъдат приблизително, колкото и миналата година, намалението на средствата за сектора е между 4 и 5%. Очаква се част от държавите членки да повдигнат въпроса за подпомагането на тютюнопроизводителите на европейско ниво и след 2020 г.      \n", "date": "2018.02.02", "title": "С до 5% намаляват помощите за тютюнджиите "}
{"url": "http://www.duma.bg/node/160083", "text": "\"Българска фондова борса - София\" АД (БФБ) е подходящ купувач за \"Българска независима енергийна борса\" ЕАД (БНЕБ), се посочва в официална нотификация на Европейската комисия, изпратена до борсовия оператор. Според ЕК, БФБ разполага с финансовите средства, експертните способности и мотивация да развива БНЕБ като независим и конкурентен енергиен пазар. Като пазарен оператор с повече от двадесетгодишна история в поддържането и експлоатацията на пазарна инфраструктура, БФБ разполага с опит по отношение на търговска платформа и IT услуги и има визия за разширяването на предлаганите продукти, посочват от Комисията. \nВ нотификацията се отбелязва още, че Борсата е лицензирана от Комисията за финансов надзор и се подчинява на Европейското и националното законодателство в областта на финансовите пазари. \nРешението на Комисията бе последното задължително изискване за влизане в сила на Договора за прехвърляне на акциите на БНЕБ между БЕХ и БФБ-София. Предстои заплащане на договорената първоначална сума и учредяване на безусловна револвираща банкова гаранция за разсрочената част от покупната цена. След това акциите на \"Българската независима енергийна борса\" ЕАД ще бъдат прехвърлени на \"БФБ-София\" АД, с което ще бъде финализиран процесът по продажбата. \nПрипомняме, че промяната на собствеността на енергийната борса беше поискано от ЕК още в края на 2015 г. и е условие за прекратяване на процедура за злоупотреба с господстващо положение на БЕХ на енергийния пазар в България. Целта на промяната на собствеността, поискана от ЕК, е да бъде гарантирана прозрачността на работата на енергийната борса. \n    \n", "date": "2018.02.02", "title": "ЕК одобри придобиването на енергийната борса от БФБ-София "}
{"url": "http://www.duma.bg/node/160088", "text": "Европейската комисия съобщи, че 471,5 милиона евро от фондовете на Европейския съюз за сближаване ще бъдат отпуснати за обновяването на железопътната отсечка между Елин Пелин и Костенец. Тази отсечка е част от високоскоростната железопътна линия между София и Пловдив по коридор от трансевропейската транспортна мрежа (TEN-T). От Берлин до Атина коридорът прекосява осем държави в ЕС и свързва страните от Централна и Южна Европа. \nЕврокомисарят по регионалната политика Корина Крецу коментира, че железопътните линии подпомагат развитието на българските региони и ще допринесат за изграждането на конкурентоспособна и чиста икономика. От 2007 до 2013 г. ЕС осигури над 100 милиона евро за железопътната линия София - Пловдив. С тези средства беше изградена отсечката между Септември и Пловдив. Отсечката Костенец - Септември получи финансиране до 151,5 милиона евро от ЕС. Когато приключат работите по линията София - Пловдив, пътниците ще могат да се придвижват между двата града за по-малко от 80 минути при скорост до 160 километра в час.   \n", "date": "2018.02.02", "title": "ЕС отпуска 471 млн. евро за жп връзка Елин Пелин-Костенец"}
{"url": "http://www.duma.bg/node/160087", "text": "Анализаторите на Райфайзенбанк България отчитат, че според паричната статистика на БНБ, кредитирането бележи годишен ръст от 3,3% към края на декември, движен от увеличение на кредитите към домакинствата с 6% и на кредитите към нефинансовите предприятия с 1,7%. Райфайзенбанк (България) ЕАД публикува редовния си месечен икономически обзор с коментар на данните, налични към януари, с фокус върху паричния сектор. \n\"Положителен факт освен това е, че кредитирането расте на годишна база за петнадесети пореден месец. От друга страна, относителният дял на лошите и преструктурирани кредити (без овърдрафт) също регистрира спад с 3.7 пр.п. спрямо нивото им от края на 2016 г. Въпреки спада обаче, това равнище е все още относително високо в сравнение със средното за ЕС. Очакваме плавното спадане в дела на лошите и преструктурирани кредити да продължи и през 2018 г.\", коментира икономическият анализатор на Райфайзенбанк Емил Калчев. \nПодобно на кредитите през декември нараснаха и депозитите - с 9% на годишна база. \"Това, че в рамките на общата тенденция депозитите на фирмите нарастват далеч по-бързо от тези на домакинствата е сигнал за затруднен инвестиционен процес в реалната икономика.\", коментира Калчев.      \n    \n", "date": "2018.02.02", "title": "За 15-ти пореден месец кредитирането расте"}
{"url": "http://www.duma.bg/node/160090", "text": "Животновъди от Южна България успяха да блокират частично за няколко минути международния път Кърджали-Маказа, въпреки забраната на властите. Това стана на разклона за село Глухар, където протестиращите започнаха да преминават многократно по пешеходната пътека на главния път и по този начин спираха движението, въпреки опитите на органите на реда да го регулират, предаде Дарик. До сериозен сблъсък между полиция и протестиращи не се стигна.    \nЗа втори път в рамките на една седмица недоволни от ниските изкупни цени на млякото и начина на субсидиране на сектора, регламентиран от Наредба щ3 за доказано количество мляко, животновъди излязоха на протест. Освен отмяна на наредбата този път протестиращите поискаха и засилен контрол върху работата на мандрите, които масово отказвали да изкупуват млякото на животновъдите и да приемат издадените фактури \n\"По този начин не можем да докажем реалното количество произведено мляко, което се изисква от Наредба щ3, а оттам и субсидията, която ни се полага, е много по-малка\", оплакаха се животновъдите. Те изразиха убеденост, че между мандрите има картел, но държавата няма механизъм, с който да контролира работата им. \"Затова искаме и оставката на министъра на земеделието\", категорични са протестиращите. Започна и подписка за организиране на национален протест, който според протестиращите е възможно да стане до две седмици - време, през което ще бъде регистрирано и сдружение на животновъдите. \nМеждувременно стана ясно, че преди ден представители на стачния комитет са се срещнали с експерти от Министерството на земеделието в Областната земеделска служба в Кърджали, на която е станало дума за промени в Наредба щ3, регламентираща доказване на произведеното мляко като условие за получаване на субсидия. В Благоевград зам.-министърът на земеделието Цветан Димитров каза, че 19 000 животновъди са изпълнили изискванията на наредбата и са получили субсидиите си, а жалбите са около 350 и всеки казус се разглежда индивидуално. Прави се всичко възможно случаите да бъдат решени в полза на производителите. \"Но не може фермер, който не е доказал с фактура продажбата и на 1 литър мляко, да иска обвързана подкрепа, има неразбиране за нейната цел -  обществото я плаща, защото стопаните осигуряват  продоволствената сигурност на страната с качествена храна\", заяви Димитров. И припомни, че обвързаната подкрепа е допълнителен стимул, животновъдите вече са получили 75 млн. лв., или по около 200 лв. на крава.     \n", "date": "2018.02.02", "title": "Животновъди блокираха за кратко пътя Кърджали-Маказа"}
{"url": "http://www.duma.bg/node/160085", "text": "България е на четвърто място в Европейския съюз по дял на екологичните данъци и такси от общите приходи от данъци и такси, показват данни на европейската статистическа служба Евростат. Екологичните данъци и такси у нас - енергийни данъци и такси, данъци и такси за транспорт, данъци и такси за замърсяване на околната среда и данъци и такси за ползване на ресурси, формират 9,6% от общите данъчни приходи на страната през 2016 г., показват данните. \nЛидер е Латвия с 11,7%, следвана от Словения с 10,6 на сто и Гърция с 9,8%. На пето място е Хърватия с дял на екологичните данъци и такси от 9,3%, а шеста е Румъния с 9%. Делът на екологичните данъци и такси от общите данъчни приходи е най-нисък в Люксембург - 4,6%, Германия - 4,8%, и Франция - 4,9%. Делът на екологичните данъци и такси от общите данъчни приходи на страните от ЕС е един от индикаторите за изпълнението на целите за устойчиво развитие и ефективността на ползването на ресурсите, отбелязва Евростат. Съгласно възприетата пътна карта делът на екологичните данъци и такси трябва да бъдат повишени до над 10% в държавите, където е по-нисък. \nЩо се отнася до размера на приходите от екологични данъци и такси, през 2016 г. в България той достига над 1,334 млрд. евро спрямо 1,315 млрд. евро през 2015 г. и 1,167 млрд. евро през 2014 г. Общо за ЕС приходите от екологични данъци и такси за 2016 г. са 364,398 млрд. евро.   \n", "date": "2018.02.02", "title": " Сред държавите в ЕС сме с най-висок дял на екоданъците"}
{"url": "http://www.duma.bg/node/160084", "text": "Комисията за защита на конкуренцията (КЗК) ще присъедини сигнала на Асоциацията на организациите на българските работодатели (АОБР) към образуваното от нея производство за извършване на секторен анализ на конкурентната среда на пазара на електроенергия. Това става ясно от отговор на КЗК на внесения от АОБР сигнал във връзка с цените, определени на пазарите за търговия на едро с електроенергия, съобщиха от комисията. С писмото си КЗК информира, че в рамките на образуваното от комисията производство ще бъде направен цялостен и задълбочен анализ на конкурентната среда на пазара на електроенергия, както и на посочените от АОБР твърдения, с цел идентифициране на съществуващи или възможни антиконкурентни споразумения или практики. В рамките на анализа, КЗК ще дефинира съответните пазари, техните характеристики и структура, бариерите за излизане, участниците на пазара, степента на пазарна конкуренция, нормативната уредба и др., и ще направи изводи за състоянието на конкурентната среда. \nИзвършването на нов секторен анализ на енергийния пазар ще даде на КЗК детайлна представа за настоящите пазарни процеси и за нуждата от предприемане на евентуални допълнителни мерки от страна на Комисията, съгласно разпоредбите на ЗЗК, които да допринесат за правилното функциониране на пазарната среда, се казва още в писмото на КЗК до АОБР. \nПрипомняме, че АОБР внесе сигнала си до КЗК на 25 януари 2018 г. В него се посочва, че насърчаването на открита и честна конкуренция на пазарите на търговия на едро с електроенергия в полза на крайните потребители е целта на Регламент (ЕС) - 1227/2011 на Европейския парламент. КЗК потвърждава, че ще направи исканите от АОБР проверки за координирано поведение на АЕЦ Козлодуй ЕАД и ТЕЦ \"Марица изток\" 2 ЕАД, като основните доставчици на електроенергия на свободния пазар у нас, при обявяване на начални тръжни цени. Ще се проверява също предварително уговорено сътрудничество на двете централи с определени търговци на електроенергия, прилагайки различен достъп до информация относно тръжни процедури, както и координираните действия на търговци на електроенергия във връзка със значително и пазарно необосновано увеличение на цената на активната електроенергия, предлагана на крайни потребители.  \n    \n", "date": "2018.02.02", "title": "КЗК включва сигнала на бизнеса към проверката за цените на тока "}
{"url": "http://www.duma.bg/node/160086", "text": "Между 2,5 млрд. лв. и 3,5 млрд. лв. са приходите за криминалния свят от незаконната търговия с цигари в България за периода от 2007 до 2016 година. Това са изводите от доклад на Института за пазарна икономика (ИПИ), публикуван вчера. Най-големи са приходите през 2010 г., когато според доклада те са между 450 и 640 млн. лв. През 2016 г., въпреки свиването на незаконната търговия, те се оценяват между 120 и 170 млн. лв. \n\"Това е ресурс, които в голямата си част се влива в организираната престъпност и създава възможности за корумпиране по високите и ниските етажи на властта\", смятат икономистите. Въпреки спада на незаконната търговия с цигари през последните години до около 7% от общия пазар през 2016 г., негативните ефекти остават сериозни. За 2016 г. този дял се е равнявал на близо 1 млрд. къса незаконни цигари, които са ощетили бюджета на страната с 200 млн. лв., изчисляват икономистите. Според тях това биха били приходите за хазната от акцизи и ДДС, ако тези цигари бяха потребени легално. В пиковия момент за незаконната търговия - през 2010 г., потенциално пропуснатите приходи за бюджета са надвишавали 800 млн. лв., изчисляват още от ИПИ. \nНезаконната търговия при тютюна за пушене достига над 75% от общия пазар, което се равнява на около 646 тона насипен тютюн (нарязан тютюн), който се продава на килограм, опакован в пликове без етикет и извън законните канали за продажба, пише в доклада. Въпросните 646 тона насипен тютюн са равносилни на 861 млн. къса еквивалент на класическа цигара - 0,75 грама на цигара. Цели 86% от незаконния насипен тютюн на пазара е с местен произход, тоест произведен в България, коментират от ИПИ. \nДанните сочат, че немалка част от незаконната търговия е с източник вътре в страната. За това говорят брандовете на намерените кутии, непредназначени за местния пазар, ефектите от проведените кампании в страната и видимото преливане на количества между нелегалния и легалния пазар на цигари през последните няколко години. Това, според ИПИ, означава, че борбата с незаконната търговия не следва да се насочва само и единствено към опазване на границите, а и към по-ефективен контрол спрямо производството на цигари в страната. \nСпоред анализа прегледът на развитието и ефектите от акцизната политика в България дава и някои поуки за общоевропейските политики. \"В процеса на хармонизиране трябва да се отчитат разликите в социално-икономическите фактори и особено разликите в платежоспособността. Огромният ръст на незаконната търговия в България и други страни от Източна Европа в първите години на членството можеше да бъде избегнат при по-внимателно поставяне на целите и далновидна политика по догонване. Към 2018 г. страните членки на ЕС достигнаха новите минимални нива, както и в България, от 90 евро акциз на кутия цигари, с което ЕС се утвърди като икономическия блок с най-тежко облагане на най-разпространените тютюневи продукти. От ИПИ препоръчват в запазване на нивата на облагане и фокус върху борбата с незаконната търговия.   \n", "date": "2018.02.02", "title": "3,5 млрд. лв. са прибрали контрабандистите на цигари  "}
{"url": "http://www.duma.bg/node/160059", "text": "Първият моноспектакъл на актрисата Ива Тодорова - \"Приятно ми е, Ива!\", която е и авторка на текста, ще бъде представен на 3 февруари от 19.30 ч. на сцената на Театър \"199 Валентин Стойчев\". Тодорова е позната на театроманите със запомнящата се роля на еколожката от спектакъла \"Добре дошли в България\", за която получи номинация за \"Аскеер 2017\". Следващите представления са на 18 февруари от 19.30 ч., на 2 и 21 март от 19.30 ч. \nКолко личности могат да живеят в един човек? Правим ли това, което обичаме? Обичаме ли това, което правим? Какво е да си пораснал? Каква е връзката между популацията на лешоядите и всекидневието на рекламния директор? А между любовен монолог и изгоряла крушка?  \nОтговорите са различни за всеки човек от публиката. На сцената оживява такъв, какъвто е, животът, без маска и без грим. Ива е сред любимите ученици на Крикор Азарян. В началото на новия век играе в Народния театър \"Иван Вазов\", Театрална работилница \"Сфумато\", в Театъра на българската армия. Снима се във филми като символичния \"Дунав мост\", после... среща любовта, която я отвежда в Италия за години. Там създава театрална компания за работа с деца. През 2009 г. се връща в България и започва работа в списание \"8\", където до днес е рекламен директор. Консултант на постановката \"Приятно ми е, Ива!\" е режисьорът Стоян Радев, сценичната среда е дело на Елица Георгиева и Момчил Алексиев. \nТова е моноспектакъл, какъвто наистина не сте виждали. Защото, както обича да казва Ива: \"Въображението има граници, реалността - не\". \nТодорова завършва НАТФИЗ \"Кръстьо Сарафов\", актьорско майсторство за драматичен театър в класа на проф. Крикор Азарян. Специализира в Университета на Маастрихт, Холандия, и в Театро Нуово ди Торино, Италия. Между 1997 и 2002 г. участва в постановки, режисирани от Стоян Радев, Галин Стоев, Лилия Абаджиева, Марий Росен, Андрей Белчев. \n    \n", "date": "2018.02.02", "title": "Ива Тодорова с първи моноспектакъл "}
{"url": "http://www.duma.bg/node/160057", "text": "Незабравимото дебютно представяне в София и Русе на \"Лорд ъф дъ денс\": \"Dangerous Games\" (\"Опасни игри\"), което вдигна на крака зрителите в зала 1 на НДК и \"Булстрад Арена\" в Русе, се състоя през октомври 2015 г. Самият Майкъл Флетли пристигна тогава за първи път у нас и присъства като специален гост на шоуто в София.  \nБългарските любители на впечатляващата танцова сага между Доброто и Злото ще могат да й се насладят отново. Събитието, организирано от \"Loud Concerts\", ще се състои на 12 април в зала 1 на НДК от 20 ч. \nБилети се продават в мрежата на \"Ивентим\" ( ) и партньорите им в цялата страна. Ценовите категории са от 35 до 90 лева.  \nПредишната световна обиколка на спектакъла \"Лорд ъф дъ денс\": Dangerous Games\" постигна невероятен успех. Майкъл Флетли участва в част от разпродадените дати в Лондон и на Бродуей. Последната му изява бе на 17 март 2016 г. в Лас Вегас, но корифеят на ирландските танци продължава да ръководи трупата като неин създател, продуцент и хореограф.  \nГостуването в София е част от световното турне на трупата, което започна на 1 ноември в Москва и засега има включени 55 дати, научи ДУМА от Радостина Ранова от \"Loud Concerts\". \n    \n", "date": "2018.02.02", "title": " \"Лорд ъф дъ денс\" ще омагьоса отново България  "}
{"url": "http://www.duma.bg/node/160054", "text": "70-годишната музикална легенда Мийт Лоуф обяви, че може би никога повече няма да се качи на сцената. Причината са поредица хирургически интервенции, на които той трябваше да се подложи заради проблеми с гърба и кръста, информира БГНЕС. Дори и след тях обаче болките не са отшумели и в момента се налага да използва проходилка. \"Заради болките не съм пял повече от година. Когато пееш трябва да използваш всяка частица от себе си, а аз не мога да го сторя\", признава Лоуф пред сп. \"Роулинг стоун\". Артистът смята и че е твърде стар и не се вижда на клубната сцена или като част от някоя банда. \nСнимка БГНЕС   \n", "date": "2018.02.02", "title": "Мийт Лоуф може би вече няма да пее на сцена"}
{"url": "http://www.duma.bg/node/160058", "text": "Изложбата \"Картини от 1001 нощ\" на Георги Станчев-Гео бе открита снощи в касовото фоайе на ФКЦ във Варна. Авторът е непознат за варненската публика и изненадва с ярък колорит, свежо напластени цветни масла в своеобразен ракурс и собствена гледна точка относно съдържание и видения. Случването на цветове и сюжети е интересно и показва художника в различна от обкръжаващата го среда светлина - самобитен и приказен, топъл и искрен, това може да се види в неговите картини до 28 февруари. \nГеорги К. Станчев е роден на 24 януари 1957 г. в с. Вълча поляна, Ямболски окръг. Завършва Художествената гимназия в Казанлък, специалност живопис. Женен е, има три деца и живее във Варна. Работи в областта на графиката и живописта като реставратор в окръжен музей в Ямбол. Участва в изложби, където печели награда за живопис. Има две самостоятелни експозиции в Пловдив. Негови картини притежават частни колекционери от България, Израел, Германия, Франция, САЩ, Швеция, Русия, Англия, Гърция, Япония и др. \"Ако не откриеш навреме Смисъла на живота, в края на живота си ще откриеш, че всичко, което си правил, губи смисъл\", обича да казва художникът.  \n  \n    \n", "date": "2018.02.02", "title": " \"Картини от 1001 нощ\" - непознатият и  колоритен Георги Станчев-Гео"}
{"url": "http://www.duma.bg/node/160055", "text": "Академичният симфоничен оркестър на Националната музикална академия \"Проф. Панчо Владигеров\" ще изнесе концерт на 7 февруари от 18 ч. в концертна зала НМА, бул. \"Евлоги и Христо Георгиеви\" 94. Диригентка ще бъде Светлана Галианова от класа на доц. д-р Георги Патриков, солист - Давид Кокончев, кларинет, от класа на проф. д-р Сава Димитров. В програмата: Концерт за кларинет и оркестър 2 от Карл Мария фон Вебер и Пета симфония на Бетовен. Входът е свободен.   \n", "date": "2018.02.02", "title": "Концерт в Музикалната академия"}
{"url": "http://www.duma.bg/node/160056", "text": "Поредната сбирка на Филхармоничното общество ще се състои на 5 февруари (понеделник) от 17.30 ч. в Мраморната зала на Софийската филхармония. Входът е свободен и е откъм улица \"Г. Бенковски\" 1. И този път темата е интересна: \"От Гершуин и Бърнстейн към Пиацола\" и \"Солистите на Софийската филхармония\". Водещ ще бъде, както винаги, доц. Лъчезар Каранлъков. Първият концерт от цикъла \"Годишните времена\" е на 8 февруари под диригентството на Найден Тодоров с участието на цигуларката Сара Чанг - изключителна солистка от световна величина. В програмата са Увертюра към операта \"Кандид\" от Бърнстейн, \"Годишните времена на Буенос Айрес\" от Пиацола и Сюита из операта \"Порги и Бес\" от Гершуин. Вторият концерт от цикъла \"Солистите на Софийската филхармония\" е на 11 февруари под диригентството на Мартин Пантелеев и солистки Кремена Ачева, флейта, и Весела Тричкова, арфа, с участието на Националния филхармоничен хор \"Св. Обретенов\" с диригент Славил Димитров. Ще звучат Симфония 1, Концерт за флейта, арфа и оркестър и Коронационна меса от Моцарт.   \n", "date": "2018.02.02", "title": " Сбирка на Филхармоничното общество "}
{"url": "http://www.duma.bg/node/160091", "text": "Асоциацията на българските туроператори и туристическите агенции (АБТТА) изпрати отворено писмо до премиера Бойко Борисов, вицепремиера Валери Симеонов, екоминистъра Нено Димов и министъра на туризма Николина Ангелкова, в което изразява своето несъгласие с решението на правителството за изменение на плана на управление на Национален парк \"Пирин\". \nОт асоциацията смятат, че решението е в противоречие с основните принципи за устойчиво икономическо развитие. От АБТТА заявяват, че решението за бъдещето на най-големия ни ски курорт е взето извън професионалната общност на туроператорите, а проблемът е профанизиран  до ниво \"еколози срещу инвеститори\". АБТТА подчертава, че внушението \"ако няма лифтове и ски, няма и туризъм\" е погрешно и опасно, и предупреждава, че изграждането на втори лифт, без отчитане на всички фактори и извършване на  някои задължителни предшестващи действия, създава предпоставки за влошаване качеството на туристическата  услуга в Банско и реална заплаха  за компрометиране на националното туристическо предлагане като цяло. \nС отъждествяването на планинския туризъм само със ски туризъм в последните години в България бяха неглижирани всички останали негови форми, заявяват туроператорите. Неглижирани, според тях са, пешеходният туризъм във всичките му разновидности, планинското колоездене, конният туризъм, наблюдението на птици, кафява мечка, муфлон и др., скалното катерене и алпинизмът, както и останалите форми на приключенски туризъм - рафтинг, параглайдинг, каяци, спелеоложкият туризъм също. \nВ същото време българският ски туризъм в Банско продължи да се развива екстензивно, създавайки огромен дисбаланс между легловата база със съществуващия капацитет на ски пистите и оставяйки без развитие най-екологичните и изискващите най-скромни инвестиции форми на зимен туризъм като ски туринг, фрий райд, ски бягане, обясняват туроператорите. \nАБТТА пита възможно ли е без задълбочен анализ на функционирането и резултатите от действието на концесията върху местната икономика и бизнес среда през последните 15 г. да се намерят устойчиви и отговорни решения на проблемите. Туроператорите обръщат внимание на въпроса какъв е капацитетът на съществуващите ски писти в Банско. От браншовата организация питат какъв прираст на ски туристи по пистите на Банско може да се очаква след пускане на втори лифт и въвеждане  в експлоатация на очакваната допълнителна леглова база от приблизително 20 хиляди нови легла. Както и какви са стандартите за безопасно ски каране в съвременните ски курорти и как те биха били постигнати в България. Туроператорите настояват за отговор на въпроса какви мерки предвижда държавата за осигуряване на равностойна конкурентна среда при предоставяне на ски услуги (ски оборудване и ски уроци) и хотелски услуги, и предпазване от възможни злоупотреби с монополната собственост на ски съоръженията в ски курортите ни. \nНационален парк \"Пирин\" е уникален природен ресурс, включен в списъка на ЮНЕСКО, защитаващ световните богатства от човешко посегателство. От асоциацията са категорични, че гласуваната промяна е в нарушение на Закона за защитените територии и Европейската директива за природните местообитания и създава реална заплаха за отпадане на националния парк от листата световно природно наследство на ЮНЕСКО. \nАБТТА призовава за отмяна на решението на МС и извършване на надлежни експертни оценки на въздействието на планираните промени в плана за управление на Национален парк \"Пирин\" и провеждане на широки обществени консултации по въпроса за изграждане на втори кабинков лифт в Банско, при пълно съобразяване с действащата национална и Европейска правна норма, с респект към националното природно наследство и с отчитане икономическите ползи за държавата и реалните интереси на местните общности.   \n", "date": "2018.02.02", "title": " Туроператорите се обявиха против втори лифт в Банско  "}
{"url": "http://www.duma.bg/node/160038", "text": "Прегръдката с лявата ръка е по-сърдечна, защото се контролира от емоционалната дясна половина на мозъка, съобщи \"Дейли мейл\". Германски учени анализираха 2000 прегръдки на летище сред заминаващи и пристигащи и ги сравниха с прегръдки между непознати. Резултатите показват, че когато хората се накланят надясно, приятелският жест е по-малко емоционален. Прегръдките между мъже се отклоняват от тази норма. Те са повече с дясната ръка, дори в неутрални ситуации. Причината вероятно е, че повечето гледат на тях като на нещо негативно. \n\"Когато хората се прегръщат, емоционалните и двигателни мрежи в мозъка си взаимодействат и предизвикват по-силно накланяне наляво в емоционален контекст\", обясни ръководителят на изследването Юлиан Пакхайзер от Рурския университет в Бохум. \nРезултатите от проучването са важни за анализиране на езика на тялото. Когато общуваме, думите осигуряват около 7% от въздействието, тонът на гласа - около 38 на сто, а езикът на тялото - 55 процента.     \n", "date": "2018.02.02", "title": "Прегръдката с лявата ръка е по-различна"}
{"url": "http://www.duma.bg/node/160041", "text": "Британското външно министерство забрани на служителите си да хранят котарака Палмърстън, отговарящ за лова на гризачи във ведомството, тъй като започнал да ги хваща по-малко ефективно. Според \"Дейли телеграф\" седмица шефовете на отдели са получили служебно уведомление относно диетата на главния мишелов на службата. \nПалмърстън застъпи на тази длъжност във Форин офис през 2016 г. и дори бе даван за пример на \"колегата\" си Лари от резиденцията на министър-председателя на страната. Мишеловът на \"Даунинг стрийт\" 10 беше забелязан да си играе с живи гризачи, докато през това време Палмърстън унищожи 27 мишки.   \n", "date": "2018.02.02", "title": " Диета за главния мишелов на британското външно"}
{"url": "http://www.duma.bg/node/160039", "text": "Американски хип-хоп изпълнител беше осъден на 15 години затвор, тъй като е позирал в музикалното си видео с оръжия и има предишна присъда. В клипа Рикардо Буржос, подвизаващ се под артистичния псевдоним Нейшън (Nation), размахва два пистолета, докато рапира за \"продажбата на наркотици, извършването на насилствени актове и липсата на ефективност у силите на реда\". Съобщението идва от федералния съд на Чикаго. \nЗаради провинението си Буржос беше наказан с цели 188 месеца затвор, тъй като прокуратурата твърди, че едно от оръжията е било откраднато. Освен това рапърът има и предишна присъда за продажба на крек, кокаин и хероин.   \n", "date": "2018.02.02", "title": "Осъдиха рапър на 15-годишен затвор заради видеоклип"}
{"url": "http://www.duma.bg/node/160042", "text": "Водещата на светското предаване \"Карамел\" - моделката Гери Дончева, пристига в Бургас на 23 февруари, специално за да води благотворителното ревю \"Lady`s Fashion Trends\". Екстравагантната красавица не крие своята страст към модата и без много колебание прие да се включи в кампанията на вице \"Мис България 2017\" Йовита Георгиева.  \nЕжегодната проява събира на едно място местни брандове, за да демонстрират актуалните тенденции в грима, прическите, бижутата, спортно-елегантните, официалните и булчинските тоалети - тоест цялостната визия на една дама за следващия сезон. \nЗасега организаторите издават, че своя дебют по котешката пътека ще направят два бранда, изключително креативни и различни по своя стил. \nНай-голямото модно ревю в Бургас ще се проведе в последния петък на месеца от 19 ч. в гранд хотел и СПА \"Приморец\" и ще бъде с благотворителна кауза, подкрепяща малките възпитаници от клуба по спортни танци \"Нефтохимик-78\".   \n", "date": "2018.02.02", "title": " Гери Дончева ще е водеща на благотворително ревю"}
{"url": "http://www.duma.bg/node/160040", "text": "След тестове с 43 хил. доброволци шведски учени стигнали до извода, че дългото излежаване през уикенда е полезно за здравето, пише \"Метро\". Таблоидът цитира проучване на екипа от университета в Стокхолм. От изследването проличало, че хората, които спят по-малко от 5 часа и повече от 8, са с по-голям риск от ранна смърт. Но експертите констатирали също, че ако сe излежаваме до по-късно през уикендите, това може да компенсира недоспиването през останалите дни от седмицата и да подобри здравословния ни статус. \nСпоред ръководителя на изследването Торбьорн Акерстед винаги е по-добре да увеличаваме часовете сън през почивните дни, отколкото да не правим нищо. При недоспиване на другия ден организмът чувства умора, нивата на стрес се увеличават и способността за концентрация намалява.   \n", "date": "2018.02.02", "title": "Излежаването през уикенда е полезно"}
{"url": "http://www.duma.bg/node/160072", "text": "Румънският президент Клаус Йоханис заяви, че ограничаването на достъпа до средствата на ЕС за \"отклонилите се\" държави може да наруши правилата на Съюза, съобщи изданието \"Политико\". \nТой заяви, че свързването на фондовете с въпросите за върховенството на закона е против европейските договори и не трябва да се взема предвид, когато се определя дългосрочният бюджет на Съюза. \nПрезидентът уточни, че Румъния няма от какво да се притеснява. По думите му \"никой не е започнал да смята, че върховенството на закона не работи в страната\". По думите му дебатите около правосъдната реформа вредят на шансовете страната му да се присъедини към Шенгенската зона \nРумъния бе разкритикувана от Брюксел заради изменения в редица закони, свързани с правосъдието. Тези промени предизвикаха и масови протести поради притеснения, че ще позволят корупцията да остане ненаказана. \n    \n", "date": "2018.02.02", "title": "Йоханис критикува практика в ЕС"}
{"url": "http://www.duma.bg/node/160037", "text": "Експериментите на невролози върху пациенти с фантомни крайници разкриха много нови обстоятелства за работата на мозъка. Използвайки оптичната илюзия \"дим и огледала\", специалистите разположили на масата предмет, изработен от стъкло и покрит с тънък слой метал. Опитали се да го нагласят така, че в него да се появи отражението на неповредената ръка (или крак) на човека. С помощта на тази заблуда се получило наслагване върху фантомния крайник. И в крайна сметка у пострадалия се създавало чувството, че има две цели ръце. Когато здравият крайник мърдал, човекът усещал същото движение и с фантомния, дори в случаите на тотална липса или дългогодишно обездвижване. Може на някого това да се стори стряскащо и зловещо, но по този начин хората сравнително по-лесно възприемат загубата си, твърдят специалисти. \nПри продължителното разглеждане на собственото отражение в огледалото се наблюдава странна илюзия на въображението. Това е стар трик, който напоследък предизвика сериозен интерес и от страна на учените. Опитайте сами. Седнете на приблизително един метър от огледалото и се взирайте в себе си поне четвърт час. Нека в стаята е максимално тъмно, но при това трябва добре да виждате отражението си. Първо, ще забележите, че лицето ви започва постепенно да се изкривява. После, в рамките на няколко минути, ще установите, че то се променя до степен, когато вече практически не можете да се познаете. Нерядко хората съзират напълно различни лица или дори фантастични чудовища и същества, приличащи на животни. Става въпрос за дисоциативно състояние, изучавано от експерти, които се опитват да анализират нашето самосъзнание и идентичност. Психолозите вярват, че това дори може да помогне на пациентите с шизофрения, когато те са помолени да преодолеят тяхното \"друго аз\". \nПовечето хора смятат за подразбиращо се от само себе си, че се разпознаваме в огледалото. Въпреки това се оказва, че не всеки може да мине теста за идентифициране на собственото си отражение. За целта учените тайно отбелязват по определен начин лицата или телата и следят за поведението на индивидите пред огледалото, за да се уверят, че наблюдаваните са сигурни в установяването на самоличността си и се опитват да изтрият маркировката. \nДецата обикновено започват да разпознават собственото си отражение на двегодишна възраст. Но когато специалистите изследвали малчугани от Фиджи и Кения, се оказало, че те не успявали да минат теста, дори когато са на шест. Това обаче не означава, че не са в състояние на психологическо ниво да се разграничат от други хора. По-скоро поведението им е следствие на културните различия, свързани с използването на определени предмети от бита, включително и огледалото. \nСред животните също има такива, които са способни да разпознаят отражението си, твърдят експерти. Например слоновете се провалят на теста с маркировката на тялото (явно не се притесняват от белезите, затова и не реагират). Но пък демонстрират очевидно поведение, разкриващо тяхната самоидентификация, основавайки се на повтарящите се движения, което показва връзката с отражението им. Горилите също не са успели категорично да докажат разбирането си, че виждат себе си в огледалото. Но те се смятат за доста срамежливи животни и зрителният контакт е изключително важен за тях. Любопитното е, че тези представители на фауната след детайлното изучаване на отражението си обикновено се отдалечавали, за да премахнат маркера на учените. В списъка с животните, които разбират, че виждат себе си в огледалото, са още шимпанзета, орангутани, бонобо, делфини, косатки и европейски свраки. Трябва да се отбележи, че някои специалисти оспорват ефективността на метода за маркиране, защото са убедени: и птиците, и бозайниците, и чифтокопитните, и влечугите са доста по-съобразителни, отколкото хората си мислят. \nРазстоянието на Луната от Земята е 384 403 км, но то постоянно се колебае поради елиптичната орбита около Земята. В най-близката си точка достига 363 104 км, а в най-отдалечената - 406 696 км. Човечеството разполага с толкова точни числа за отдалечеността на естествения спътник на нашата планета именно благодарение на огледалата. Астронавти оставили на Луната ретрофлектор със серия от ъглови рефлектори с огледала от специален тип, които отразяват в обратната посока лазерните лъчи, насочени от големи телескопи на Земята. Подобна технология позволява да се направят изчисления с точност до 3 см и да се обогатяват знанията за тази част от Слънчевата система. \nНаучен факт е, че огледалата са предназначени не само за да могат хората да разглеждат собствената си визия. Всъщност гладката им повърхност има способността еднакво добре да отразява и светлината, и звука. Във Великобритания това свойство широко се използва по време на Втората световна война, преди да бъде изобретен радарът. Става дума за т.нар. акустични огледала, прилагани за регистрирането на звукови вълни на вражеската авиация. Някои от тези устройства, разположени на почти цялото крайбрежие в страната, съществуват и днес. Достъпът към повечето е забранен, но в най-известните, сред които са и разположените в Дендж, графство Кент, дори се организират туристически разходки. Единственото звуково огледало отвъд границите на Острова всъщност е и най-голямото. То се намира в Малта, а височината му е 61 метра. Местните го наричат \"il widna\", което в превод означава \"ухо\". Обикновените индивиди нямат право дори да го доближават. \nНаскоро пък бе създадено т.нар. огледало на истината. То позволява на хората да наблюдават себе си в отражението така, както ги виждат другите отстрани. \nАкустични огледала \nИлюзията на фантомния крайник \nНякои животни и птици се разпознават в огледалото \nИстината е по-различна от отражението   \n", "date": "2018.02.02", "title": "Ефекти на огледалото, или отражения отвъд въображението "}
{"url": "http://www.duma.bg/node/160099", "text": "Край на безразборното разполагане на кабели на телевизионни и интернет оператори по стълбове и фасади на сгради предвиждат приетите по предложение на \"БСП за България\" разпоредби в новия Закон за електронните съобщителни мрежи и физическата инфраструктура. Текстовете бяха гласувани на второ четене от парламентарната комисия по транспорт, информационни технологии и съобщения. С тях се въвежда правилото кабелните електронни съобщителни мрежи да се разполагат само подземно. Изключение ще правят случаите извън границите на градските територии и в малките населени места до 10 000 жители.  \nТова е един много наболял и определено загрозяващ градската среда проблем, който ще бъде решен с новите текстове на закона, подчертаха от левицата. Социалистите отбелязаха, че с измененията познатите паяжини от жици и хиляди стърчащи и висящи кабели в големите градове ще изчезнат завинаги под земята. Според вносителите на закона премахването на мрежите от кабели и жици по стълбовете ще гарантира по-добро качество на услугите и по-голяма безопасност.   \n", "date": "2018.02.02", "title": "Задава се краят на висящите кабели между блокове и улици"}
{"url": "http://www.duma.bg/node/160101", "text": "Античният комплекс в брезнишкото село Гърло, който бе в окаяно състояние, ще бъде спасен благодарение на действията на депутати от левицата. Културното министерство ще отпусне пари за пътя до уникалния мегалитен храм-кладенец в  селото, след като депутатите от БСП Любомир Бонев и Станислав Владимиров повдигнаха въпроса пред министър Боил Банов.  \nПрез септември 2017 г. Любомир Бонев отправи въпрос към министъра на културата, свързан с мерките за опазването на съоръжението в с. Гърло, след сигнал на жители от Брезник. В края на 2017 г. са отпуснати 156 000 лв. за изграждане на 2 км от пътя. Община Брезник е предприела действия за възлагане изработването на проект за пътя и неговото изграждане.  \nПрипомняме, че след сигнал на местни жители Владимиров и Бонев посетиха мегалитния храм-кладенец, където се убедиха, че античният комплекс, включващ и римска баня, и късноантичен комплекс Кула е в окаяно състояние. Навесът на паметника е напълно разрушен, няма видеонаблюдение и каквато и да е охрана на обекта. Тогава те бяха категорични, че министерството трябва да влезе в ролята си и да вземе спешни мерки за опазването на този единствен по рода си паметник на Балканите. \n    \n", "date": "2018.02.02", "title": "Депутати от левицата спасиха античен комплекс"}
{"url": "http://www.duma.bg/node/160097", "text": "Неправителствената организация \"Спаси София\" предлага да бъдат въведени седем нощни линии в София, които да се обслужват от 28 автобуси.  Според Борис Бонев билетът за 90 минути нощен транспорт с неограничен брой прекачвания трябва да струва 2 лева. Инициативата за въвеждане на нощен транспорт е под наслов \"София не спи\". В подкрепа са събрани 31 500 подписа. \nСофия и Талин са единствените европейски столици, които нямат нощен транспорт, отбеляза Бонев. На Столичната община новата услуга ще струва около 4,4 млн.лв. на година. Влагането на тези средства представлява 0,28% от бюджета за 2018 г. и е изцяло във финансовите възможности на София, смятат от \"Спаси София\". Предложението предвижда във всеки автобус да има контрольор, за да има пълна събираемост на средствата от билети. \nОт \"Спаси София\" изтъкват, че голяма част от жителите на столицата търсят центъра като дестинация и се нуждаят от нощен транспорт, а пътникопотоците са равномерно разпределени в града.   \n", "date": "2018.02.02", "title": "\"Спаси София\" предлага 7 нощни линии в столицата"}
{"url": "http://www.duma.bg/node/160100", "text": "Специализираната акушеро-гинекологична болница за активно лечение \"Ева\" в Сливен е вероятният нов собственик на общинската болница в Нова Загора. Това стана ясно след последното заседание на Общинския съвет в Нова Загора, на което 22 от 29 съветници гласуваха \"за\" откриване на процедура за приватизация на общинската болница - 16 от ГЕРБ, по 1 от Реформаторския блок и от ДПС и по двама от ДПС и земеделци. По 1 общински съветник от \"Атака\" и от НФСБ се въздържали, а петимата от БСП са били против сделката, научи ДУМА от Деян Дечев, член на НС на БСП и координатор на партията за Сливенска област. Още преди заседанието на 31 януари общинските съветници от БСП излязоха с декларация против приватизацията на общинската болница. От левицата в Нова Загора прогнозират, че намесата на частни интереси ще влоши достъпа на хората от общината до медицинска помощ. \nКакто вече писа ДУМА, предложението за приватизация е от кмета на Нова Загора Николай Грозев. \nМБАЛ \"Св. Петка\" е първата в страната общинска болница, предложена за приватизация. \"Да, проявяваме интерес и сме готови да закупим 100% от болница \"Св. Петка\", запазвайки й името\", заяви пред Sliveninfo Ибрям Алиев, собственик на САГБАЛ \"ЕВА\". \nБолницата в Нова Загора обслужва над 40 хил. души от общината. През 2017 г. приходите на лечебното заведение са 1,913 млн. лв., а разходите са 2,014 млн. лв. За 2016 г. загубите на лечебното заведение са 117 хил. лв., а за 2015 г. - 113 хил. лв. През м.г. болницата е работила по 23 клинични пътеки, което е с 3 по-малко от предходната година, а преминалите пациенти по тях са 3090 души. Според данните, посочени от кмета, това е най-малкият брой пациенти, преминали през болницата през последните 5 години. Въпреки че Общинският съвет гласува началото на процедура по приватизация, за 2018 г. общината е предвидила 80 хил. лв. за подпомагане на болницата. \nОт октомври 2013 г. 100% собственик на капитала на сливенската частна АГ-болница \"Ева\" е Ибрям Алиев Мустафов, преди това е бил Мустафа Алиев Мустафов, а към настоящия момент управител на лечебното заведение е д-р Нуртен Османова Шекерова, става ясно от информация в Търговския регистър.   \n", "date": "2018.02.02", "title": " Сливенска частна АГ-болница купува Новозагорската  "}
{"url": "http://www.duma.bg/node/160098", "text": "Прокуратурата започна проверка по медийни публикации за насилие в детска градина в Бургас. Видео, разпространено в социалните мрежи, показва как две възпитателки в детската градина удрят шамари на децата, дърпат ги за косите и ги обиждат. Според автора на направения тайно клип кадрите са от обединено детско заведение \"Брезичка\" в бургаския комплекс \"Славейков\". Родители потвърждават, че децата им имат синини и са стресирани. \nРайонната прокуратура е възложила проверката на МВР и отдела за закрила на детето. Тя трябва да установи кога е станал инцидентът, кои са възпитателките, нарушили неприкосновеността на децата и кои са самите деца. Родителите ще бъдат разпитани дали са установили увреждания по тялото и лицата на децата, документирани ли са от съдебен лекар, какво са споделили децата и уведомено ли е ръководството на детската градина. \nДиректорът на заведението Милена Петрова заяви, че една от двете учителки вече е подала молба за напускане на заведението, а другата учителка е в отпуск. Родителите настояват и тя да бъде освободена. \nКметът на Бургас Димитър Николов също изрази възмущението си от случилото се в общинската детска градина. Според него кадрите нямат нужда от проверка и обеща уволнения. \"Както въпросната \"учителка\", така и колежките й, които гледат безучастно агресията, трябва да носят наказателна отговорност\", коментира кметът. Въпросната учителка е била наградена от Николов за професионални заслуги през 2016 г. Другата е синдикален лидер.   \n", "date": "2018.02.02", "title": "Прокуратурата проверява насилие в детска градина в Бургас"}
{"url": "http://www.duma.bg/node/160102", "text": "Народното събрание няма да спази едномесечния срок - до 23 февруари, за избор на шеф на новата антикорупционна комисия. Това е признал пред Медиапул председателят на парламентарната комисия за борба с корупцията Борислав Ячев от \"Обединени патриоти\". Краткият срок за назначаване на ръководството на новия антикорупционен орган е заложен в преходните и заключителните разпоредби на новоприетия закон. Според Ячев процедурата ще се проточи поне със седмица.  \nДнес парламентът трябва да приеме правилата за избора на председател на комисията \"Антикорупция\", след което започва да тече двуседмичният срок за издигане на кандидатури. Номинираните ще имат само седмица, за да подготвят концепция за управление на новата структура. През това време трябва да съберат множество документи. При цялото бързане, единствено възможна изглежда кандидатурата на фаворита на ГЕРБ - шефа на сегашната Комисия за конфискация Пламен Георгиев, защото само той има време адекватно да подготви документите и концепцията си. \nГражданските организации почти няма да имат време да задават въпроси на бъдещия началник, защото трябва да ги подадат поне 5 дни преди изслушването. Изслушването също ще е формално, тъй като кандидатите ще имат само 15 мин. за излагане на идеите си, а после още 2 минути за отговори на въпроси. \nОт закона, който скара управляващи и опозиция, не става ясно как ще се води борбата, освен че ще се подслушва повече. Комисията ще бъде четвъртият орган в държавата, който ще прилага СРС.      \n", "date": "2018.02.02", "title": "Парламентът няма да спази срока за избора на антикорупционeн шеф"}
{"url": "http://www.duma.bg/node/160103", "text": "Депутатите от \"БСП за България\" Дора Янкова, Георги Гьоков и Манол Генов разговаряха вчера със собственици на земи с променено предназначение до 2011 г, които бяха на протест пред парламента. Хората настояват за промени в приетия на първо четене законопроект за изменение и допълнение на Закона за устройството и застрояването на Столичната община (ЗУЗСО). Сред тях бяха и жители на кв. \"Горубляне\", които недоволстваха срещу натиска, оказван им да бъдат отчуждени земите им за изграждането на Източен парк. Според тях проектът няма да се реализира скоро, а зад идеята се крият други планове. Доказателство за това били измененията в закона, чрез които Столичната община цели да ги лиши от възможността да сменят предназначението на терените си, отредени в момента за озеленяване. Протестиращите се жалваха, че са обект на рекет и заплахи от лица, които ги притискали да им продадат терените си. \nХората искат в чл. 6 от закона да отпадне понятието \"терени\", защото позволява на СОС да променя устройствените зони на отделни терени за други функции, което позволява корупционни практики. Столичани определят това като \"правен абсурд\", тъй като ще даде право на съветниците да допускат отклонения от правилата и нормите, определени от ЗУТ, ЗУЗСД и Наредба 7. Те предлагат да се премахнат текстове от закона, които определят начините на определяне на параметрите на застрояване.  \nПротестиращите смятат, че промените показват неспособността на Столичната община да се справи с отчуждителните производства, като абдикира на принципа, че отлагането на един проблем е най-доброто му решение. Те искат сроковете за започване на производства за отчуждаване на недвижими имоти за публични нужди на общината да не се променят, тъй като това вече е сторено със ЗУЗСО. Хората се оплакаха пред депутатите от \"БСП за България\", че при обсъждането на законопроекта в регионалната комисия представителите на ГЕРБ са отказали да им дадат възможност да защитят становищата си.     \n", "date": "2018.02.02", "title": "Социалисти ще съдействат на протестиращи собственици на земи"}
{"url": "http://www.duma.bg/node/160104", "text": "Кметът на Септември Марин Рачев от ГЕРБ вече е клиент на спецпрокуратурата. При мащабна акция вчера десетки униформени нахлуха в общината, а градоначалникът бе отведен с патрулка на разпит. Говорителят на главната прокуратура Румяна Арнаудова заяви, че Рачев е задържан за 24 часа. Очаква се днес спецпрокуратурата да му повдигне две обвинения. Едното е за умишлена безстопанственост, следствие на което са настъпили вреди за община Септември за над 100 000 лева. Второто е за покупката на имот от община Септември на цени многократно по-високи от пазарните. Покупката е от фирма, която преди време е била негова собственост, с което отново са нанесени щети на общината за над 100 хил. лв. Разследването срещу Рачев е започнало през ноември. \nОт името на Специализираната прокуратура и ръководството на прокуратурата мога да заявя, че е подготвен списък с общини, за които е имало в различните райони сигнали за злоупотреби, обяви Арнаудова. Компетентните органи щели да разследват сигналите по списъка по изготвена еднотипна методика. \"Във всички случаи, в които се съберат доказателства, че длъжностното качество на кмета пречи или затруднява, или създава опасност да се повлияе на свидетелите, или да се затрудни разследването, Специализираната прокуратура е в пълна готовност и ще процедира идентично и ще внася искания за отстраняване на кметове от длъжност. Уверявам ви, че съвсем скоро ще се видим в друг град\", обясни Арнаудова. Тя отправи призив гражданите да подават сигнали за нарушения. Винаги ще ги проверяваме и ще реагираме, увери Арнаудова. \nДУМА припомня, че БСП анонсира, че подготвя сигнали за злоупотреби в много общини. Кметът на Септември бе сред заплашените от разобличаване. Социалистите обявиха, че схемата в Септември прилича на тази в Хасково и роднинско-приятелските назначения на депутата от ГЕРБ Делян Добрев. \nШефът на Спецпрокуратурата Иван Гешев допълни вчера, че предмет на разследването ще бъде цялото родословно дърво на кмета Марин Рачев, защото свързаните с него фирми, които били доста, са управлявани, представлявани или са собственост на втори братовчедки, съпруги и \"всякакви други\". \"В последните 2 г. те са получили обществени поръчки по реда на Закона за обществените поръчки. Строително-монтажни дейности и работи са извършени за над 13 млн.лв.\", обясни Гешев. \nСигнали за злоупотреби на кмета на общината са подавани от граждани и инициативен граждански комитет \"Да спасим община Септември\". Сигналите са отпреди 6 месеца. Както ДУМА вече писа, срещу него няколко пъти имаше и протести на местни жители. \nГешев подчерта, че \"хубавото време\" за местната власт вече е свършило. \"Ако са съществували местни зависимости, те вече не са в обема, в който да създадат проблеми и да създават впечатление в обществото за несправедливост. Специализираната прокуратура, а и цялата прокуратура, няма да позволят отделни населени места да се вземат на \"концесия\" в полза на родословното дърво на определени длъжностни лица от определено кметство\", допълни Гешев. Той обясни, че в случай, че се констатират други престъпления ще бъдат повдигнати нови обвинения.     \n", "date": "2018.02.02", "title": "Кметът на Септември арестуван "}
{"url": "http://www.duma.bg/node/160106", "text": "Квесторите да изведат Делян Добрев от ГЕРБ от пленарната зала, настоя вчера депутатът от \"БСП за България\" Георги Гьоков. Искането бе обосновано с решението на КС, който обяви за протиконституционно неприемането на оставката на гербаджията от парламента. \nТова предизвика поредния скандал около хасковския депутат, станал известен с \"Кумгейт\". В защита на Добрев скочи шефът на правната комисия Данаил Кирилов от ГЕРБ. Той призова председателят на НС Цвета Караянчева да не допуска депутатите да правят свободни интерпретации на решението на КС. Той припомни, че Иван Иванов от БСП беше зам.-министър за час, но мандатът му не бе прекъснат и той се върна в парламента. В отговор Иванов заплаши Кирилов със съд за уронване на престижа. Гьоков призова Караянчева да направи забележка на гербаджията заради употребата на квалификации към колегите му. Щом добрият юрист в БСП Гьоков тълкува от трибуната решение на КС, трябва Караянчева да организира за депутатите курс как се четат решенията на съда, не остана назад Добрев. \nСлед разменените обвинения депутатите приеха на първо четене промени в Закона за омбудсмана, с които тайното гласуване за длъжността да бъде заменено с явно. \"За\" гласуваха 165 народни представители, един се въздържа. Към изискванията за заемане на длъжността ще бъде добавен предишен опит в областта на правата на човека. \nПромените предвиждат омбудсманът да може да отправя предложения и препоръки до МС и до НС за подписване и ратифициране на международни актове в областта на правата на човека. Предлага се общественият защитник да може да отправя предложения и препоръки за защита на правата на гражданите и от частни субекти. С измененията той получава правомощие да защитава правата на гражданите при действия и бездействия от страна на частния сектор.   \n", "date": "2018.02.02", "title": "Левицата настоя Делян Добрев да бъде изведен от пленарната зала"}
{"url": "http://www.duma.bg/node/160105", "text": "Жертвите на фашизма и на комунизма отново станаха повод за скандали и разправии пленарната зала. Повод да размяната на декларации между БСП и ГЕРБ стана вчерашният ден, обявен за ден за почит към жертвите на комунизма. Социалистите бяха заляти с обидни квалификации от Спас Гърневски от ГЕРБ, който нарече периода преди 1989 г. \"най-човеконенавистния режим\". Той припомни за т.нар. \"Народен съд\", организиран от БКП, \"закрепена на власт от щиковете на червената армия - окупаторка\". Бившият седесар и автор на стихове за Георги Димитров и Паметника на Альоша не се посвени да нарече колегите си отляво \"духовните убийци на Вапцаров\". \"Не е грях, когато си се наслаждавал на комунизма. Грях е, когато си разбрал за престъпленията му и пак си останал верен\", раздаде присъди Гърневски. Той се обърна на руски към депутатите от левицата с думите: \"Товарищи, конец филма\". Новоизлюпеният гербаджия настоя за минута мълчание за жертвите на комунизма и съпартийците му веднага скочиха на крака. Шефът на НС Цвета Караянчева направи забележка да изчакат да го обяви. \nОт ДПС настояха към жертвите на комунистическия режим да бъдат добавени и тези от възродителния процес. \nВ отговор на хулите зам.-председателят на НС Валери Жаблянов се възмути, че БСП няма как да бъде изправена на подсъдимата скамейка, защото е партията, водила въоръжената война срещу фашизма и монархофашизма. Той изрази съжаление за начина, по който се развива българският парламентаризъм след почти 30 г. демократичен политически опит. \nДомашните интерпретации на бивши общински и градски кметове на борбата срещу фашизма трудно ще бъдат разбрани извън границите на местата, които са управлявали, захапа той Гърневски. Социалистът припомни, че на 1 ноември 1943 г. е подписан секретният протокол на Московската конференция от външните министри на СССР, САЩ и Великобритания, в чиято 18-та точка изрично е записана декларация за отговорността на хитлеристите за извършените техни зверства и за политическата отговорност на фашизма. \"На Кримската конференция, ръководителите на трите съюзни държави препотвърждават решението на Московската конференция. Жаблянов се опита да ограмоти грабджиите с цитат на Чърчил, който казва: \"Най-добре би било всички военнопрестъпници и фашисти да бъдат разстреляни, заедно с главните престъпници в момента, в който бъдат хванати\". \nВ края на изказването си Жаблянов предложи с едноминутно мълчание да бъдат почетени и жертвите на борбата с фашизма. Караянчева скочи, че денят е за почит на жертвите на комунизма, и му изключи микрофона. След това обяви минута мълчание за жертвите на комунизма. Всички депутати станаха на крака. \nСамо социалистът Александър Симов напусна залата. Той заяви, че не може да участва в \"цинично изискан ритуал\" и че разделението в обществото по тази тема ще продължи, докато освен жертвите на комунизма, не се почитат и жертвите, дадени от комунистите срещу фашизма. \nКолегата му Славчо Велков пък прекара целия ден с черни ръкавици. \"Дойдох с тях, понеже бях обвинен в пленарната зала, че ръцете ми били опръскани с кръв до лактите. Това е моят знак на протест. Никого не съм клал\", обясни той.   \n", "date": "2018.02.02", "title": "Жертвите на фашизма и на комунизма пак скараха депутатите"}
{"url": "http://www.duma.bg/node/160109", "text": "Фокусирането върху оставката на Ангел Антонов ще ни отклони от важния разговор на това уродливо явление наречено НСО. Това е една беззаконна служба, която трябва да се закрие. Това заяви бившият ни посланик в НАТО и ексслужебен министър на отбраната Бойко Ноев в телевизионно интервю. Той коментира гласуваната в сряда от правителството оставка на директора на Националната служба за охрана Ангел Антонов и изпращането му като генерален консул в Санкт Петербург.  \nНоев призова президента Румен Радев да направи ревизия на НСО, която \"не трябва да бъде колко лева има от единия в другия джоб, а да възстанови как е възлагана охраната на едно или друго лице\". Дипломатът смята, че президентът отхвърля отговорността си върху НСО, парламентът и правителството - също. \"Получаваме служба, която разполага с огромен властови ресурс. Тази безконтролност е много опасна\", констатира той. Според Ноев ненаситният апетит на политическата класа за привилегии и да бъде обгрижвана води до злоупотреби в НСО. \nБившият министър е убеден, че службата харчи пари безконтролно. Бюджетът на НСО е 40 млн. лв. и в нея работят 1200 офицери, а отрядът за борба с тероризма разполага с много по-малко хора и 10 пъти по-малък бюджет, направи сравнение Ноев. Той призова за \"морален преглед\" в НСО. \"Там работят много големи професионалисти, които извършват дейности на портиери, шофьори, сервитьори и камериерки. Когато системата е порочна, когото и да поставите за началник, той пак ще стане жертва на тези пороци\", предупреди експертът.   \n", "date": "2018.02.02", "title": "Бойко Ноев: НСО е уродлива и трябва да се закрие"}
{"url": "http://www.duma.bg/node/160108", "text": "За първи път ще бъде създадена информационна система, която ще следи движението на лекарствените продукти. Това стана ясно на блиц в парламентарната комисия по здравеопазване. На заседанието депутатите единодушно приеха промените в Закона за лекарствените продукти в хуманната медицина. Целта им е ограничаване на паралелния износ на лекарства, за да не бъдат допуснати липси на българския пазар. Изпълнителната агенция по лекарствата вече ще може да издава забрана или ограничаване на износа на недостатъчни или липсващи за българските пациенти медикаменти. При извършване на нерегламентирана търговия с лекарства, включени в ограничителния списък, глобата за търговците на дребно е от 10 хил. до 20 хил. лв. при първо нарушение и от 25 хил. до 35 хил. лв. при повторно. За търговците на едро имуществената санкция е от 10 хил. до 25 хил. лв., а при повторно нарушение ще бъде отнето разрешението за търговия на едро със заповед на ИАЛ. За всеки, който извърши износ на лекарства в нарушение със закона, е предвидена имуществена санкция в размер от 50 хил. до 100 хил. лв. \nНа въпрос за дълговете на болниците Ананиев съобщи, че към 30 ноември 2017 г. задълженията на държавните болници са 439 млн. лв. Спрямо края на 2016 г. нарастването на задълженията е с 22 млн. лв. Най-голям дял в общите задължения имат едноличните акционерни дружества - 245 млн. лв. Просрочените задължения на всички болници с над 50% държавно участие е 157 млн. лв., което със 7 млн. лв. повече от 2016 г. Към края на 2017 г. общите задължения на общинските болници възлизат на 98 млн. лв., което е с  6 млн. лв. повече от 2016 г. Просрочията възлизат на 43 млн. лв., което е с 1 млн. лв. повече спрямо 2016 г.   \n", "date": "2018.02.02", "title": "Създават още една информационна система в здравеопазването "}
{"url": "http://www.duma.bg/node/160110", "text": "Председателят на ВМРО Красимир Каракачанов предлага референдум срещу гей браковете и джендър понятията в образователната и правната система на България. В позиция до медиите вицепремиерът и военен министър казва, че тези въпроси трябва да бъдат цялостно решени и т.нар. Истанбулска конвенция е само повод за допитване до народа. Тя не може да бъде единствена тема на референдум, който касае бъдещето на моралната, правната и религиозната и националната идентичност на България, посочва той. \nКаракачанов смята, че формулировката на въпроса на БСП \"Против ли сте ратификацията на т.нар. Истанбулска конвенция?\" може да бъде оспорена в Конституционния съд, тъй като за легитимно юридически заглавие се смята официалното, а именно - Конвенцията на съвета на Европа за превенция и борба с насилието над жени и домашното насилие. Самият въпрос е прекалено детайлен и няма да има правни последици за българското законодателство извън обхвата на Истанбулската конвенция, допълва той. \nВицепремиерът предлага референдум по три въпроса: Съгласни ли сте с въвеждането на трети пол, социален пол и джендър идентичност в българското законодателство?; Съгласни ли сте да се въведе джендър обучение в българската образователна система?; Съгласни ли сте с признаването на еднополови бракове в България? \nСъпредседателят на \"Обединени патриоти\" призовава председателите на парламентарно представените партии да започнат консултации по предложението му.   \n", "date": "2018.02.02", "title": "Каракачанов иска референдум срещу гей браковете и джендър понятията"}
{"url": "http://www.duma.bg/node/160060", "text": "СВЕТОВЕН ДЕН НА ВЛАЖНИТЕ ЗОНИ И ВОДОЛЮБИВИТЕ ПТИЦИ. На тази дата през 1971 г. в иранския гр. Рамсар е подписана Конвенцията за влажните зони. От 1997 г. денят се чества официално в световен мащаб. България е осмата държава, присъединила се през 1976 г. към конвенцията. Страната ни има десет влажни зони с международно значение. ПЕТЛЬОВДЕН. С този празник се отбелязва спасението, оцеляването и съхраняването на мъжката сила. На него народът ни отдава чест и възхвала на мъжката челяд, на която се се крепили семейството и мирът. Основна традиция на този ден е да се заколи петел във всяка къща, в която има момченца, а където са само момиченца - за курбан отива някоя ярка. Къща без петел не бива - ще запустее. 1894 - В ЯМБОЛ СЕ РАЖДА ЖОРЖ ПАПАЗОВ, ХУДОЖНИК И ПИСАТЕЛ (УМИРА 1972 Г.). Завършва висше образование в Прага, а от 1924 г. до края на живота си живее и работи във Франция. Най-известните му творби са \"Пейзаж от Чехия\", \"Морето\", \"Гладиатори\" и др. От 1952 г. художествената галерия в Ямбол носи неговото име. 1907 - УМИРА ДМИТРИЙ МЕНДЕЛЕЕВ, РУСКИ ХИМИК (Р. 1834 Г.). Член на Лондонското кралско дружество, на академиите на науките в Рим, Париж, Берлин и др. Най-голямото му откритие е периодичният закон за химичните елементи, в негова чест периодичната таблица носи името Менделеева. На него е кръстен 101-вият елемент в нея - менделеевий. 1943 - ЗАВЪРШВА НАЙ-ТЕЖКАТА БИТКА ВЪВ ВТОРАТА СВЕТОВНА ВОЙНА - СТАЛИНГРАДСКАТА. Съветската армия побеждава силите на фашистка Германия и нейните съюзници. Според съветското военно командване евентуална загуба на Сталинград (дн. Волгоград) ще доведе до прекъсване на преките комуникации на Москва с Кавказ и на достъпа до каспийския нефт. Сталинградската битка е един от повратните моменти в хода на Втората световна война, ключов фактор за победата над Третия райх. Силите на Тристранния пакт (Германия, Италия, Япония) губят около една четвърт от личния си състав. 1976 - УМИРА ЗЛАТЮ БОЯДЖИЕВ, ХУДОЖНИК (Р. 1903 Г.). Един от най-самобитните български художници на ХХ в. След парализа на дясната ръка започва да рисува с лявата, с нов стил и изразни средства. Сред по-известните му картини са \"Село Брезово\", \"На трапезата\", \"Две сватби\" и др. 2010 - УМИРА КАРАНДАШ, КАРИКАТУРИСТ (Р. 1924 Г.). Истинското му име е Цветан Иванов Цеков. Ученик на Илия Бешков. Завършва живопис при проф. Дечко Узунов. Установява автентичните числа на Леонардо, с които геният оразмерява всичко в пространството на \"Тайната вечеря\" и над 20 разновидности на перспективата в картината. Един от основателите на в. \"Стършел\", където работи повече от 40 години.   \n", "date": "2018.02.02", "title": "Датата"}
{"url": "http://www.duma.bg/node/160111", "text": "Софийската градска прокуратура образува досъдебно производство по сигнал за злоупотреби с пари на настоятелството на Софийската математическа гимназия. Това е видно от отговор на прокуратурата до Станислав Бояджиев - родител на ученик, който е сред подалите сигнал за злоупотреби и кражби в настоятелството на гимназията, съобщи вчера OFFNews. Както ДУМА писа, 12 родители сезираха миналата година главния прокурор Цацаров за възможни злоупотреби от страна на настоятелството с пари, събирани от учениците.     \nОпасенията са се породили, когато се разбрало, че суми, събирани от родителите за участие на 100-тина ученици в математическо състезание в Созопол - без да им се даде документ, че са внесли по 273 лв. на дете за нощувките и храненето, са били отчетени като разходи на настоятелството и са били осребрени от бюджета му. Хотелът \"Спартак\" в Созопол пращал фактурите на името на настоятелството. Бюджетът му - около 1 млн. лв. годишно, се формира от таксите за съботно-неделни курсове по математика. Родителите подозират, че събираните суми надхвърлят направените разходи за участието на децата в състезанията.  \nВ отговора си от прокуратурата пишат, че е била извършена проверка от полицейски органи от СДВР и след нея прокуратурата е образувала досъдебно производство за това, че от септември 2013 г. до септември 2016 г. \"при условията на продължавано престъпление две длъжностни лица - член на Съвета на настоятелите и председател на Контролния съвет на Съвета на настоятелите на СМГ - са използвали своето служебно положение, за да набавят за себе си противозаконна облага - парична сума в общ размер на около 22 600 лв., цитират от OFFnews. Прокуратурата уточнява, че проверяваното деяние е престъпление по чл. 283 във връзка с чл. 26, ал. 1 от Наказателния кодекс. Ако бъде доказано престъпление, виновните може да бъдат осъдени на 3 години затвор. \nПрипомняме, че миналата година тогавашният директор на СМГ Антони Стоянов сезира за пореден път МОН за нарушения и игри със събирани такси за друго математическо състезание - \"Европейско кенгуру\". Оказа се, че комисията за състезанието е в самото МОН. Стоянов уволни учителката Тодорова от СМГ, която е участвала в комисията в МОН в ущърб на гимназията. Тя се оказа член на настоятелството на СМГ. Тогава се разбра и за незаконната практика парите от курсове в СМГ да се събират в настоятелството. Министър Красимир Вълчев сам обяви, че е неправомерно парите от курсове да влизат в настоятелството и че таксите трябва да влизат в училищното счетоводство. След серия протести \"за\" Стоянов и организирани от членове на настоятелството акции против него той все пак бе уволнен от регионалното управление на МОН дни преди началото на учебната година. Антони Стоянов обжалва уволнението си в съда.         \n", "date": "2018.02.02", "title": " Прокуратурата разследва престъпление в настоятелството на СМГ "}
{"url": "http://www.duma.bg/node/160061", "text": "В бр. 240 на ДУМА от декември м.г. прочетох статията на Никола Статков \"Умници или дебили са българите?\" Впечатли ме силно и ми хареса мнението на автора. Най-после в печата да срещна нещо много умно, за разлика от многото лъжи и измислици, а и казано от някои \"умници\" по радиото. Като пенсионер, ограничен по физически причини, се движа сравнително малко и контактувам с по-малко хора. Силно ме впечатляват обаче лошите отношения между хората, психическата им деградация и често срещаната агресия, дори при по-възрастни хора, стигаща до желание за бой. Естествено Иво Христов, срещу когото се изляха какви ли не обиди и укори, контактува с поне 5000 души, тъй като е и депутат. Неговото обобщение е напълно правилно. Дори той е употребил милата дума \"дебили\". Аз бих ги нарекла \"откачалки\". \nПредвид почти 40-годишния ми педагогически стаж у нас и в чужбина, претендирам, че познавам много добре психиката на деца и възрастни. Доставя ми удоволствие да наблюдавам и изучавам човешката природа. Естествено, че чета много. (То сега май живеем само с духовна храна!) \n50 години членувам в БСП. Останах трогната, когато за рождения ми ден - 29.ІХ., бях поздравена от \"Позитано\" 20. Благодаря много!!! \nАко имате възможност, поздравете автора на статията Никола Статков. Малко са вече мислещите хора. Може би искам прекалено много, но бих желала да предадете поздрави на доблестния и честен Иво Христов. Надявам се, че и на двамата ще бъде интересно да чуят мнението на един физик и математик. \nХиляди поздрави и благодарности.   \n", "date": "2018.02.02", "title": " Отзвук"}
{"url": "http://www.duma.bg/node/160062", "text": "Познавам Станимир Тодоров Христов от юношеските му години. Тогава не допусках, че той ще стане художник и ще се занимава с керамика. Следях развитието му в завода за фаянсови плочки \"Хан Аспарух\" в Исперих, където беше художник-декоратор и художник-проектант. Беше член на ателието на младия художник. Имаше изложби с негови творби в столицата. Вдъхваше бъдеще със своето умение. Преди години заводът за фаянсови плочки организира единствения за онова време пленер по керамика и по тази идея Станимир се бе запалил много. На пленера видяхме синтез между изкуствата в масовото производство на фаянсови изделия, сувенири, декоративни пана, сервизи, статуетки... Неговите творчески търсения продължиха и след това. Художникът-керамик се стремеше да създава дизайн с естетично преосмисляне на жизнената среда. Станимир се опитваше да разгърне своите творчески възможности и успяваше. \nПреживя обаче една нелепа случайност през 1994 г., която го лиши от пръстите на лявата му ръка. Не се предаде, въпреки големите трудности. Невероятни изпитания преодоляваше този упорит и всеотдаен човек. И сега той продължава да работи в своето ателие с подкова над вратата, въпреки че скоро навърши 64 години. Само той знае колко труд и мъжество са били необходими, за да извае само с една ръка керамични изделия, в които се претворява красотата. Когато ги види, човек си мисли, че те могат да имат само една мяра - човешката вяра и стремеж към хубавото. \nЛюбим девиз на Станимир е: \"Това, което не ме убива, ме прави по-силен!\" Тази философска мъдрост му дава сили и той обича да споделя, че трябва да бъдеш постоянен към това, което правиш. Ангел НИКОЛОВ, \nгр. Исперих \n    \n", "date": "2018.02.02", "title": "Художник от Исперих вае с една ръка "}
{"url": "http://www.duma.bg/node/160063", "text": "Във връзка с годишнината на 10 ноември от свалянето на първия партиен ръководител - генерален секретар на БКП и председател на Държавния съвет на НРБ Тодор Живков в някои вестници поместиха похвални слова: \"Вождът, синът на народа, бай Тошо\" - обичан и мразен, \"Цар Тодор\". На някои демократи у нас обаче не им харесва това и продължават да се ровят в костите на др. Тодор Живков, продължават да смущават неговия вечен сън! Бил диктатор! \nДнес негови поклонници го описват като \"успешен и добър политик и държавник\". Че това е самата истина, ако не беше такъв, как би управлявал партията и държавата 33 години? Дори сегашният ни министър-председател Бойко Борисов признателно казва, че Тодор Живков е \"Колос в българската история\".  \nНека да се замислим днес над въпроса диктатор ли е Бойко Борисов като министър-председател на Република България? В една държава, която е парламентарна република, нито президентът, нито министър-председателят могат да бъдат диктатори, дори да им се иска това. Диктатори може да има само в монархически и кралски страни или в страни, където е извършен военен преврат и то за кратко време. \nДруг е въпросът за ПП ГЕРБ. Там председателят е избран единодушно, или с голям процент представители на конгреса на партията. Като такъв той - председателят \"коли и беси\". Тук той може да се изяви като политически диктатор, трябва да внимава, че зад него стои \"Ястребът\" Цв. Цв., който духа във врата му и не е чудно някога да го издуха... \n    \n", "date": "2018.02.02", "title": " Нашият първи..."}
{"url": "http://www.duma.bg/node/160092", "text": "- Аз ли съм толкова проста, премиерът ли се изказва прекалено на високо ниво... не знам за вас, ама срам ме е, че много често не ми става ясно какво иска да каже премиерът.  \n- Давос в кои Национален парк е?! Предполагам лифтовете не са на кипърски безработен инвеститор... Туй популизма, докато си уреждаш банковите въпроси в Лихтенщайн, чия идея е на ПР Бъчварова ли!?  \n- Боко не е толкова тъп, колкото се опитва да се докара. Играе го чаровен застраващ глупак, но е с двата крака в капана на Цеко и ПИБ, щом така лобира за \"лифтче\". То и на децата стана ясно, че тоя Георгиус, дето се води по документи, че половин България е негова, трябва да си продаде хотелите и апартаментите, щото иначе ПИП става КТБ две. Лошо е като сториш без мярка, това се направи в София, по морето и в Банско, какво се получи - в София мръсотия до шия, по морето нискотарифни туристи, в Банско няма сняг, лятото е мъртъв град, а зимата има две-три силни седмици. И всичко това е защото го направиха грозно и без мярка! \n- Чудя се за какви неща се хаби енергията на електората? За разни лифтове, лъвчета и др \"полезни\" неща.Защо никой прави протести за цената на тока, водата, парното, горивата, храната и т.н.? Толкова ли забогатя българина че вече тези нещица не го вълнуват, а най важното е две лъвчета къде ще отидат? Медиите бълват постоянно за протести за какво ли не, а за жизнено важните неща от които зависи физическото ни оцеляване, мърчание! Въздухът бил мръсен! Абе джанъм, много хора се хранят от контейнерите за смет, други дори да работят не взимат редовно заплати, трети не могат да си платят основни неща от първа необходимост. А те!?, лъвчета, лифтчета, ФПЧ и прочие глупости. Отклоняване на общественото внимание от жизнено важни нещица! Млади хора умират поради бюрократични процедури, деца пребиват и ограбват по улиците! А ние лъвчетата, та лъвчетата! Жалко! \n- Боко безумний. Давос е на 1600 м надморска височина, а не на 900. Там не се налага изсичане на огромно количество гора, защото пистите са над пояса с гората. Освен това в зимата е по-дълга и лифтовете и пистите имат много по-голяма използваемост.  \n- \"Ето сега в Давос броя, броя, броя, броя - няма баир без 10 лифта.\" - посмали манго! Хубаво ли брои по \"баирчетата\"? да не се окаже после, че и до десет да броиш не можеш, м?  \n- За какво трябваше да биеш път до Давос за да научиш броя на лифтовете - за тази информация си има интернет? Добре, че не е бил двуцифрен, че не може да броиш дотолкова...  \n- Франиция - Крал Слънце \nБългария - Слънце Крадец \nИздрел - от пустиня - градина \nБългария - от градина - пустиня \nШвейцария - от голи баири - ски курорт \nБългария - от вековни гори - зимен бардак \n-  Не виждам в какво упреквате Бойко Борисов. Че кой друг да бъде министър-председател в такава държава, където един куп институции не могат да се разберат та трябва министър-председателят да се занивама с две лъвчета? \n- Каква е тази пародия на държава в която премиерът трябва да решава подобни казуси пропускайки 5-6 административни нива? Всички държавни институции в тотрален колапс въпреки огромната армия от държавни служители и не могат да решат елементарни казуси. Решават се само въпросите които по една или друга причина стигнат до медиите и станат публични.  \n- На всеки средноинтелигентен гражданин на Републиката му е ясно, че това е поза...! Една от любимите на Борисов. Всички медии си умират да ни занимават, как Борисов геройски решава и се справя с тежки проблеми. Естествено, подобни проблеми не са нито сериозни, нито тежки. Просто са много добри за медиен пи-ар. Всеки проблем, който е придобил медийна известност се разрешава с личното разпореждане и намеса на Борисов. Иначе, няма как...!    \n", "date": "2018.02.02", "title": "Наз@ем от мреж@та"}
{"url": "http://www.duma.bg/node/160095", "text": "Вече е ясен новият Обществен съвет на Българската национална телевизия. От медията се похвалиха, че \"девет значими личности\" са приели да следят за плурализма на мненията. \"Общественият съвет е независим консултативен орган, който подпомага изпълнението на обществените функции на БНТ. Неговите членове наблюдават баланса на различните гледни точки и интереси в програмите на националната телевизия и съдействат за налагане на българската културна идентичност и език. Съветът може да обсъжда и предлага идеи за предавания, свързани с обществения характер на медията\", припомнят от БНТ. \nЗа шеф на обществения съвет е избран проф. Боян Биолчев, който бе ректор на СУ \"Св. Климент Охридски\" между 1999 г. и 2007 г. Зам.-председател ще бъде джаз певицата Хилда Казасян. \nОсвен тях в групата попадат социалният антрополог доц. Харалан Александров, бившата външна министърка Гергана Паси, която БНТ представя и като общественик. Писателката Теодора Димова и олимпийската и световна медалистка по кану-каяк Ваня Гешева също влизат в съвета. Групата се допълва от Мартин Захариев, който в момента е изпълнителен директор на Сдружение \"Национален борд по туризъм\". Блогърът Иван Стамболов-Сула и преводачът Иван Киров-Тоби са последните две имена, на които се е спрял новият генерален директор на БНТ Константин Каменаров. \n\"Благодаря на всеки от вас за приетата покана и за ангажимента заедно да отстояваме смисъла на обществената телевизия. Ръководството на БНТ разчита на активния диалог с членовете на Обществения съвет, водени от стремежа да бъдем конкурентна телевизия по отношение на общественото влияние. Предстои ни много работа и вярвам, че заедно ще бъдем част от положителната промяна на БНТ\", заяви след избора си шефът на националната телевизия. \nВ социалните мрежи членът на СЕМ Иво Атанасов се възмути, че изборът е скандален. Според него в съвета няма нито един представител на лявото пространство, което повдига въпроса как тези хора ще отстояват обществения смисъл на БНТ. \"Новото ръководство на БНТ не е толкова глупаво и сигурно си дава сметка, че при съотношение 7:0 в полза на център-дясно в обществения съвет той няма как поне що-годе обективно да оценява баланса на гледните точки в предаванията. Тъкмо затова този съвет звучи като подигравка към идеите и убежденията на голяма част от обществото. Десните сякаш искат да кажат: \"Ще се гаврим, колкото си искаме, нищо не можете да ни направите!\" Всъщност, не сякаш\", написа Атанасов. Той няма усещането, че членовете на новия обществен съвет в БНТ ще разграничават работата си от политическите си пристрастия. \n\"Не държа в Общественият съвет на БНТ да има представители от БСП, защото ми е ясно, че става въпрос за структура, в която влизат не хора от партиите, а наложили се в професионален и обществен аспект личности, които да задават различни посоки в телевизията, да са полезни съветници там. Неприемливото за мен е, че в него няма нито един човек с леви идеи. Същевременно в него са хора като блогъра Иван Стамболов-Сула, талантлив човек, но крайно десен в политически аспект\", коментира пред \"Фрогнюз\" и депутатът от БСП Александър Симов. Според него съветът не е представителен и е необходимо да бъдат обяснени мотивите за създаването му. \"БНТ се издържа с парите на всички данъкоплатци, а голяма част от тях са с ляво политическо мислене. Те не са представени в този обществен съвет, което го прави категорично нелегитимен\", добави Симов.   \n", "date": "2018.02.02", "title": "Каменаров нареди новия Обществен съвет на БНТ "}
{"url": "http://www.duma.bg/node/160094", "text": "Първият по рода си Световен ден на чистенето ще е на 15 септември тази година, обявиха от БТВ. Представители на медията участваха на международен форум в Талин, където бяха отличени от световната организация Let's Do It World за дейността на доброволците, включили се в \"Да изчистим България заедно\". \nНад 200 представители от близо 90 страни се събраха в естонската столица за конференцията \"Чист свят\". Бяха споделени добри практики и опит от провеждането на кампании за елиминиране на отпадъка в своите страни. Събитието поставя начало на организирането на първия Световен ден на чистенето, провеждан някога на планетата, уточняват от БТВ. \n \"Толкова е вдъхновяващо да виждам как действията на шепа хора, бързо набират скорост и влияят на десетки милиони по света. Вече 116 държави са потвърдили участието си в Световния ден на чистенето и над 20 милиона души са включени като доброволци в локални акции на всички континенти\", доволна бе Ева Тууверк от Let's Do It World. \n\"Миналата есен участниците на най-мащабната доброволческа инициатива в България направиха чисти 3582 места. Цифрата е двойно по-голяма от досегашния рекорд, записан през 2015 г. в кампанията на БТВ. В депата бяха извозени 3788 тона отпадъци по данни от Министерството на околната среда и водите, а общо 305 401 души излязоха в деня на голямото почистване, за да докажат, че България е един отбор\", отчитат екорезултата от БТВ.  \n    \n", "date": "2018.02.02", "title": "15 септември 2018 г. ще е Ден на световно чистене"}
{"url": "http://www.duma.bg/node/160093", "text": "Смолян се сдоби с нов вестник, след като преди дни от печат излезе първият брой на \"Здравец\". Изданието ще е посветено на литературата, изкуството и културата, съобщава БНР. Вестникът е на Клуба на дейците на културата в областния град и е своеобразен наследник на познатото приложение на в. \"Родопски вести\". Инициатор е писателят Светозар Казанджиев. \n\"Здравец\" ще е трибуна на интелигенцията в Смолян, на умните и талантливи млади и не толкова млади хора, които приемат, че истината е свещена. Новият вестник ще е за хората, които имат какво да споделят със своите съграждани. Които пишат по-вълнуващата част от биографията на Смолян\", обещават издателите. \nНадеждите са вестникът да насърчи младите към проявите на Клуба на дейците на културата, както и да подскаже на бизнеса, че духовното и материалното са неотделими. От редакцията обясниха, че започват да издават с 4 страници. Екипът е наясно, че ще бъде трудно да се издава вестник, но има идеи да увеличат обема на изданието. \n    \n", "date": "2018.02.02", "title": "Вестник \"Здравец\" тръгва в Смолян"}
{"url": "http://www.duma.bg/node/160112", "text": "Общините, в които е имало сигнали за злоупотреби на кметове и управляващи, вече са на мушката на прокуратурата. Говорителят на държавното обвинение Румяна Арнаудова обяви, че е подготвен списък с населени места, в които има подобни нарушения. При доказателства, че кметът пречи или може да влияе на свидетелите, прокуратурата ще иска отстраняването му от длъжност. Съвсем скоро ще се видим в друг град, закани се тя от гр. Септември. Първата от поредицата акции бе срещу местния кмет от ГЕРБ Марин Рачев. \nШефът на спецпрокуратурата Иван Гешев подчерта, че \"хубавото време\" за местната власт е свършило. Няма да позволим отделни населени места да се вземат на \"концесия\" в полза на родословното дърво на определени длъжностни лица, обеща той.   \n", "date": "2018.02.02", "title": "Прокуратурата подкарва общините по списък  "}
{"url": "http://www.duma.bg/node/160107", "text": "Депутатите от \"БСП за България\" ще поискат парламентът да възложи на Сметната палата да извърши одит на допълнителните разходи и трансфери по бюджетите на първостепенните разпоредители. Става въпрос за постановленията на МС от 10 май м.г. до 31 януари 2018 г. Това обяви вчера проф. Румен Гечев от БСП. \"Винаги сме настоявали да се спазват Конституцията и законите на страната. Има Закон за бюджета и във всяка цивилизована държава той се изпълнява стриктно\", посочи той. Социалистите смятат, че правителството на Борисов го е нарушило с разпределението на пари в края на миналата и в началото тази година. \nГечев подчерта, че във всяка демократична държава парламентът е институцията, която утвърждава бюджета, прави го в закон и той трябва да бъде изпълняван стриктно. Никакви премиери и отделни министри не могат да преформатират бюджета, да преразпределят средства, които са в нарушения с принципите и духа на Закона за бюджета, категоричен е той. Гечев призова управляващите да престанат да правят комбинации в основния финансов план на държавата, като задържат разходите до края на годината. \"През ноември и декември 2017 г. разпределиха стотици милиони левове. Цяла година ни проглушават за излишъци в бюджета, защото няколко години вече не харчат 2,5 млрд. лева капиталови разходи. Задържат огромни средства, стотици милиони, с които лишават малките и средни фирми от финансов ресурс. Тези пари не влизат в икономиката. На тъмно, в края на годината, изведнъж си ги разпределят, след като цяла година са отчитали псевдобюджетни излишъци\", обясни Гечев. Според него правителството прави същото и тази година - с двустранни срещи между премиера и представители на МВР и други, при които отпускат стотици милиони, без санкцията на НС, в нарушение на Конституцията. \"Къде са парите? Харчат ли се? Управляващите мамят обществото. Залагат капиталови разходи от 2,5 млрд. лв. и ги харчат с Дядо Мраз и Дядо Коледа на 31 декември? Кой им е разрешил? Бюджетът не им дава такива права\", възмути се депутатът.  \nИскаме обект на одита на Сметната палата да бъдат именно тези постановления на МС, които утвърждават разходи извън определените в държавния бюджет, уточни зам.-председателят на ПГ \"БСП за България\" Жельо Бойчев. \"Изпаднахме в абсурдната ситуация управляващото мнозинство при одобрението на държавния бюджет за тази година да не приеме нито едно предложение на БСП. А буквално от 2 януари премиерът да изпълни всички наши предложения, само че без да са разписани в бюджета\", коментира Бойчев. По груби изчисления ставало въпрос за раздадени близо 2 млрд. лева. \nВ бюджета няма разписани 100 млн. лева за сектор \"Сигурност\" и не са приети предложенията на опозицията, а премиерът еднолично решава да дофинансира сектора, обясни Бойчев. Той припомни исканията на БСП за повече пари за учени, които бяха дадени с решение на МС, едва след като БАН развя черни знамена. \"Намериха се още пари и за Софийския университет, и за църквите. Това бяха наши предложения, но бяха отхвърлени при дебатите в пленарната зала. Само месец след това сумите бяха осигурени от МС. Случващото се обезсмисля ролята на парламента като орган, който обсъжда и приема бюджета\", категоричен е Бойчев.   \n", "date": "2018.02.02", "title": "БСП иска Сметната палата да провери как Борисов харчи бюджета  "}
{"url": "http://www.duma.bg/node/160096", "text": "Увеличение на сигнали, алармиращи за трудова експлоатация, се регистрира все по-често, алармират експерти. За миналата година на Националната телефонна линия за борба с трафика на хора са постъпили над 500 обаждания от българи от страната и чужбина. Над 200 от тях са за сексуална и трудова експлоатация, злоупотреба с лични данни, сигнали за некоректни работодатели и други високорискови ситуации. Зачестяват обажданията, свързани с обяви за работа в чужбина, както и за проверка на обява за работа, намерена в интернет, която съдържа подозрителна информация. \nНа телефон 0800 20 100 се приемат сигнали и дават информация за превенция на риска от попадане в експлоатация. Това става вече втора година, съобщиха от фондация A21. Линията е  безплатна за страната - денонощна и анонимна.   \n", "date": "2018.02.02", "title": "Увеличават се случаите на трудова експлоатация"}
{"url": "http://www.duma.bg/node/160070", "text": "Нарочно не гледах предаването \"История бг\" по БНТ за лагера \"Белене\" и не слушах вчера изстъпленията по повод на Народния съд. Реших да пощадя нервите и чувствата си. Защото знаех кои какво ще говорят. И се оказа, че правилно съм постъпил. Но какво се е случило в предаването научих от статията \"Вакханалията \"История бг\" от Христо Георгиев, публикувана в рубриката \"Черно на бяло\" на ДУМА. Точно и убедително авторът разкрива реалността за лагерите, кои и колко хора са били въдворени в тях. Но силата на публикацията е в разкриването на истината за концлагерите преди 9 септември 1944 г. и за жестокостите, които са се вършили в тях с политическите противници на монархическия режим. Предлагам на МОН да я включи в учебната програма за Х клас. Но едва ли ще стане, защото тя ще запари на \"специалистите\" като жив въглен.  \nТова, което се върши от МОН около програмата, аз наричам безчестие и безсрамие. Защото всички те са живели по време на социализма, изучили са се, работили по специалността си, публикували са научни и публицистични трудове, хабилитирали са се, придобили са жилища. При това почти всички са деца и внуци на комунистически ръководители и активисти. Парламентарната група на ГЕРБ и правителството са пълни с такива. Защо не се откажат от всичко придобито през социализма и да се върнат да учат в І клас, за да изучат комунизма и да усвоят \"евроатлантическите ценности\". \nУпорството, с което МОН и депутатите на ГЕРБ защитават и налагат нелепостите, неверните твърдения, хиперболизацията на негативите и изопаченията, ме навежда на мисълта, че всичко се командва някъде отвън и нашият слугинаж само изпълнява. И се командва отвън така категорично и безусловно, че \"няма мърдане\", както премиерът Борисов нареди със SMS на своите депутати. Целта е с повтаряне на изопачения и неистини да бъде заличена всякаква памет за реалното ни минало - и преди, и след 1944 г. Менторите, които стоят зад тази маневра, много добре знаят какво е било и знаят, че хората съзнават това. Атаката е насочена към младите, които могат да бъдат манипулирани.  \nНо чиста ли е съвестта на тези, които ни налагат сега чужди ценности, след като концлагерите започват още от индианските резервати в САЩ, а началото на лагерите на смъртта слагат... англичаните. Първите концентрационни лагери в познатия вид са създадени от тях по време на Втората англо-бурска война (1899-1902). Тя се води от Британската империя срещу холандски и английски заселници в Южна Африка, образували Южноафриканската република и Оранжевата свободна държава. На страната на бурите са участвали и българи, живеещи там по това време. Тогава британското командване създава първите оградени лагери не само за пленени войници, но и за местното мирно население. Лагерите са в Кейптаун в ЮАР и в Блумфонтейн в Оранжевата република. Особено тежки са условията в лагера в Блумфонтейн, създаден през 1900 г. - паянтови дървени бараки с тенекиени покриви или брезентови палатки, оградени с бодлив тел и силна охрана. Горещината вътре е нетърпима, пламва епидемия от тиф заради замърсената вода и храна. Умират близо 20 000 души (с тези в Кейптаун) и почти всички жени. В сраженията с англичаните падат три пъти по-малко бойци - 5700 в боевете и още 2000 войници и офицери умират от раните си. \nПодобни лагери са създадени на о. Текери в Гърция, в които са заточени български войници, пленени по време на Междусъюзническата война (1913). По гръцки сведения те са около 7000 души, но се смята, че са повече. В лагери са вкарвани и цивилни мъже от близките до Солун села с българско население. \nКонцентрационните лагери в Русия са открити след Октомврийската революция и са творение на Лев Троцки, Яков Свердлов, Григорий Зиновиев, Николай Бухарин, Михаил Кедров. По предложение на Свердлов правителството на В.И.Ленин приема постановление за създаване на малки концентрационни лагери, най-вече в пограничните градове, за да се попречи на престъпниците да бягат в чужбина. Тези лагери след това се превръщат в машини за унищожение: на царски офицери, свещеници, дворяни, селяни, най-вече на руската интелигенция.  \nВсеки от новите управници започва да създава своя ЧК (\"чрезвичайна\" - извънредна комисия) и свои лагери, в които се вкарват хора без съд и присъда. Свердлов е имал 16 свои лагера, Лев Троцки по негов пример също учредява своя ЧК и собствен трибунал. Михаил Кедров (Мойсей Цедербаум) създава лагерите в Архангелска, Вологданска и Вятска губерния, и в Карелия.  Поручик Михаил Тухачевски, бъдещият най-млад съветски маршал, унищожава 2,5 милиона селяни, потушавайки жестоко на въстанието в Тамбовска губерния и открива първия в Русия лагер за жени. Умират почти всички - първо бебетата, след това децата и жените. Такъв женски лагер бе създаден и в България - \"Св. Никола\" (1943). Когато Сталин се утвърждава като ръководител на Съветска Русия, превръща лагерите в трудова повинност. Разстрелите и инквизициите са прекратени, лагерите стават най-дисциплинираната и най-продуктивната полувоенна сила във възстановяването и развитието на Съветска Русия. Те построяват новия град Комсомолск на Амур, гр. Магадан, Беломорския канал и много други важни обекти - около 10 000 предприятия до 1941 г. Много лагерници са наградени с трудови отличия или са им намалени сроковете на наказанията. \nЧиста проба концентрационни лагери са и индианските резервати в САЩ и Канада. Заселниците в САЩ - най-авантюристична и престъпна паплач от Европа, през ХVІ и ХVІІ век изтребиха половината от коренните индиански жители, заграбиха земята им и \"добрият голям бял баща от Вашингтон\" ги натика в резервати, излизане от които можеше само с куршум в гърба. От 50 милиона местни жители и собственици на земята (наричани с презрителното име \"туземци\"), сега са останали само малко над 500 000 в САЩ и около 200 000 в Канада. При по-свободен режим те пак живеят в резервати. И сега този \"голям бял баща от Уошингтън\", британският Джон Бул и Кленовият лист от Канада ще ни дават уроци по морал и справедливост! Чрез Сорос \"Америка за България. Правилно каза един чуждестранен приятел на България: ще се оправите, когато изгоните Сорос и американския посланик. Скоро няма как да стане, след като машината на ГЕРБ за фалшифициране на всичко - от изборите през миналото до днешната реалност, работи безотказно. Но знаете ли, че още Карл Маркс е казал: доминирането на експлоататорските групи над другите е поради нежеланието на мнозинството да се организира за политически цели, т.е . да промени \"статуквото\". \n    \n", "date": "2018.02.02", "title": " Концлагерите са измислени от англичаните  "}
{"url": "http://www.duma.bg/node/160065", "text": "След години чакане най-сетне три научни проекта за изграждане на центрове за върхови постижения ще бъдат финансирани от оперативната програма \"Наука и образование за интелигентен растеж 2014-2020\" (ОПНОИР). Те са одобрени от изпълнителната агенция към министър Красимир Вълчев, която управлява програмата. Това се случва фактически на петата година от нейното начало след множество перипетии в МОН, започнали с куп нарушения през 2016 г. при министър Меглена Кунева, които бяха установени от одит на Европейската комисия.  \nЗабавянето след това продължи \nвече при министър Вълчев заради проблемите с подбора на оценители, за които ДУМА писа много пъти подробно. При служебния министър Николай Денков бе обявен международен конкурс за висококомпетентни в науката оценители, а не подбрани от частна фирма и при крайно занижени критерии, както това бе предвидено при Кунева. С помощта на ВАС обаче процедурата бе върната към модела на Кунева и това предизвика допълнително забавяне. След това МОН по неизвестни причини забави твърде много сключването на договор с фирмата за подбор на оценители, после се извърши оценяването и така цялата дейност бе докарана до сегашния февруари.  \n Както ДУМА съобщи вчера, трите проекта са били класирани от оценителна комисия, като оценяването е в точки. За да бъде класиран един проект, той трябва да получи поне 70 точки, от които поне 49 точки трябва да бъдат набрани по компонентата за качество.  \nПроектът, който ще получи най-много средства - около 69,2 млн. лв., е на Института по обща и неорганична химия в БАН и е за създаване на Център по мехатроника и чисти технологии. Той е оценен с 86,5 точки. Одобрен е също проект на Софийския университет за изглаждане на център за върхови постижения \"Университети за наука, информатика и технологии в е-обществото\". Той ще бъде финансиран с 29,8 млн. лв. и е получил най-високата оценка сред всички проекти - 97,18 точки. Третият, предложен за финансиране проект, е в областта на новите технологии в креативните и рекреативните индустрии. Той е на консорциум \"Наследство БГ\" чрез водеща организация пак на Софийския университет. Бъдещият център ще се нарича също \"Наследство БГ\" и включва дигитализация на културните ценности на страната. Той ще бъде финансиран с 29,79 млн. лв., а е оценен със 72,38 точки. И в трите проекта освен водещата организация участват и  множество партньорски научни организации - вузове и научни институти. Няма одобрен проект в областта на индустрията за здравословен живот и биотехнологиите.  \nТочно едно такова партньорство провали друг проект на Софийския университет - за изграждане на център за персонализация на трансплантациите на органи, тъкани и клетки. Проектът е един от 4-те, които са отхвърлени от управляващата агенция. Но историята около него поражда куп въпроси. В проекта като партньор участва Университетската болница \"Лозенец\" (правителствена болница). Обаче финансирането на проектите в тази част на ОПНОИР е 100% европейско и по тази причина не се допуска участие на търговски дружества, каквито са болниците. Финансиране на търговско дружество не се допуска по програмата, защото ще е  нерегламентирана държавна помощ. Пита се защо този проект не е бил отхвърлен още от комисията в МОН за проверка на административното съответствие на правилата, ами е пуснат за оценяване по същество? И дали затова огласяването на резултатите от оценяването беше забавено с два месеца през 2017 г.? При самото оценяване проектът е получил достатъчно много точки, за да бъде одобрен - 87,44 т. Когато е стигнал до одобряването в агенцията обаче, очевидно някой се е усетил, че ако бъде приет за финансиране, първият одит от Еврокомисията ще установи нарушението и може да бъдат спрени парите.  Затова се изнамира смехотворен и формален мотив та да бъде отхвърлен. Както помним, в края на декември м.г. Министерският съвет отне от СУ сграда за медицинския му факултет \"поради отпаднала необходимост\" и я даде на ВСС. Избухна скандал, СУ заплаши с протест и на фона на започващото председателство МС скоропостижно го компенсира със сградата на Професионалната гимназия по облекло в Лозенец. Тя пък не може да излезе оттам, а самата сграда се оказа обещана преди това на френското посолство. За зла беда, сградата, която МС отне от болница \"Лозенец\", фигурира в проекта на СУ, а вече не е негова. И на това основание агенцията не го одобрява за финансиране. И какво ни казва всъщност агенцията? Казва ни, че първо МОН пак е нарушило правилата и неправомерно е допуснало търговско дружество до оценяване, дават му висока оценка, а после за замазване на работата агенцията отхвърля проекта, като използва игричките на Министерския съвет с купчина тухли.  \nОт МОН непрекъснато уверяваха, че всичко около европрограмата ще е прозрачно, но въпроси поражда и друг отхвърлен проект - на Университета за хранителни технологии в Пловдив за изграждане на Център за храни и биотехнологии за здраве. Той е оценен с обща оценка 75,74 точки, т.е. достатъчно, за да бъде предложен за финансиране.  Мотивът за отхвърлянето му обаче е, че по компонентата за качество вместо необходимите 49 точки е оценен с... 48.44 точки. Не му достигат едни 0,6 точки. Такава малка разлика, и то само по една от компонентите при оценяването и при достатъчен общ брой точки, създава съмнението, че някой просто е решил на този университет да не се дадат пари. \nСъвсем неясна е работата около един друг проект, посочен от агенцията като резервен. Той е в областта на информатиката и комуникационните технологии, подаден е от Института по информационни и комуникационни технологии в БАН и кандидатства за 29,8 млн. лв. Оценката на този проект е много висока - цели 91,28 точки. За него не е стигнало финансирането, обясняват от агенцията. Не е ясно защо проект, който е втори според оценката си, отпада като резерва, а други с по-малко точки са одобрени за финансиране. Пак въпрос към темата за прозрачността. От агенцията съобщават, че след като бъдат сключени договорите с одобрените кандидати, ако останел финансов ресурс, може да бъде финансиран и т.нар. резервен проект. По принцип в ОПНОИР за изграждането на 4 центъра за върхови постижения са предвидени общо 150 млн. лв. Засега, както виждаме, са одобрени три за около 129 млн. лв. общо. \n Отделно в частта за наука ОПНОИР предвижда изграждането и на 8 т.нар. центрове за компетентност с общо финансиране 200 млн. лв. За тях оценяването още не е обявено и според изпълнителния директор на управляващата агенция Кирил Гератлиев най-вероятно е някъде през март да стане ясно кои от кандидатствалите проекти ще бъдат одобрени.  \nДва са проблемите, които могат да възникнат, след като най-сетне стартираха процедурите в частта за наука на ОПНОИР. Първият е, че според правилата, в края на 2018 г. трябва да бъдат усвоени около 100 млн. лв. за научните центрове. А след като договорите за центровете за върхови постижения вероятно ще бъдат сключени през февруари, а тези за центровете за компетентност - неизвестно кога, не е ясно как авторите на проектите ще успеят да усвоят парите, че и да ги отчетат пред Еврокомисията до края на годината. \nВторият проблем е, че, както каза и самият Гератлиев неотдавна, новата агенция още не е одобрена от Еврокомисията като управляващ орган. По думите му, това е вероятно да стане през този месец. Проблемът възникна, защото от времето на Кунева, когато Красимир Вълчев бе главен секретар на министерството, служители в МОН ръководят проекти по ОПНОИР в частта за образование. А управляващ орган на програмата бе дирекция в МОН.  Одитът на Еврокомисията през есента на 2016 г. видя в това конфликт на интереси и поиска управлението и получаването на парите да бъдат разделени. Служебният министър Николай Денков договори с ЕК вариант парите за образоване да се прехвърлят от министерството към вузове и регионалните управления по образованието. Но министър Вълчев предпочете обратното - реши да извади от МОН управляващия орган. Така се стигна до създаването на новата агенция, което пък допълнително забави сроковете по програмата. Агенцията обаче е пряко подчинена на министъра и ако Еврокомисията, не дай боже, не приеме този вариант, това създава риск за получаването на парите от Брюксел по цялата програма. Но според правилата, авторите на проекти, които вече има сключени договори за тях, няма да загубят средства - те ще бъдат платени от държавния бюджет. \nДа се чуди човек да се смее ли, да плаче ли от начина, по който в България се решават въпроси, твърде важни и за самата наука, и за държавата, и за хората в нея.          \n", "date": "2018.02.02", "title": " Европрограмата за наука  проходи  като пате в калчища"}
{"url": "http://www.duma.bg/node/160064", "text": "Драги читатели, искам да ви обърна внимание на някои неща, които станаха практика в нашата страна. Става дума за безотговорното и безпардонно отношение на властимащите към гражданите на Република България. Писал съм на много институции по някои въпроси. Някои са ми отговаряли, някои - не, но какво от това. Никакви практически последствия. Например за здравеопазването - че трябва да бъде разделено на две: профилактика и болнично лечение. \n- Профилактиката да бъде само държавна и безплатна, да няма частни поликлиники. Прегледите при специалист да стават само с пореден номер без талон и т.н. \n- Частните болници да се окрупнят и специализират. Голямата болница-майка да има свои подразделения с отделен профил в по-малките градове. \n- Така наречените \"семейни лекари\" са най-голямата глупост, която може да сътвори невежеството. \n- Трябва да се върнат \"участъковите лекари\", които да живеят и работят на място. Да разполагат с превозно средство, което ще експлоатират и поддържат сами. Да работят по желание или по разпределение от 3 до 5 години. С достатъчно прилична заплата. \n- Няколко думи за Бързата и неотложна помощ. Това е най-безполезното, неефективно и вредно звено в момента. Бързата и неотложна помощ трябва да е към частните болници, които са районирали страната и всеки случай се поема от съответната болница или тяхното подразделение. Там са специалистите и техниката. \n- Да има държавно и безплатно зъболечение така, както беше някога. Който иска да работи частно, нека, но извън пределите на държавната поликлиника. Да няма право да работи в нея. Или едното, или другото. Особено съм отвратен от един наложен факт в здравеопазването. Става въпрос болниците да са търговски дружества и докторите търговци. Това е свещена простотия. Няма да се впускам в обяснения. Но най-позорно и отвратително към гражданите на Република България е въвеждането на тези талони. Позор, три пъти позор. Аз, съзнателният гражданин, работил 50 години на Родината и накрая се разболявам. Веднъж от годините, друг път от обстоятелствата, трябва да се моля на някакво джипи, евентуално, ако му е кеф, да ми разреши да отида при специалист, за да си потърся собственото здраве. Чувам, че те продават талоните на лекари, свързани с тях, че са се свързали и с аптеките, и т.н. Тяхна си работа. Но когато става въпрос за моето лично здраве, не желая някой си, който и да е там, да се разпорежда с него. \nПо тези въпроси ще спра дотук, но бих желал вие, драги читатели, и ние, вече пенсионери, да вземете отношение и не мълчете повече. \nНе позволявайте други да се разпореждат със здравето и живота ви. \nДраги читатели, силно се надявам, че написаното ще ви заинтригува, дори и да не съм съвсем прав за някои промени, а надявам се да заинтригува и някои отговорни фактори. Това ни е нужно, за да не мрем мърцина - и ние, и децата ни. Христо Пенчов ЦЕКОВ, \nВраца \n    \n", "date": "2018.02.02", "title": " Омерзен съм!!! "}
{"url": "http://www.duma.bg/node/160071", "text": "Навършват се 75 години от голямата победа на Червената армия при Волга, която промени хода на Втората световна война. В средата на отминалия трагичен и славен век един ефрейтор, наречен Фюрер, с писклив до конвулсии глас, реши, че със своята \"светкавична война\" ще се превърне в световен господар. Обяви война на Европа и света. Именно тогава СССР пое цялата отговорност да спаси човечеството от най-страшния геноцид в многовековната му история - фашизма. \nДържавата, простряла се върху 1/6 от планетата, осенена от съзидателен труд, с който строеше настоящето и бъдещето на своя многонационален народ, трябваше в името на Човека да запее не Одата на радостта, а марша на живота и смъртта - \"Вставай, страна огромная, вставай на смертный бой!...\" \nДържавата на съветите се превърна в символ на човечеството! А нейната армия - в несъкрушим юмрук, който трябваше да прекърши гръбнака на \"свръхчовеците\". Парадът в Москва на 7 ноември 1941 г., след който полковете заминаха направо към окопите, за да спечелят Московската битка, постави началото на голямата Победа. След непревзетата Москва със златните кубета и несъстоялия се мечтан от Хитлер бал в Кремъл, за който вече били отпечатани поканите и менюто за коктейла, ще дойде най-голямото изпитание за съветския народ и човечеството - битката в междуречието на реките Дон и Волга, в защитавания с много кръв, подвизи, вяра и мъжество Сталинград. *    *    * Битката започва на 17 юли 1942 г. и завършва на 2 февруари 1943 г. Разделя се на два периода: отбранителен (17 юли-18 ноември 1942 г.) и настъпателен (19 ноември 1942 г. - 2 февруари 1943 г.). \nПлановете на фашистите са през лятото на 1942 г. да разгромят съединенията на Съветската армия в южната част на страната, да завладеят нефтените находища в Кавказкия регион, богатите на селскостопанска продукция Дон и Кубан, да нарушат комуникациите, свързващи Москва с Кавказ, и да създадат условия за окончателния край на войната в тяхна полза. А по-нататък е открит и пътят към Баку. Лятото е горещо. За зиморничавата армия на Вермахта времето е подходящо за \"блиц криг\". Войската на 6 армия, командвана от ген.-полк. Паулус, и други подразделения разгръщат на Източния фронт силно настъпление. Без да жали живота на войниците, оставяйки кървава диря, немската армия напира като клин през знойните степи на Южна Русия. Хитлер хвърля в тази военна операция най-добрите части, за да реши в една битка изхода на войната. С цената на големи загуби хитлеристите нахлуват в града край Волга на 23 август 1942 г. Челните отряди стигат до реката - там, където сега е язовирната стена на Волжката водна централа. Боят бил ръкопашен. \"За Родину, за Сталина!\" - с този вик червеноармейците защитават Волга. И така през цялата 1682-дневна война - до Победата.  \nПонеже стана дума за Сталин и неговия принос във войната, ще вметна само състава на Ставката на върховния главнокомандващ - орган на висшето полево управление на войските. Въведен е в Руската армия по време на Първата световна война, изписва се СВГК. По време на Втората световна война първият състав на Ставката е: Тимошенко (председател), Жуков, Сталин, Молотов, Ворошилов, Будьони, Кузнецов. От 10 юли 1941 г.: Сталин (председател), за член е прибавен Шапошников. \nИскам да поясня защо преди Сталинград градът се е наричал Царицин. Името му идва не от думата царица, а от названието на рекичката Сарь-Су (жълтата река), преиначено от руските заселници през ХVІ в. в Царица. Първото селище е било на острова срещу вливането на рекичката във Волга. В началото на ХVІІ в. Царицин изгаря след голям пожар. Отново е построен през 1615 г. на десния бряг на Волга. От 1925 до 1961 г. носи името на Сталин. Преименуван е във Волгоград през 1961 г. \nВ онези дни на окървавени боеве опасността за СССР е още по-страшна, отколкото през 1941 г. Врагът е само на 120 км от Москва и се е добрал до Волга - \"оста на Русия\", както я нарича народът. Битката на фронта е достигнала кулминацията. Мостовете през Волга и корабите са под непрекъснат обстрел. Върху водата пламти разлят нефт. Сред грохот, обгърнат от пламъци и дим, градът се руши от немски бомбардировачи. Хитлер заявява: \"Русите са пред пълно изтощаване на силите си\". \nГрадът е притиснат до реката и сякаш е увиснал на косъм. Какво може да го спаси? Силата на оръжието и таланта на маршалите, генералите, офицерите - да! Но преди всичко - силата на духа на един велик народ. Съветските бойци се борят за всяка сграда, за всеки ъгъл, за всяко стъпало - и умират, но не отстъпват. \nОпознах този дух, учейки и работейки в Русия девет години. *    *    * През август 1959 г., като студент в механичния факултет на Московския нефтен институт \"И.М. Гебкин\", бях на стаж в Машиностроителния завод за нефтено оборудване \"Г.К. Петров\" в Сталинград. Първото ми впечатление от мирния град бе неговата гара, вече възстановена. През онези героични дни 13 пъти преминава от едни ръце в други. И тракторният завод не спрял работа. През септември 1942 г. произвежда 200 танка - работниците влизали в тях и потегляли за фронта. Сталинградчани и редовните части на Съветската армия участват в 12 отбранителни атаки на ден. Повечето загиват, но никаква сила не може да ги извади от улиците и къщите на градските квартали. Месеци на щурм. \nГрадът се е проточил на повече от 70 км край Волга. Той е най-дългият град във великата страна. Притиснат до огледалото на голямата река, е възкръсвал от развалините. \nНедалеч от гарата се намира прочутата 4-етажна \"къща на Павлов\". Тя 58 дни устоява на непрекъснати атаки. Бранят я шепа бойци начело със серж. Павлов. На всеки квадратен метър по стените й личат над 120 следи от куршуми, снаряди, шрапнели и гранати. Пред \"къщата на Павлов\" и на много места в града са монтирани на постаменти танкове Т-34 или само куполите им. Така е отбелязана някогашната бойна линия. На места тя стига на стотина метра от Волга. Всяка педя земя е напоена с кръв. А индивидуалните подвизи са десетки хиляди - именни и безименни. Но братските могили са общи. Мемориалът \"Мамаев Курган\" е събрал паметта за тях (изграден е 1963-1967 г.). \nТакава е защитата на Сталинград и Волга. Когато започва настъплението, немската армия съсредоточава цялата си мощ в предния остър ъгъл на \"клина\". Така отслабват крилата. Изпълнявайки като по шаблон идеята за \"светкавична война\", хитлеристите не се погрижили за стратегически резерв. На крилата на \"клина\" Червената армия вече е събрала ударни групи. Плацдармите са осигурени навреме. На север - участъкът на южния бряг на р. Дон в района на Серафимович - Клетская, а на юг - участъкът на западния бряг на р. Волга между Сарпинските езера. Уловен е и мигът на максималното оперативно изтощаване на противника. \nКонтранастъплението започва на 19 ноември 1942 г. Устремно и изненадващо. Червеноармейците напредват по 20-40 км на ден. На 23 ноември съветските части се срещат близо до гр. Калач - обръчът е затворен. За 5 дни на площ от 1500 кв. км е обкръжена елитната армия на ген. Паулус (по същото време произведен от Хитлер във фелдмаршал, за да предотврати капитулацията). В \"котела\" се оказват 330 хил. германски войници. \nНа 9 декември съветското командване предлага почетна капитулация. Хитлер не позволява на войските да се предадат. Опитът на армията на Манщайн да стигне с пробив до обкръжените е осуетен. На фашистка Германия е нанесен непоправим удар. Над Германия еква погребален камбанен звън. Това е метафора, разбира се. Едва ли фанатизираното фашистко ръководство би позволило. Започва общото зимно настъпление на Червената армия. \nПрез лятото на 1943 г. ще се състои нова героична победа на съветския Човек - битката при Курската дъга. Сталинградската битка е преломен момент във Втората световна война. А тази при Курск окончателно прекършва гръбнака на \"непобедимите\" хитлеристки пълчища. Започва отстъпление - град след град, държава след държава - до Победата на 9 май 1945 г. В Сталинградската битка заедно с непобедения Човек, защитаващ свободата и родината си, а не капитала, воюват: маршал Тимошенко, генерал Гордеев, генерал Бодин, генерал Василевски, маршал Жуков, генерал Голованов, генерал Руденко, генерал Рокосовски, генерал Ерьоменко, генерал Ватутин, генерал Толбухин (званията са от дните на битката) и още, и още. Над 100 воини получават званието \"Герой на Съветския съюз\". \nВ Сталинградската битка е пленен фелдмаршал Паулус. Когато видях сградата на неговия щаб в мазето на универсалния магазин, тя вече беше възстановена. На площада бяха поставени бюстове на героите. До Волга стигаше алеята на победата. Сякаш нямаше и следа от почти напълно разрушения град. Войната беше останала само в сърцата и болката на хората. Нейният огнен смерч можеше да се усети и по онези мъже, които бяха с протези или белези по лицата. \"Войната свърши, започваше мирът!\" - звучеше сякаш във въздуха и в разлистените дървета, засадени след Победата. *    *    * Ще се опитам да покажа войната и битката чрез очевидци и участници в нея. Попаднах в Сталинград 14 години след победата. Източната ограда на машиностроителния завод, в който стажувахме, граничеше с брега на Волга. Горещият вятър навяваше мирис на прегоряла трева. Обедната мараня, като че ли беше запалила реката и тя бързаше да се охлади към Астрахан и Каспийско море. След работа често замръквахме на отсрещния бряг. Пред една от дървените колиби на рибарите започна голямото ни приятелство с един от тях - носеше черна превръзка на дясното око. Владимир Ковальов, мъж на около 40 години, с яки жилести ръце. Думите му неусетно ни залюляха: \n\"- Володя, в танка има немци. Не е повреден. Изчаква да излезем от траншеята! - извика някой от стената зад мен. Най-напред се задвижи лявата верига, после - дясната. Започна игра на живот и смърт. Не стреляха. Водачът на стоманения бръмбар искаше да ме притисне жив до стената. Отстъпвах прав. Момчетата от ротата не можеха да ме спасят, защото гранатите можеха да избухнат и върху мен. Бях на метър от танка. И толкова от стената... Изведнъж го усетих с глезените си. После с гърба. Стъпалото! - голям железобетонен блок, легнал напряко пред сградата, която защитавахме. Аз се свлякох зад него. Веригите загърмяха над лицето ми. Продължиха към стената. Изпълзях и се метнах на гърба на танка. Люкът беше отворен. Навярно причината беше горещината през онези дни на лятото през 1942 г. Доближих се до люка и изпразних автомата в него. Но нещо блесна и заслепи очите ми...\" \nТова е одисеята на този мъж, който, като разказваше, леко притискаше черната превръзка на окото си. Това е една от хилядите истории, които през онези дни и години често слушах и в Сталинград, и в Москва. Но тогава, на острова, за пръв път усетих, че има нещо по-силно от смъртта - самообладанието. И то е едно от големите качества на боеца, тръгнал с цената на саможертвата да защити родината си, и не само нея, а най-вече своето достойнство. Самопроверката в онези кървави дни е била въпрос на възпитание и огромна обич към родната земя - най-святото нещо за руския човек. Доказал го е през многовековната физическа и духовна битка. Ветеранът от войната, след като разбра, че съм от България, ме попита дали сме дали много жертви. Отговорих \"Да!\" Казах за участието ни в антифашистката съпротива, за битките на Първа българска армия при освобождаването на Сърбия, Унгария, чак до Виена, под командването на маршал Толбухин. *    *    * Днес, от разстоянието на годините, търся най-истинския, най-важния спомен от онези дни, с който да илюстрирам най-точно онова, което усетих в града на голямата Победа. В журналистическия ми архив съм написал няколко реда: \"София, 1977 г., среща с Константин Симонов - поетът, писателят, журналистът, който през цялата Сталинградска битка е бил кореспондент на главния военен в. \"Красная звезда\". Той е изпращал кореспонденции от първите дни на войната. Попитах го коя е главната причина за Победата. Отговори ми лаконично: \"Жди меня и я вернусь!\" Разбрах, че беше събрал в едно стихотворение цялата философия на боя! Да вярваш, че ще оцелееш. И близките ти да вярват! И да те очакват. Защото си тръгнал да се биеш за правдата и срещу злото. А то беше притиснало Човека и очакваше неговата гибел. Но Човекът може да бъде унищожен, но не и победен! Това е голямата истина за голямата Победа. \nИ все пак - надникнах в една от книгите на Симонов за голямата война. Ето какво пише: \"Аз трябваше в моето пътуване до първите окопи на фронта да изпитам и прицелния огън по мен, и усещането у Човека, тръгнал в атака, и усещането у Човека, когато го вдигат в атака, и когато вече е залегнал под вражеските куршуми, както и усещането у Човека, когато сам той вдига другите в атака. Всичко това после ми помогна в очерците да предам психологията на войниците и командирите, оказали се пред смъртта и в сложната обстановка на вихъра на боя.\" Константин Симонов е един от първите писатели, които въвеждат в литературата темата за руския човек във войната. Човекът, който в крайна сметка победи. \nВ Москва, след завръщането ми от Сталинград, разговарях със състудент от Източна Германия как се е получило така, че в Сталинград загиват около 1 млн. германски войници и над 300 хил. са пленени. Къде е бил немският обикновен човек? \"Синята точка!\" - отговори той. Стана дума за радиоапаратите \"Blaurenct\", с които Хитлер и фашистката машина промиват съзнанието на милиони германци. \nИ понеже днес отново се срещаме с \"промиване на мозъци\", използвано от правителства, партии, фондации, неофашистки формирования, ще цитирам кореспондента на \"Ройтерс\" от Нюрнбергския процес: \"Който си затваря очите пред миналото, остава сляп за бъдещето!\" На 23 октомври в една от килиите в Нюрнберг - тази на Гьоринг - американският психиатър д-р Джилбърт е записал: \"Не ме е страх от военните, те ще се държат както трябва. Но Рудолф Хес... Той е луд. Не знаехме това!\" \nТози луд, както и Хитлер, ще даде указания да се напише потресаващият правилник в бележника на германския войник: \n\"Помни и изпълнявай: 1. Нямаш нерви, сърце и милост - направен си от германско желязо... 2. Бъди безмилостен, убивай всеки руснак, не се спирай, ако пред теб се изправи старец или жена, момче или момиче... 3. Ние ще поставим на колене целия свят. Германецът е абсолютен господар на света...\" \nТози разобличаващ документ, връчван на всеки германски войник, е отпечатан през 1941 г., преди хитлеристката армия да прекоси западната граница на великата държава, без Хитлер да обяви война на СССР. *    *    * Продължавам разказа си за лятото в Сталинград през 1959 г. Отговорникът на групата ни Виталий Шабанов бе участник във войната, по-възрастен от нас, останалите студенти. Работил е като шлосер, преди да замине на фронта. След победата постъпва в нашия институт. Последната събота от стажа ни момичетата отидоха на екскурзия до канала \"Волга-Дон\" заради учтивата, добра по характер и всеотдайна в приятелството Елена. За непознатите понякога нейните очи се изпълваха с необяснима самота и тъга. Баща й е загинал като сапьор в боевете за Смоленск. Войната се беше заселила в крехката й воля за съпротива. Беше изящно момиче. \nПреди съботата Виталий заедно с комсомолския секретар в района, в който беше студентското ни общежитие, предложиха на нас, момчетата, да участваме в мъжки съботник. Подчертаха \"мъжки\". Казаха ни, че ще събираме костите на загинали бойци, погребани набързо на юг от града по време на голямата битка. Там започва истинската степ - песъчлива почва, рядка растителност и сух вятър през лятото. Той издухвал пясъка и оголвал костите. За преживяването си написах стихотворението \"Съботник в Сталинград\". В него е казано всичко. Ще добавя само, че тогава за пореден път усетих благородството и великодушието на руския Човек. Събирахме костите и на германските войници. Отделяхме ги в други ковчези. Тези, с останките на червеноармейците, ги откараха за бъдещия пантеон \"Мамаев Курган\". *    *    * Волга - реката на живота и страданието. \"Тече река Волга...\" се пее в руска песен. Това е най-точното определение за реката. Съчинил го е народът, част от който сега е тук, сред светлината, събуждаща всяка сутрин града. Но войната в този град не е отминало ехо. Тя вечно ще присъства в спомените за нея, в разказите на писателите, в силуетите на сградите. Толкова велик и необикновен град герой, който възкръсна от страшната разруха, сътворена от безумци с подковани ботуши и мозъци, с железни чела и пречупени кръстове в петлиците на куртките си. \nДа положиш на длан сърцето си за обич и поклон е задължително в Сталинград. Задължение, присъщо на Човек с широко отворени очи към измеренията на миналото, сърдечността на настоящето и зова на бъдещето. *    *    * Вечерта посрещнахме кораба с момичетата, които се завръщаха от екскурзията. Слязоха на кея слънчеви и хубави. А нас, \"мъжете\", както ни нарекоха преди съботника, ни бе огряло истинско възмъжаване. Там, в степта, при погребаните набързо червеноармейци, само за няколко часа \"пораснахме\" с години. С прекършените сенки на загиналите ще разговаряме в сънищата си. Но после... Когато болката се превърне в траен спомен, макар и тъжен, останал в сетивата ни като постоянно пътуване към героичната гибел на тези известни и неизвестни мъже. \nЗа тях от десния бряг по течението на Волга винаги в полет ще се издига птицата на честта. Во веки веков! Защото Русия е цялата огрята от подвиг. Тук и звездите са непокорни. Слизат от небето и заискряват в реката. Говорят на свой език. Толкова много звезди в огледалото на река не бях виждал. Исках да разбера звездния им език. Разгадах го: \"Победа будет за нами...\" Победата на непобедения руски Човек и на брега, влязъл в историята на човечеството със съдбовен героизъм. \nСтояхме на кея. Гледахме на изток. В онази вечер сякаш разговаряхме с озвездените си души. \nПреди да тръгна за Сталинград в Москва ми попадна том на руския поет-класик Велимир Хлебников (1885-1922), роден в Астрахан. Той е пътувал по същата река, само че нагоре, срещу течението, за да учи в университета на Казан, а по-късно и в университета на Петроград. Спомних си неговия стих \"Родината е по-силна от смъртта!\" Поиска ми се да го кажа на глас пред състудентите. Не се реших. Запазих го за себе си. Сега съжалявам. В него е закодирано всичко, което видяхме и преживяхме на брега на Волга и в нейния съдбовен град, дал името на още по-съдбовната и героична за Русия и света Сталинградска битка. \n    \n", "date": "2018.02.02", "title": " Родината е по-силна от смъртта  "}
{"url": "http://www.duma.bg/node/160080", "text": "Влезе в сила от вчера голямо увеличение на еднократните таксите за преминаване през тунела Евразия под Босфора, предаде информационната агенция Догу хабер ажансъ (ДХА) \nЗа автомобилите скокът е от 16.60 турски лири на 21 турски лири (около 9 лева), а за микробуси увеличението е от 24.90 турски лири на 31.50 турски лири (около 14 лева). \nТунелът бе открит на 20 декември 2016-та и свързва под морето европейската и азиатската част на Истанбул. Тогава бе оповестено, че на първия етап от експлоатацията, или до 1 февруари 2018-та, таксите за преминаване през тунела за автомобили ще бъдат равностойността в турски лири на 4 американски долара (в момента около 6 лева) + ДДС, а за микробуси - съответно 6 долара  (в момента е около 9 лева) + ДДС, посочва още ДХА.     \n", "date": "2018.02.02", "title": " По-високи такси за тунела под Босфора"}
{"url": "http://www.duma.bg/node/160076", "text": "Индия обяви национална здравна схема за половин милиард от най-бедните си граждани, което е голям подарък за гласоподавателите преди общите избори. \nФинансовият министър Арун Джаитли каза, че най-уязвимите семейства в Индия ще имат достъп до 500 000 рупии (7855 долара) годишно за болнично покритие чрез инициативата. \nИндия харчи малко над един процент от своя БВП за общественото здравеопазване. Това е един от най-ниските показатели в света. Правителството цели да ГО увеличи до 2,5% до 2025 г. В момента то предоставя 30 000 рупии за здравеопазване за бедни семейства, но тази сума не е достатъчна, за да покрие повечето медицински процедури. \n\"Това ще бъде най-голямата в света програма за здравеопазване     финансирана от правителството,\" каза иминистърът пред парламента в речта си за бюджета. Правителството непрекъснато, но сигурно напредва към постигане на цел за универсално здравеопазване\". По думите му ще бъдат предоставени \"достатъчно средства\", за да се разгърне осигурителна програма за 500 милиона от най-бедните в Индия. В обхвата на програмата попадат около 40% от населението на страната. Ще бъдат създадени 150 000 здравни центъра, в тях основните лекарства и диагностични услуги ще бъдат безплатни. \nИндия е дом на 1,25 милиарда души, но няма достатъчно лекари, а държавните болници са натоварени до крайно ниво. \n    \n", "date": "2018.02.02", "title": " Индия създава най-голямата здравна система в света"}
{"url": "http://www.duma.bg/node/160079", "text": "Горната камара на полския парламент прие поправки в закона,който предвижда наказание за разпространение на фактите и твърдения за участието на поляци в Холокоста. Варшава смята за неверни такива твърдения.   \nЗаконът трябва да бъде подписан от президента. Поправките имат за цел да защитят имиджа на страната, но предизвикаха гнева на Израел. В хода на обсъжданията бе повдигната темата за трагичните събития от 10 юли 1941 г., когато по време на еврейския погром в градчето Йедвабне полски националисти са избили по различни данни между 340 и 1500 евреи. Александър Квашневски, който бе президент на Полша от 1995 до 2005 г., се извини през 2001 г. за това престъпление. Но сегашният държавен глава Анджей Дуда заяви по време на предизборните дебати през 2015 г., че в Холокоста не са участвали поляци и всички обвинения за това са лъжа. \nС поправките в закона се предвижда, че всеки, който публично припише на полския народ или на държавата отговорност или съучастие в престъпления, извършени от нацистка Германия, или други престъпления срещу човечеството или военни престъпления, ще бъде глобен или наказан със затвор до три години. Според властите поправките имат за цел да защитят полския народ от разпространение на клевети и не ограничават научните изследвания или културна дейност, свързани с Холокоста.  \nИзраел протестира още при обсъждането на закона, но Варшава не реагира.      \n", "date": "2018.02.02", "title": "Полша се самооневинява  за Холокоста"}
{"url": "http://www.duma.bg/node/160073", "text": "Около 71% от руснаците заявяват, че са решили твърдо да гласуват на предстоящите президентски избори и близо 70% от тях ще подкрепят действащия президент Владимир Путин. \nТова показа проучване на Общоруския център за изучаване на общественото мнение (ВЦИОМ). Следващият по популярност е кандидатът на компартията Павел Грудинин с подкрепата на 7,2% от запитаните. \nМеждувременно руските власти са ликвидирали джихадист от съседна държава в град Нижни Новгород, на 400 км източно от Москва. Той планирал терористичен акт в деня на изборите 18 март. Укривал се в гараж и оказал съпротива, заради което бил ликвидиран. В гаража бяха открити самоделно взривно устройство, огнестрелни оръжия и муниции. \nВ проучването \"Световно лидерство\" на социологическата компания \"Галъп интернешънъл\" за лидерските предпочитания на балканските страни се посочва, че 26% от анкетираните българи предпочитат Путин за президент. В Република Македония 29% предпочитат Путин, а 18% Тръмп. Путин е спечелил сърцата на 59% от гърците, 56% от сърбите, на 50% от босненците и турците. В същото време албанците и косоварите масово предпочитат Доналд Тръмп, съответно с 58 и 41 на сто. \nНа глобално ниво Владимир Путин има подкрепата на 29%, а Тръмп на 17%, сочи още проучването на \"Галъп интернешънъл\".      \n", "date": "2018.02.02", "title": "70% от руснаците харесват Путин"}
{"url": "http://www.duma.bg/node/160077", "text": "Най-богати са жителите на Норвегия, Швейцария и Люксембург, където разполагат с повече от един милион щатски долара на глава от населението, докато България има по едва 81 878 долара за всеки свой жител, се посочва в доклад на Световната банка \"Промени в богатството на народите 2018\". \nНашата страна изостава след Румъния, която има 107 022 долара, и Унгария, която регистрира 165 519 долара на глава от населението. \nВ Албания разполагат с 53 107 долара на глава от населението, в Босна и Херцеговина - с 40 486, в Турция - с 45 998 долара. Според доклада Македония има богатство от 52 210 долара на глава от населението. \nХърватия е с богатство на глава от населението от 147 545 долара и е на 28-то място. Това е под средното за региона от 368 233 долара. Преди Хърватия е Полша с долара 154 932, докато Словения е 16-та с 351 776 долара. \nВ Гърция, Португалия и Испания богатството е намаляло след финансовата криза през 2010. \nСветовното богатство се е увеличило значително през последните 20 години, но богатството на глава от населението намалява или остава непроменено, се казва в нов доклад на Световната банка. \nСветовното богатство се е увеличило с около 66% от 690 хиляди милиарда долара до 1,443 трилиона долара. \nДокладът се опира на термина \"богатство\", а не на брутния вътрешен продукт в опит да направи обзор и да оцени икономическия растеж и устойчивост на държавите. \n\"Промяна в богатството на народите 2018\" проследява богатството на 141 държави в периода 1995-2014. \nПромяната на богатството между 1995 и 2014 беше изключителна разнообразна, като някои страни демонстрират голям прогрес, а други са загубили \"почва под краката\" си след финансовата криза, се казва в доклада. \nЕвропейските държави през 2014 г. държат 83% от регионалното богатство - Германия 19%, Франция - 14%, Великобритания - 13 процента. \nРуската федерация има девет процента, а осем процента са регистрирани в страните от Източна Европа и Централна Азия. \nНай-големият компонент на богатството е човешкият капитал, а природният е почти половината от богатството на страните с ниски доходи, пише в доклада. \nСветовното богатство е нараснало с около 66% (от 690 трилиона долара на 1,143 трилиона долара за 2014 по пазарни цени). Но неравенството е съществено, тъй като богатството на глава от населението в страните от ОИСР с високи доходи е 52 пъти по-голямо от това в страните с ниски доходи. \nЧовешкият капитал представлява глобално две трети от световното богатство, докато произведеният капитал е една четвърт от богатството. \nПриродният капитал е една десета, но е най-големият компонент на богатството в страните с ниски доходи (47% за 2014).   \n", "date": "2018.02.02", "title": "СБ: България на дъното на ЕС  "}
{"url": "http://www.duma.bg/node/160075", "text": "В Дания се разраства скандал около премиера на страната Ларс Расмусен заради подарък, който е взел от свой познат бизнесмен. По датските закони това може да бъде прието като подкуп.  \nВестник \"Юландс-постен\" съобщи, че бивш датски държавен служител, чието име не се съобщава, е подал жалба в полицията срещу премиера по член 144 от Наказателния кодекс, който предвижда затвор или голяма глоба за получаване на подкуп от длъжностно лице. \nСъобщава се, че през 2014 г. Расмусен, който все още е бил депутат в парламента, е получил покана да прекара отпуската си във вилата на Йон-Анкер Ларсен. Расмусен се възползва от тази възможност едва през 2016 г., когато вече е заел поста премиер за втори път в политическата си кариера. Стойността на почивката му била оценена на 10 000 датски крони, или 1700 долара. Според правни експерти от Университета в Копенхаген такъв подарък спокойно влиза в определението за подкуп, даже и ако дарителят не е получил никаква услуга или облага в замяна. \nСамият Расмусен отрича да е прекрачвал закона. На пресконференция той заяви, че е имал право да приеме такъв подарък в качеството си на депутат. \"В този момент, аз не бях премиер и не съм могъл да зная, че отново ще заема този пост\", каза той.    \n", "date": "2018.02.02", "title": " Датският премиер обвинен в подкуп"}
{"url": "http://www.duma.bg/node/160074", "text": "Луксозните ваканции на украинския президент Петро Порошенко и на главния прокурор предизвикаха възмущение сред украинците, чиято страна е изправена пред голяма корупция сред елита и е сред най-бедните в Европа. \nМалко след Нова година Порошенко и 10 от близките му роднини и приятели заминаха за седмица във ваканция на частен остров от архипелага на Малдивите, разкри предаването „Схеми” по американското Радио „Свобода”, за което съобщи и украинската телевизия.  \nПо-късно същото предаване разкри, че главният прокурор Юрий Луценко е бил на семейна ваканция на Сейшелските острови и е платил 52 000 евро за жена си, малкия си син и за себе си. \nПрезидентството потвърди пътуването на Порошенко, но добави, че той платил лично пътуването си. Главният пък прокурор каза, че пътуването му е струвало по-малко от 20 000 долара и е било платено от големия му син по случай 30-годишнината от брака на съпрузите Луценко. \nДвете разследвания на „Схеми” предизвикаха вълна от възмущение в страната. Време е туристическите агенции да организират пътувания „Следвайте Порошенко и Луценко”: на Малдивите, Сейшелите, Панама”, написа във фейсбук депутатът Сергий Летченко. \nРазкритията предизвикаха остри критики в страната, където средната заплата е равностойна на 250 евро.    \n", "date": "2018.02.02", "title": " Украинците гневни заради скъпи ваканции на управници "}
{"url": "http://www.duma.bg/node/160078", "text": "Румен Радев приет от белгийския крал  \nПрезидентът Румен Радев беше приет от Негово Величество краля на белгийците Филип в рамките на своето посещение в Брюксел. Двамата обсъдиха двустранните икономически отношения, възможностите за увеличаване на инвестициите и потенциала на туристическите контакти между двете страни. \nФренската левица иска изключване на СИРИЗА \nФренският комунист Жан-Люк Меланшон призова за изключване на СИРИЗА от Партията на европейската левица в Европарламента. \"За френската левица, както и за други партии в Европейската левица, стана невъзможно да бъде асоциирана в едно движение със СИРИЗА на Алексис Ципрас\", гласи съобщение на партията на Меланшон. Според нея Ципрас е приел \"логиката на остеритета дотолкова, че ограничава правото на стачки, като по този начин е показал все по-голямата си покорност към Европейската комисия\". \nГермания задържа български трафикант  \nГерманската полиция задържа трима трафиканти на мигранти, сред които и български гражданин. Останалите двама трафиканти са от Полша и Турция. През последните месеци те са прехвърлили нелегално най-малко 160 мигранти. Задържаните са били част от престъпна група, която е прехвърляла мигранти с камиони от Чехия и Полша в Германия. От всеки мигрант престъпниците са взимали по 8000 евро. Престъпната мрежа е действала от месец август миналата година. \n11 японци загинаха при пожар \nПри голям пожар в дом за възрастни хора в град Сапоро загинаха 11 души, предава РИА \"Новости\". Сигналът е постъпил преди полунощ в сряда и на място са пристигнали 40 пожарни коли. В сградата е имало 16 души. Спасителите са извели петима души на възраст между 50 и 80 години, другите 11 загинаха. \n По-тежки глоби да пушене в Гърция \nГърция въвежда сурови глоби за пушене в автомобил или пред деца по искане на здравното министерство. Съгласно действащия закон срещу пушенето на обществени места въвежда се глоба от 1500 евро за всеки, който пуши в личния си автомобил, и 3000 евро за пушене в служебен или държавен автомобил.  \n Крадци обраха самолет на охранителна компания  \nГрупа въоръжени колумбийци отвлече малък самолет, който е собственост на охранителна компания. В него е имало 600 000 долара, които съответно са били отмъкнати. Самолетът е намерен на около 10 километра от мястото на инцидента, но няма никакъв помен от парите. Колумбия е една от най-криминалните държави в света.  \n \n   \n", "date": "2018.02.02", "title": "Кратки новини"}
{"url": "http://www.duma.bg/node/160043", "text": "Приятели, почитатели и ценители на известната българска стилистка Вили Боршукова наскоро имаха уникалната възможност да се насладят на атрактивно коафьорско шоу в известен столичен хотел. Спектакълът бе официално открит от председателя на Академията за мода проф. Любомир Стойков. \nВ първата част на пърформанса екип от изявени фризьори, гримьори, маникюристи, дизайнери и модели покори публиката с тематични стрийт стайл, авангардни и официални визии. Бунтарските рок и спортни прически впечатлиха присъстващите с атрактивни допълнителни конструкции от коси, контрастни дължини и цветове, сред които преобладаваха нюанси на синьото, зеленото, розовото, огнено оранжевото, червеното и русото. \nВъв втората част на шоуто, коeто продължи след емоционално изпълнение на певицата Галияна Арсова, бяха показани официални и авангардни прически. Стилните кокове с много перли в косите и грима допълваха тоалетите в бяло и златно - дело на дизайнерката Меги Петкова, носител на \"Златна игла\" на Академията за мода. Авангардните фризури бяха с различни форми, а сред най-атрактивните бе визията на разцъфнало цвете. Особено внимание привлече модел с шапка от коса, създадена от Вили Боршукова специално за събитието - безусловен ярък акцент на дефилето. \nВ своеобразна кулминация на коафьорското шоу, посветено на премиерата на българската професионална боя за коса \"Кадифе\", се превърна появата на \"Мис България\" Наталия Гуркова, фитнес модела Биляна Йотовска, \"Мисис България\" Милена Шаркова, \"Мис България Свят\" Вероника Стефанова и \"Мис Северозападна България\" и лице на \"Магама\" - Лора Асенова. Красотата на дамите се подчертаваше от уникалните тоалети на дизайнера Христо Чучев. Маникюрът беше индивидуален за всеки модел и следваше тематиката на вечерта.   \n", "date": "2018.02.02", "title": " Коафьорско шоу покори ценители "}
{"url": "http://www.duma.bg/node/160082", "text": "Министърът на външните работи на Гърция Никос Коциас на срещата с посредника от ООН Матю Нимиц, е предложил името Република Горнамакедония, без английска транскрипция, като приемливо решение на спора за името на Македония, съобщиха гръцките медии, на които се позовава македонското електронно издание МКД. \nВестник \"Ефимерида\" пише, че от четирите предложени от посредника Нимиц имена, Гърция е предложила комбинация, в която думата \"Македония\" ще се слее с прилагателното \"горна\" и да не се произнася като отделна дума. \nОт петте предложения за ново име на Нимиц, Гърция предпочита Република Вардарска Македония, а македонската страна - Република Нова Македония. В крайна сметка като компромис излязло името \"Република Горна Македония\". Но Гърция не е приела и това име и е предложила Горна и Македония да се слеят в една дума и да се изговарят заедно, за да се избегне отделната употреба на термина \"Македония\", пишат от гръцкото издание. Той съответно ще се изписва с малка буква. \nСпоред информацията на \"Ефимерида\" гръцко-македонският договор вече е постигнат и двете държави се съгласили за всичко, включително за промяната на македонската Конституция и отказ от иредентистките елементи в нея. Договорът също ще опише детайлно икономическите и другите отношения между двете страни. Източници, запознати с въпроса, обясняват, че \"БЮРМ ще стане един вид кантон на Гърция, със специфични условия на развитие на икономическите и търговските отношения\", пише вестникът. \nВ неделя, 4-ти февруари, в центъра на Атина ще бъде организиран протест за \"защита на името Македония\". Протестът е подкрепен основно от крайно десни формации. Част от църквата също подкрепи екстремистката проява. Вчера сутринта на много места в гръцката столица имаше плакати за протеста. На тях е изобразена побесняла мечка. Срещу нея има младежи с нож, които се опитват да я убият. Около врата на мечката има значка с националния флаг на Република Македония. Протестът предизвика реакция и от крайно левите организации. \"4-ти февруари е нашият ден и няма да мине без проливане на кръв. Няма да позволим фашисти да ни провокират\", се казва в съобщение на анархистката групировка \"Рубикон\", разпространено в социалните мрежи. \n\"Никой не може да има монопол върху употребата на термина Македония\", изтъкна външният министър Никола Димитров на съвместна пресконференция с международния посредник Матю Нимиц, който вчера проведе срещи в Скопие с македонските ръководители. Димитров подчерта, че Скопие има добра воля за решаването на спора с Атина за името, а също че \"след като Република Македония стане член на НАТО, ние ще станем съюзници с Гърция\". Министърът припомни, че Република Македония чака в приемната на ЕС от 2005 г., а в приемната на НАТО от 2008 г. \nНа свой ред Матю Нимиц изрази надежда, че различията между Атина и Скопие ще бъдат отстранени. \"Смятам, че процесът напредва и има добра воля от двете страни за постигане на решение на този дългогодишен проблем. Надявам се, че различията в гледищата ще бъдат отстранени\". \nМеждувременно името \"Горнамакедония\" може да предизвика проблеми с България. На 4 август 2017 г. в интервю за македонските медии \"24 часа\" и портала \"Фактор\" външният ни министър Екатерина Захариева изтъкна: \"Не бихме се съгласили с решение, което е свързано със \"Северна република\" или \"Горна\", защото това за нас е Пиринска Македония\".   \n", "date": "2018.02.02", "title": " Атина предлага \"Македония\" с малка буква  "}
{"url": "http://www.duma.bg/node/160081", "text": "Прокуратурата в Одрин внесе в съда обвинителен акт срещу 4 души за контрабанден внос на 99 луксозни автомобила и настоя те да бъдат конфискувани. \nЛуксозните марки като Ауди, БМВ, Мерцедес и други са внасяни незаконно от България, организираната престъпна група ги е вкарвала като собствени през ГКПП Капитан Андреево-Капъ куле и Лесово-Хамзабейли. Граничните власти са потвърдили, че до момента през двата пункта контрабандно са преминали 200-300 коли. Четиримата заподозрени са били задържани в ареста и по-късно пуснати на свобода. Прокуратурата иска затвор за срок от 2 до 5 години заради големия брой автомобили от незаконния трафик, облагодетелстване от престъпна дейност и препитание от контрабанда. \nВ обвинителния акт се посочва, че групата е плащала на шофьорите, които прекарват колите през границата, по 50 лева /равни на 120 турски лири/ или 100 лева /240 лири/. Превозните средства са внасяни в Турция с редовни или фалшифицирани документи от официалните български /понякога и румънски/ институции и са предавани на определен от групата човек. Часове след доставките шофьорите са се връщали обратно в България без колите. \nПроучването на мобилния телефон на единия от автотрафикантите с инициали М.М.М. е показало, че снимки на автомобилите и на регистрационните им табели са изпращани на купувачи, водени са и пазарлъци за цените. Наказателният съд в Одрин е постановил конфискация на установените до момента коли, издирват се останалите.      \n", "date": "2018.02.02", "title": "Турция конфискува 99 коли, внесени незаконно от България"}
