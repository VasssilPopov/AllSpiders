{"url": "https://duma.bg/vzriviha-bomba-v-gratskata-televiziya-skay-n181539", "text": "Мощна бомба с взривно вещество над 5 кг избухна тази нощ пред гръцката телевизия \"Скай\" в Атина. Няма жертви. На сградата на медията са нанесени сериозни щети, съобщи БНР. По свидетелски показания, експлозията е усетена в радиус от пет километра. Журналистите са били евакуирани преди взрива, защото е имало предварително съобщение за поставено взривно устройство. Бомбата е била мощна и целта е била да се нанесат щети на телевизията, коментират полицаите. Охранителни камери са заснели двама души, които са поставили бомбата пред сградата на телевизията. На мястото са министърът по защита на гражданите и шефът на гръцката полиция. Политическите сили в Гърция коментираха, че \"бомба срещу медия е удар срещу демокрацията\" и настояват за бързо разкриване на извършителите на атентата. Все още никоя организация не е поела отговорността за бомбата.", "date": "2018.12.17", "title": "Взривиха бомба в гръцката телевизия \"Скай\""}
{"url": "https://duma.bg/turne-n181480", "text": "Балетната трупа на Варненската опера заминава, за първи път в своята 70-годишна история, на тримесечно турне във Великобритания, заедно с екипа на III Международен балетен форум - Варна 2018, научи ДУМА от Виолета Тончева. В Кардиф, Манчестър, Лондон и други английски градове избраните с кастинг балетни артисти от Русия, България, Франция, Испания, Италия и други страни, общо 14 националности, ще изнесат 117 представления на \"Пепеляшка\", \"Зле опазеното момиче\" (на снимката), Снежанка\", \"Лешникотрошачката\" и \"Лебедово езеро\"", "date": "2018.12.17", "title": "Турне"}
{"url": "https://duma.bg/robotite-sa-zamenili-horata-v-12-ot-britanskite-kompanii-n181474", "text": "За една година роботите са заменили хората в 12% от британските компании, сочат резултатите от проучването на Pod Group. Повечето служители обаче не вярват, че ще бъдат заместени от машини, но това вече се случва - и все по-активно. Експертите насочват вниманието към катастрофалната неподготвеност на обществото да приеме предстоящите промени. Най-активно процесите на автоматизация протичат в Уелс, където ефектите от нея са засегнали 14% от анкетираните. Най-безопасно място за работниците в Обединеното кралство се оказва Северна Ирландия, където само 7 на сто от служителите са се оплакали, че са били принудени да напуснат работа заради роботите. Въпреки тези данни обаче засега само 20% от хората се страхуват да загубят работата си поради автоматизация в обозримо бъдеще - през следващите 15 години. В същото време, в Уелс обезпокоените са най-малко - само 16 на сто.", "date": "2018.12.17", "title": " Роботите са заменили хората  в 12% от британските компании"}
{"url": "https://duma.bg/nabor-ot-pravila-prie-forumat-za-klimata-v-katovitse-n181499", "text": "Набор от правила за прилагане на Парижкото споразумение за климата прие провежданата в полския град Катовице световна конференция на ООН. Делегати от близо 200 държави финализираха общия набор от правила, чрез който трябва да се постигнат целите на споразумението, най-вече да се ограничи към 2100 г. покачването на световната температура до 2 градуса по Целзий в сравнение с доиндустриалната епоха.  Близо 90% от набора представляват \"правила за отчетност и мониторинг, които регламентират как страните трябва да докладват какво правят с изхвърлените вредни газове, а също на доброволна основа да споделят какво правят с адаптацията си към климатичните промени\". Това сподели за ТАСС Алексей Кокорин, руският представител в Световния фонд за дивата природа. Към 2023 г. въз основа на данните ще се изготви доклад как светът се справя с поставените задачи. \"Това е напълно предсказуем резултат. Прието бе това, което се очакваше. Няма никакъв пробив\", добави Кокорин.  Той поясни още, че \"много подробности и тънкости са оставени за доработване през 2019 г., включително и за международните проекти и сътрудничество\". Кокорин обаче предупреди, че добавките може и да навредят. Обобщената му оценка звучи така: \"Точката още не е поставена. Предстои много сериозна работа. Но основата е налице.\" По думите му в документа става дума и за финансирането от по-развитите към по-бедните и уязвими държави в борбата с климатичните промени. \"Десет процента от заключителния документ са посветени на механизма за устойчиво развитие. Това са правила за международно сътрудничество, най-важната част от които описва какви са проектите, как са организирани и как да се проверяват.  Самите проекти ще започнат да се осъществяват не по-рано от 2021-2022 година. Парижкото споразумение по същество е финансов документ, поясни още Кокорин. В преговорите развиващите се държави искаха да получат от развитите държави графици за предоставяне на средства, конкретни цифри или поне данни за грантове или кредити, предназначени да намалят вредните газове или да засилят адаптация към промените. \"Но развитите държави се отказаха от всичко това\", разкри руският представител. Все пак Япония и Германия обещаха всяка от тях да даде следващите 4 години по $1,5 млрд. в Зеления климатичен фонд. Средства обещаха също Норвегия, Финландия и Франция. В изказването си на форума българският президент Румен Радев не случайно наблегна върху разликите в развитието на държавите. В същото време контролният механизъм по спазването на набора остава \"много мек\", каза Кокорин. ", "date": "2018.12.17", "title": " Набор от правила прие  форумът за климата в Катовице"}
{"url": "https://duma.bg/dalgovite-robi-n181484", "text": "Българските потребители все повече се затрудняват финансово и се увеличава бройката на тези, които не успяват да върнат кредитите си към банките навреме, съобщиха от Асоциацията за защита на потребителите. Те допълват, че допреди година некоректните платци с кредити са били 48 процента от хората, дадени на колектори, сега техният дял вече е 54 процента. В същото време намаляването на лихвите по кредитите е довело до бум на търсенето на заеми, показват данните на БНБ. През септември тази година ипотечните заеми за първи път са надхвърлили 10 милиарда лева и достигат рекордната сума от 10.2 милиарда лева. Потребителите  които правят трудно обслужването на кредитите им. Те са свързани най-вече с прекалено големите размери на взиманите заеми и с прибягването до бързи кредити. До трудности с плащането в срок все повече се стига и при покриване на вноските по кредитната ни карта. Ниските лихви подвеждат хората и замъгляват преценката на потребителите дали ще могат да плащат вноските си в бъдеще. Прогнозата за вдигане на лихвените нива би могла да постави много от тях в невъзможност да покрият задълженията си занапред. Най-сериозен обаче е рискът при ипотечните кредити. За да покрият 100% от новозакупеното си жилище, много хора теглят жилищен и потребителски заем едновременно.  В момента в София средният потребителски кредит е 17 000 лева, а в по-малките градове - между 9000 и 12 000. За жилище средният заем в София е 120 000 лв., а в провинцията - между 50 000 и 90 000. Най-бързо расте броят на хората, които задлъжняват заради различни телекомуникационни продукти - телефони, таблети и др. Техният брой сред исканията за просрочени задължения е скочил 2,5 пъти - до 15 на сто на фона на 6 на сто година по-рано. За 2016 г. броят на индивидуалните случаи на принудително изпълнение е 1 831 858. От 2011 г. досега дългът на домакинствата към банките е нараснал с 16% - от 18,6 на 21,7 млрд. лв. Към момента годишната маса на доходите на българските граждани /без пенсиите/ възлиза на 30,989 млрд. лв., или над 70% от годишния доход на активното население вече е дълг. Близо една десета от този дълг - 2,03 млрд. лв., е необслужван, а отписаните кредити /несъбираеми, за които е пристъпено към принудително събиране/ за тази година до септемри месец възлизат на 1,43 млрд.лв. Това означава, че броят на дълговите роби само за тези 9 месеца от началото на годината е нараснал с над 10 000 души. Следва да се отчете, че до момента разглеждаме само дълга на домакинствата към банките. По данни на колекторските фирми за 2016 г. отписаните банкови кредити представляват 49% от лошите дългове на домакинствата.   За какво задлъжнява българинът? За какво тегли българинът \"Бърз кредит\"?   Какъв е профилът на длъжника? Мъж под 30 г., със средно или висше образование, със сезонна работа или на трудов договор, от Стара Загора, Благоевград или София. Възниква въпросът: \"Не се ли превръщат младите хора в модерни роби?\" Кредитите към банки, сметките за ток, вноските по лизинга и всички онези играчки на модерния свят не превръщат ли работещите в роби на заплата? Всички приказки за свободно движение на хора, свобода да избираш и т.н. създават илюзорното усещане в работещия, че може да напусне работата си, когато поиска, но дали е така? Има ли пари, с които да си купи свобода? За колко време ще му стигнат - за 2 месеца, за 6 месеца или за повече?  В съвременното общество богатството не се измерва в пари, а във време. Колкото по-дълго можеш да живееш без доходи, толкова по-богат си. Най-широко разпространената дефиниция на робството е социално-икономическа система, при която хора (наричани роби) не притежават лична свобода и често са подложени на принудителен труд. Въпреки че робството е официално забранено през 1948 г. със Световната декларация за човешките права, според различни оценки броят на съвременните роби е около 200 милиона. Повечето от тези хора са дългови роби, които са загубили свободата си като обезщетение за неизплатени задължения.  Ако се върнем назад в историята, ще видим, че робският труд поначало е непродуктивен. За разлика от миналото съвременното робство е съвсем доброволно. Робите сами произвеждат и купуват стоките, които ги заробват все повече. Те сами си търсят работа с все по-нечовешки условия и я получават, ако докажат, че са дресирани и могат да изпълняват заповеди. Те сами избират господарите, на които трябва да служат, за да може тази система да съществува. Самите те не осъзнават, че са роби, или не искат да го разберат. Най-големият кошмар за тях е да излязат от системата и да няма кой да управлява техния живот. за този феномен. Ето част от тях.  Работещите бедни - огромната част от така наречените \"бързи кредити\" са за покриване на битови сметки - ток, вода, парно, за първия учебен ден, за телефон... И обикновено тези, които вземат подобни заеми, са работещи. А това е абсурдно - да работиш и да не можеш да си позволиш да си покриваш дори битовите сметки. Трябва да избираш дали да оставиш децата си гладни или да си платиш телефона или парното. Работата днес в България не гарантира дори оцеляване. Трябва или да започнеш втора и трета работа, или да потънеш в заеми. Хората се лъжат, мислят, че нещата ще се оправят. Но в действителност всеки ден положението става все по-зле. Огледайте се в магазините - всеки ден, макар и с малко, цените се вдигат. Заплатата ви - не! Какъв изход имате? А кредитите са като подвижни пясъци - не пускат. Наказателните лихви и неустойки правят връщането им непосилно. След което се стига до запори на заплати, опис и продажба на имущество.  Когато работиш и парите не ти стигат за основни житейски потребности, не си работник, а роб! Хората се страхуват. Те са заплашвани от работодатели, от държавата... Няма кой да ги защити. В цяла Европа се приеха закони, които позволяват на хората да си стъпят финансово на краката, след като са станали неплатежоспособни. В България юридическите лица и банките имат възможност да предприемат незабавно принудително изпълнение единствено на базата на тяхно твърдение, което не е удостоверено безспорно. По този начин се нарушава регламент №805/2004 на Европейския парламент от 21 април 2004 година. В него се посочва, че безспорно вземане е това, при което има липса на оспорване от страна на длъжника. покрива всички положения, при които кредитор при установена липса на каквото и да е оспорване от страна на длъжника относно естеството и размера на паричното вземане е получил или съдебно решение срещу длъжника, или документ, подлежащ на изпълнение, който изисква изричното съгласие на длъжника, което се дава или от съдебна спогодба, или публичен документ\". В тази връзка през в средата на 2016 г. Европейската комисия откри наказателна процедура срещу България заради член 417 от ГПК, който позволява длъжникът да бъде осъден по бърза процедура - без възможност да се противопостави. Процедурата е и заради начина, по който се продава имуществото на длъжниците - той е в нарушение на правото на Европейския съюз. Само в България целта вероятно е хората да тънат в отчаяние и да работят само за сметките и заемите. Официалната статистика и изказванията на управляващите рисуват обаче една прекрасна пасторална картина, където народът цъфти и благоденства под благото управление на ГЕРБ. Карат хората да се чувстват некадърници и глупаци, защото не могат да печелят колкото видни спортисти, манекенки, участници в реалити телевизионни формати. Ами, господа управляващи, вървете при избирателите си и вижте как се живее в малък град с една заплата или пенсия. Ама не смеете! Вие превърнахте хората в бедняци и роби. Вие дадохте правото на произвол на банките и на бързите кредите, допуснахте лихварите да удушат българина!", "date": "2018.12.17", "title": "Дълговите роби"}
{"url": "https://duma.bg/v-strasburg-pochetoha-zhertvite-na-atentata-n181497", "text": "Няколкостотин души се събраха в Страсбург, за да почетат паметта на жертвите на атаката срещу популярния Коледен базар, при която загинаха четирима души, съобщава АФП. Хората, повечето от които със сълзи на очи, се събраха около импровизирания мемориал от цветя и свещи в подножието на коледната елха на площад „Клебер“ в самия център на града. Традиционната минута мълчание в памет на загиналите беше заменена от минута на шум – по време на която събралите се хора крещяха и аплодираха, за да изразят солидарността си с жертвите.  Четирима членове на семейството на атентатора от Страсбург бяха освободени от следствието в събота. Други трима души, близки до атентатора Шериф Шекат, който беше застрелян от полицията в четвъртък, все още са задържани. Вътрешният министър на Франция отхвърли в петък твърдението на групировката „Ислямска държава“, че е отговорна за стрелбата. Полицията е фокусирала разследването си върху това дали Шекат е получил някаква помощ при извършването на атаката си или по време на бягство.", "date": "2018.12.17", "title": "В Страсбург почетоха жертвите на атентата"}
{"url": "https://duma.bg/nad-61-dostignaha-zagubite-na-voda-n181507", "text": "Макар през последните години цената на водата в страната постоянно да се увеличава с аргумента, че трябват инвестиции за намаляване течовете по мрежата, а за 2019 г. в някои градове поскъпването ще стигне 10%, загубите при преноса й не намаляват, дори нарастват, а състоянието на  водопроводите остава лошо. При отчетени близо 193 млн. лв. инвестиции в сектора през 2017 г.  - при това повече от половината предоставени от еврофондовете и от регионалното и екоминистерството, реално се ремонтирани едва 0,5 на сто от цялата водоснабдителна мрежа в страната. Така парите от вдигнатите цени на водата всъщност са отивали по-скоро за увеличение на заплатите на работещите в държавните и общинските дружества и назначаване на свои хора. Загубите на вода са средно 61,24 на сто през 2017 г., докато година преди това са били 60,76 на сто. На всеки сто километра от водоснабдителната мрежа се случват по 85 аварии годишно, а при канализацията авариите са 200 на сто километра. Близо половината водомери са извън техническа годност и вероятно неизправни, което също е проблем за отчитането и фактурирането на подадената вода. Това показва анализ на КЕВР за състоянието на ВиК сектора през 2017 г. спрямо предходната година, представен от шефа на дирекция \"ВиК услуги\" Ивайло Касчиев. Той изнесе данни, от които излиза, че водният сектор прави каквото си иска с получаваните в повече приходи от увеличаването на цената на ВиК услугите, които не се подобряват, а КЕВР до 2020 г. е безсилна да предприеме друго освен да продължи да увеличава цената на водата, както това е предвидено в одобрението. Чак тогава регулаторът ще може да отчете изпълнението на вкараните в цените на водата инвестиции и ако то е по-малко, би трябвало да се орежат цените. От обясненията на Касчиев стана ясно, че основната причина за този омагьосан кръг с проблемите на водния сектор е липсата на реформа. Той посочи като съществен проблем високата неефективност на персонала във ВиК операторите, където се назначавали ненужно висок брой служители. Той посочи, че ВиК дружества не правят нищо за бързото откриване на течове в мрежата. През 2017 г. само 8,5 процента от водомерите са преминали техническа проверка, въпреки че нормативните изисквания са 1/5 от тях задължително да се проверяват през годината. Днес в КЕВР ще има обсъждане на предложените от операторите нови цени на водата от 1 януари. Същевременно се очаква пред сградата на КЕВР да има протест срещу поскъпването.", "date": "2018.12.17", "title": "Над 61% достигнаха загубите на вода"}
{"url": "https://duma.bg/ukrayna-sazdade-novata-tsarkva-n181502", "text": "Украйна избра главата на новата си национална църква през уикенда, отбелязвайки историческо отцепване от Русия, което ръководителите на страната виждат като жизненоважно за сигурността и независимостта на Украйна. В събота, в Киев, в катедралата \"Света София\", под егидата на Константинополската патриаршия и с активното участие на украинските власти, се проведе т.нар. обединителен събор. На него бе обявено създаването на нова църковна структура в страната - местната автокефална православна църква, начело с митрополит Епифаний. Представителят на новата църква в Украйна архиепископ Евстратий (Зоря) съобщ и, че в уставните документи на църковната организация се вписва името - Православна църква на Украйна. Той отбелязва, че \"преди началото на\" обединителния \"събор двете църкви - Киевският патриархат и Автокефалната църква Ц са провели свои собствени събори и са решили да се саморазпуснат\".  Вселенският патриарх Вартоломей ще връчи (томоса) указа за автокефалия на Украйна на 6 януари. Това са потвърдили от пресслужбата на Вселенската патриаршия. Новината вече бе съобщена дни по-рано. За да бъде призната за независима обаче, Украинската църква трябва да бъде призната от всички останали православни църкви.", "date": "2018.12.17", "title": "Украйна създаде новата църква"}
{"url": "https://duma.bg/evropa-kipi-ot-protesti-n181503", "text": "В редица държави на Европа се проведоха антиправителствени протести. Най-малко 17 000 души участваха в съботен протест във Виена. Те се обявиха за намаляване на работния ден и премахване на строгите икономии, както и срещу имиграционната политика на правителството, по-точно срещу нейното затягане. Те издигнаха лозунги като \"Фашистите вън от правителството\" и \"Расизмът ме дразни\", както и се обявиха за обединение. Хиляди излязоха на протести срещу строгите икономии и бедността в Гърция. В една от демонстрациите участваха пенсионери от цялата страна. Те поискаха \"да им бъде върнато отнетото\" и да се премахнат орязванията на пенсиите. Парламентът на Гърция гласува преди дни за отмяна на плановете за орязване на държавните пенсии. С този ход лявата управляваща коалиция на премиера Алексис Ципрас се надява да запази подкрепата си преди парламентарните избори, които са насрочени за следващата година. В други шествия антифашисти  демонстрираха по подобие на \"жълтите жилетки\" във Франция. Акциите са довели до блокиране на транспорта.  Испания бе залята от протести, провели се в събота в 200 града, предаде \"Телесур\". Акциите бяха организирани от синдикати. Хиляди пенсионери и техни поддръжници настояха правителството да увеличи пенсиите. Издигнати бяха лозунги \"Може да сме възрастни, но не и глупави\". \"Който и да е на власт, пенсиите трябва да са защитени\" и \"Няма решение без мобилизация\". Демонстрантите поискаха минимална пенсия от 1800 евро. В Билбао, столица на областта Страната на баските, участниците са наброявали 25 000 души. В столицата Мадрид протестът е бил по-малоброен. Някои от протестиращите са носели набиращите популярност в цяла Европа жълти жилетки. По-рано този месец премиерът Педро Санчес заяви, че през следващата седмица правителството му ще одобри вдигане на минималната месечна заплата с 22% до 1050 евро през 2019 година. В Белград около 10 000 души демонстрираха срещу политиката на президента Александър Вучич и правителството за разпалване на ненавист, съобщи \"Дойче веле\", позовавайки се на местни медии. Демонстрацията премина спокойно, без инциденти. Шествието премина пред резиденцията на Вучич и сградата, в която се намира редакцията на държавния телевизионен канал RTS. Причината - протестът бе насочен срещу едностранчивото предаване на новините в полза на управляващите. В самата Франция петият протест на движението \"жълтите жилетки\" събра 66 000 участници, пише в. \"Фигаро\". В Париж те бяха 4000. Това е по-малко в сравнените с миналата събота.Задържани бяха над 100 души.", "date": "2018.12.17", "title": " Европа кипи от протести"}
{"url": "https://duma.bg/okolo-50-hil-chuzhdentsi-posreshtat-koleda-i-nova-godina-v-sofiya-n181504", "text": "Около 40-50 хил. чужденци са избрали да посрещнат Коледа или Нова година в София, съобщи министърът на туризма Николина Ангелкова, цитирана от Дарик. По думите й чуждестранните гости в столицата ще са по-голям брой по празниците, но част от тях са обявили, че идват тук с друга основна цел, например ски туризъм. 72% от чужденците отсядат в хотели, категория 4 и 5 звезди. Чуждестранните туроператори вече ни предлагат не като евтина дестинация, а като дестинация, предлагаща добро качество на разумни цени, добави тя. Ангелкова нарече Стара планина неразработената златна мина на зимния туризъм, където би могло да се строят нови ски курорти. Специално открои Ком и Узана. Тя вижда потенциал и в районите около старите курорти - Добринище, Боровец. По думите й министерството има запитвания от потенциални инвеститори от чужбина за изграждането на нови курорти. То обаче не можело да дава конкретни отговори, защото изготвените планове за управление на природните и националните паркове в планините се обжалват и не са влезли в сила.", "date": "2018.12.17", "title": "Около 50 хил. чужденци посрещат Коледа и Нова година в София"}
{"url": "https://duma.bg/novi-stolevki-s-po-dobra-zashtita-puska-bnb-n181509", "text": "От 28 декември БНБ пуска в оборот нова банкнота с номинал 100 лева. Тя ще прилича много на сегашната, която е в обращение от 2003 г., но ще е с по-добра защита, което я прави трудна за фалшифициране, съобщи подуправителят на централната банка Калин Христов. Новата банкнота с номинал сто лева е с лика на Алеко Константинов. Старите 100 лева няма да се вадят от оборот и ще продължат да служат като средство за разплащане, докато постепенно бъдат изтеглени обратно в касите на БНБ. Новата 100-левка ще е в тираж 22 млн. броя, от които 8 млн. ще излязат тази година, останалите 14 млн. - догодина. БНБ планира емитиране на цяла нова серия банкноти. След 100-те ще пуснат нови емисии 50-левова, след това 20 лева, 10 лева и накрая 5 лева. Те ще имат допълнителен знак за незрящи. Сред защитите на новата столевка е холограмна лента с оптични ефекти. Тя е изработена от памучна хартия и за първи път над памука има лак, чиято цел е в банкнотата да не попива вода и мазнина, тоест да се удължи животът й.", "date": "2018.12.17", "title": "Нови столевки с по-добра защита пуска БНБ"}
{"url": "https://duma.bg/holding-bdzh-e-s-nov-direktor-n181505", "text": "Никола Василев бе избран за изпълнителен директор на \"Холдинг БДЖ\" ЕАД от Съвета на директорите на дружеството, съобщиха от компанията. Изборът е станал на заседание на новите членове на борда, на което са били разпределени и техните функционални задължения. За председател на Съвета на директорите е избран Григори Григоров, за негов заместник - Светломир Николов, а за изпълнителен директор на дружеството Никола Василев. Никола Василев има магистърска степен по бизнес администрация от университета в Блед, Словения, както и по електроника и автоматика от Техническия университет в София.  От съобщението на \"Холдинг БДЖ\" става ясно, че е освободен и последният останал от старото ръководство - финансовият директор Филип Алексиев. В началото на декември Желязков обяви, че дългогодишните началници в \"Холдинг БДЖ\" по времето на управлението на ГЕРБ - Велик Занчев и Владимир Владимиров, са сменени заради лошо управление на дружеството. На тяхно място бяха назначени Григори Григоров и Светломир Николов. Решението беше взето след серия от скандали, разтърсили дружеството - обвинения за нагласени обществени поръчки, назначаване на футболисти в БДЖ, които не ходят на работа, доклад до ДАНС, за който Желязков твърдеше, че не знае и не го е виждал.", "date": "2018.12.17", "title": "\"Холдинг БДЖ\" е с нов директор"}
{"url": "https://duma.bg/zapochva-prodazhbata-na-elektronnite-vinetki-n181506", "text": "От днес започва продажбата на електронни винетки от сайта bgtoll.bg и мобилното приложение. Цената остава същата, както на стикер винетките. Въвежда се и новата уикенд винетка, чиято цена е 10 лв. и е само за леките автомобили. Периодът на валидност на тази винетка ще започва от 12 ч. в петък и ще завършва неделя в 23,59 часа. Електронни винетки ще могат да се се купуват и от терминали за самотаксуване, които ще бъдат разположени в търговските обекти по протежение на републиканската пътна мрежа. Плащането ще става с дебитна и кредитна карта, както и с карта за гориво. Шофьорите ще могат да купят е-винетка и от пунктовете за продажба, разположени в търговските обекти. Нарушителите ще бъдат засичани чрез регистрационния номер на автомобила от камери, разположени по пътната мрежа и в мобилните екипи на т.нар. тол контрол. Те ще бъдат спирани от автомобилите на тол контрола. На водача, който не е заплатил винетка, ще бъде дадена възможност да заплати компенсаторна такса на място. Размерът на компенсаторните такси в момента е качен за обществено обсъждане - за леки коли е 70 лв., а за автомобили от 3,5 до 12 т - 125 лв. и за тежкотоварните над 12 т - 175 лв. Контролните автомобили са оборудвани с ПОС терминали и плащането на таксата ще става с дебитна или кредитна карта. След заплащане на компенсаторна такса пътуването ще може да продължи до края на астрономическия ден без винетка, но на следващия ден, ако не се закупи винетка, отново е налице нарушение. При отказ таксата да се плати на място, ще се счита, че отказваме да признаем нарушението - в този случай  следва отнемане на талона на автомобила.", "date": "2018.12.17", "title": "Започва продажбата на електронните винетки"}
{"url": "https://duma.bg/plashtat-600-mln-lv-na-fermerite-n181508", "text": "Следващата седмица - в сряда, най-късно четвъртък, зърнопроизводителите ще получат т.нар. директно базово плащане в размер малко над 600 млн. лв. Това заяви земеделският министър Румен Порожанов в кулоарите на парламента. Министърът посочи, че ориентировъчната ставка към момента е 19,30 лв. на декар. Порожанов припомни, че през миналата седмица са изплатени 73 млн. лв. акциз на близо 9500 земеделски производители. Те са по схемата \"Помощ под формата на отстъпка от стойността на акциза върху газьола, използван в първичното селскостопанско производство\". Изплатените средства представляват 88,77% от одобрения размер на държавната помощ за всички кандидати. Останалата част в размер на около 11 млн. лв. ще бъде изплатена на всички 9429 земеделски стопани с втори транш в началото на 2019 г. Вече бяха изплатени 6 от схемите за обвързано производство, преди два-три дни - други две, на обща стойност близо 116 млн. лв. на 15 000 земеделски производители, допълни още министърът. Става дума за общо 6 схеми за подпомагане на животновъдите. Например за млечните крави под селекционен контрол са изплатени по 542 лв. на крава за първите до 250 животни и по 434 лв. за всяка крава над първите 250. За месодайните крави сумата е почти наполовина по-ниска.", "date": "2018.12.17", "title": "Плащат 600 млн. лв. на фермерите"}
{"url": "https://duma.bg/dimitar-berbatov-se-sreshta-s-chitateli-v-su-n181477", "text": "Вдъхновяващото турне, посветено на книгата \"По моя начин\" от Димитър Бербатов, завършва със специална среща от 19 ч. днес, 17 декември, в аудитория 272 на СУ \"Св. Климент Охридски\". За пътя към успеха, за цената на грешките и за Театъра на мечтите, и за отстояването на своя начин - за всичко това авторът ще разкаже в своеобразен разговор с писателя и преподавател Георги Бърдаров, а малко по-късно ще отговори на въпросите на уважилите събитието и желаещите да споделят своите впечатления от книгата. След дискусията присъстващите отново ще имат възможност да получат автограф и лично послание от един от най-добрите ни футболисти.", "date": "2018.12.17", "title": "Димитър Бербатов се среща с читатели в СУ"}
{"url": "https://duma.bg/datata-n181483", "text": "1777 - ФРАНЦИЯ ПЪРВА ПРИЗНАВА НЕЗАВИСИМОСТТА НА САЩ. Свободният френски народ подарява на американците и Статуята на свободата. Подаръкът е в знак на приятелство и е направен през 1886 г. Новият континент, наречен по-късно Америка, е открит през 1492 г. от Христофор Колумб. През 1565 г. е основано първото постоянно селище от испанците. През периода 1607-1733 г. англичаните основават 13 колонии, като докарват роби от Африка за работа в плантациите. Независимостта на САЩ е обявена на 4 юли 1776 г. в резултат от Войната за независимост. 1778 - РАЖДА СЕ ХЪМФРИ ДЕЙВИ, АНГЛИЙСКИ ХИМИК (УМИРА 1829 Г.). Проучва енергията, която била включена в процеса на разделяне на солите - това днес се изучава от науката електрохимия. С помощта на много последователни батерии успява да отдели калий и натрий от техните хидроокиси, както и калцият, стронцият, барият и магнезият. Методът днес е известен като електролиза. Изобретява миньорската лампа, известна още като руднична лампа. Неговият лаборант Майкъл Фарадей подобрява работите му и дори става по-известен и влиятелен от своя наставник. 1883 - ВЪЗСТАНОВЕНИ СА ПРАВАТА НА БЪЛГАРСКАТА ЕКЗАРХИЯ. След дипломатически скандал под натиск Екзарх Йосиф I (на снимката) е приет от султан Абдул Хамид II. Екзарх Йосиф I (светско име Лазар Йовчев) е виден обществен и просветен деец, почетен член на Българското книжовно дружество. След Освобождението работи активно за запазване и развитие на българското учебно и църковно дело в земите, останали под властта на Османската империя. Със съдействието на Българската екзархия до 1913 г. в Македония и Одринско се откриват 13 гимназии и 87 прогимназии. След края на Балканската война (1912-1913) Йосиф I премества седалището на Българската екзархия в българската столица. 1903 - ИЗВЪРШЕН Е ПЪРВИЯТ КОНТРОЛИРАН ПОЛЕТ С МОТОРЕН ЛЕТАТЕЛЕН АПАРАТ. Американските братя Орвил и Уилбър Райт (на снимката) осъществяват в рамките на един ден изпитания с конструирания от самите тях \"Флайер I\". В рамките на два дни двамата извършват няколко полета с продължителност до 59 сек. През 1905 г. изминават разстояние от 39 км за 38 мин. и 3 сек. На 22 май 1906 г. братя Райт получават патент за своето изобретение, а три години по-късно създават компанията \"Райт\", която се занимава с производство на летателни апарати и обучение на пилоти. 1980 - ВЛИЗА В ДЕЙСТВИЕ ТРЕТИЯТ РЕАКТОР НА АЕЦ \"КОЗЛОДУЙ\". Строителството на централата започва на 6 април 1970 г. В изграждането на уникалното и до днес за България съоръжение участват над 100 000 строители и монтажници. На площадката на централата са осъществени няколко изцяло български проекта, които се внедряват за първи път в световната практика при строителството на атомни електроцентрали.", "date": "2018.12.17", "title": "Датата"}
{"url": "https://duma.bg/burgazlii-posochiha-6-prioriteta-za-balgariya-n181515", "text": "Шест приоритета за развитието на страната ни приеха бургаските социалисти на конференцията си по повод проекта \"Визия за България\" и препоръчаха документът да отрази най-важните теми. На първо място според бургазлии е огромната бедност, ниските доходи и следствието от тях - голяма емиграция, намалена раждаемост и демографска криза. Затова те настояват за политика, включваща решаването на социалните проблеми на децата, младежите и младите семейства. На второ място БСП в Бургас очаква промяна на пенсионната система на основата на солидарността, справедливостта и равенството. Настояват за достъпна и качествена медицинска помощ, включително и медицински грижи за всеки. Идеи в сферата на образованието, културата и науката, както и промени в икономиката и финансите на държавата като основа за решаване на главните социални и демографски проблеми, са другите два приоритета. На шесто място е посочен нов модел за управление на страната, справяне с корупцията и премахването на \"паралелната държава\". \"Третият кабинет \"Борисов\", в резултат от количествени натрупвания на провали, достигна до качествени изменения на ситуацията, в която се намира - от управленска криза те стигнаха до управленска катастрофа\", заяви председателят на ОбС на БСП в Бургас Живко Господинов.", "date": "2018.12.17", "title": "Бургазлии посочиха 6 приоритета за България"}
{"url": "https://duma.bg/afis-za-11-godini-doverieto-v-es-se-e-srinalo-s-20-n181521", "text": "Около 20% е спаднало доверието на българите в ЕС за изминалите 11 години членство, сочи изследване на АФИС. Като цяло доверието ни в ЕС все още е сравнително високо - близо 48% от българите. На обратната позиция са по-малко от 40%, а 13% нямат мнение, показва проучването. Това отношение претърпя съществени промени през годините. След приемането на България в ЕС интервалите на доверие се движеха в порядъка на 65-70%. Днес този дял е спаднал значително, но за сметка на това се запазва устойчиво през последната година. Евроскептиците са се увеличили, но все още не са мнозинство. Можем да кажем, че все още сме повече еврооптимисти и по-малко евроскептици, обобщава агенцията.  За 18,7% от анкетираните присъединяването е донесло само ползи. Всеки четвърти е на мнение, че членството е предимно полезно. Близо 30% го оценяват като предимно вредно. 11% са на крайното мнение, че участието ни в ЕС е донесло само вреди.  Според анализаторите, на фона на политическите трусове в редица европейски страни балансът е крехък и числата биха могли да се обърнат при извънредно и критично развитие на процесите както в ЕС, така и в България. Никой не се ангажира с прогноза как и в каква посока ще се развият процесите през 2019 г. и още по-малко какво ще стане на насрочените през май избори за Европейски парламент.", "date": "2018.12.17", "title": "АФИС:  За 11 години доверието в ЕС се е сринало с 20%"}
{"url": "https://duma.bg/predstoyashto-n181518", "text": "На 18 декември от 15 до 17 часа народният представител от \"БСП за България\" Николай Цонков и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86.", "date": "2018.12.17", "title": " Предстоящо"}
{"url": "https://duma.bg/aikb-sreshtu-povishavaneto-na-minimalna-zaplata-n181519", "text": "Повишаването на минималната заплата да се отложи за 15 икономически дейности, предлагат от Асоциацията на индустриалния капитал в България (АИКБ). Становището ще бъде предоставено на вицепремиера Марияна Николова, на министъра на труда и социалната политика Бисер Петков и на секретаря на НСТС Васка Шушнева, както и на социалните партньори преди предстоящия Съвет по тристранно сътрудничество. От АИКБ предлагат в постановлението на МС за определяне на новия размер на минималната заплата да се запише то да влезе в сила от 1 януари 2020 г., а не от 2019 г. Предложението се отнася за пчеларство, добив на глина и каолин, производство на хляб, сладкарски и тестени изделия, производство на други хранителни продукти, производство на облекло; обработване на кожи, производство на обувки и други кожени изделия, производство на дървен материал, на изделия от дърво и корк, производство на мебели, и за секторите хотели, ресторанти, туристически агенции и оператори, други дейности, свързани с туризма, пътнически сухопътен транспорт, товарен автомобилен транспорт и услуги по преместване, дейности по охрана и разследване, медико-социални грижи с настаняване, социална работа без настаняване, ремонт на компютри, на лични и домакински стоки, други персонални услуги.", "date": "2018.12.17", "title": "АИКБ срещу повишаването на минимална заплата"}
{"url": "https://duma.bg/sandanchani-na-protest-zaradi-uvolnen-lekar-na-godinata-n181520", "text": "Десетки граждани на Сандански и региона излязоха на протест в подкрепа на най-добрия лекар за 2018 г. в Югозападна България д-р Георги Алексиев. Той бе освободен от работа в МБАЛ \"Югозападна болница\" ООД в града.  Управителят на болницата д-р Илия Тонев не подновил договора с хирурга заради \"трудния му характер и лошо отношение към пациенти\". Според уволнения лекар подобен мотив не може да бъде основание договорът му да не бъде подновен. Пациенти и колеги на д-р Алексиев се организираха във фейсбук и в неделя протестираха с искане хирургът да бъде възстановен на работа. Аргументите бяха, че е добър специалист, спасил мнозина, a голяма част от пациентите твърдят, че живеят втори живот благодарение на д-р Алексиев. Той оперирал 2 пъти директора на болницата и майка му.   Пред Общинския съвет д-р Тонев казал, че няма претенции към професионалните качества на д-р Алексиев. \"За да вземеш решение пациентът да живее или не, трябва да си смел. В тези моменти човек може малко да изпуска и нервите си. Но това не може да бъде основание да се освободи доказал се специалист, независимо дали става дума за мен\", коментира д-р Алексиев.", "date": "2018.12.17", "title": "Санданчани на протест заради уволнен \"Лекар на годината\""}
{"url": "https://duma.bg/snyag-blokira-stranata-n181512", "text": "Обилен снеговалеж блокира някои части от България вчера. Той затрудни движението по основните пътища, някои от които останаха затворени през голяма част от деня. Силен снеговалеж имаше в Кюстендил, Пазарджик, София, Добринище, Враца, Видин, Ловеч, Троян, Ябланица, Априлци, Шипково и Берковица, както и в района на проходите \"Предел\", \"Троянски\", \"Шипка\", \"Юндола\" и \"Попови ливади\". По данни на НИМХ до ранния следобед най-голямо количество валежи бяха паднали в Кюстендил - 24 л. на кв. метър. Там пътната обстановка бе най-усложнена, като непроходими бяха редица пътища от втори и трети клас заради паднали дървета. Над 50 бяха закъсалите автомобили по направлението  Кюстендил - Дупница, в района на местността Черна нива, заради аварирал снегорин. Между Кюстендил и София в района на Конявската планина бе аварирал автобус. На много места в страната също имаше закъсали товарни автомобили. Заради катастрофирал товарен камион, временно бе ограничено движението в изпреварващата лента при км 221 на АМ \"Тракия\". Изтеглянето на друг аварирал камион затрудни и придвижването между Видин и Монтана. В Пернишко временно бе спряно електричеството, в областта имаше и заледявания. Затруднено бе и движението по магистрала \"Хемус\", където имаше и паднала мъгла. В късния следобед катастрофа с три чужди ТИР-а задръсти магисталата още по-сериозно. Колите стояха часове  Правец преди прохода \"Витиня\" в посока София. В социалните мрежи много хора се оплакваха от неразчистени пътища и липса на достатъчно снегорини. Появиха се и клипове на хора, опитващи се да избутат ТИР по заснежения Околовръстен път в София. Летището на столицата няколко пъти спира кацания и излитания заради лошите метеорологични условия. Въпреки че столичният кмет Йорданка Фандъкова обяви, че 160 снегорина чистят града, много улици бяха блокирани от аварирали автомобили и огромни задръствания. По-късно общината увеличи снегорините на 199, за да избутват снежни маси и разпръскват соли срещу заледяване. Валежите се очаква да продължат и днес, като те ще бъдат по-интензивни в Северна България.  ", "date": "2018.12.17", "title": "Сняг блокира страната   "}
{"url": "https://duma.bg/yotova-podkrepi-initsiativata-na-duma-za-pametnik-na-detsata-zhertvi-n181517", "text": "Инициативата на ДУМА в София да бъде изграден паметник на децата, жертви на фашизма, беше подкрепена от вицепрезидента Илияна Йотова в изявление след почитането на разстреляните ястребинци, сред които са и шест невръстни българчета. На въпрос трябва ли съдбата на ястребинчетата отново да се изучава в училище, Йотова отвърна, че тези тежки уроци на българската история трябва да влязат в учебниците. Уроците на историята са много тежки, но горко на този, който не ги помни и който не ги предава нататък, добави тя. Вицепрезидентът припомни инициативата на ДУМА за паметника в София и последвалото сформиране на Инициативен комитет от интелектуалци, който работи за изграждането на монумента. \"Надявам се час по-скоро тази идея да се реализира. Лично аз също ще помогна финансово за изграждането на такъв паметник. Той ще е паметник на всички деца жертви. В XXI век и след това не бива да делим децата по идеи и идеология, те са еднакво невинни\", заяви Йотова. ДУМА припомня, че в момента Инициативният комитет довършва огледите за най-подходящото място в София, където да бъде поставен паметникът на децата, жертви на фашизма. В скоро време предложението и идейният проект за монумента ще бъдат внесени в Столичната община.", "date": "2018.12.17", "title": " Йотова подкрепи инициативата на ДУМА за паметник на децата жертви"}
{"url": "https://duma.bg/stotitsi-pochetoha-pametta-na-18-te-yastrebintsi-n181516", "text": "Стотици се стекоха да почетат паметта на разстреляните преди 75 години, без съд и присъда, 18 души от село Ястребино в търговищката община Антоново. Сред убитите са невръстните Надежда, Иван и Стойне Калайджийски, Цветанка и Ценка Димитрови и Димитринка Стоичкова. Паметта на жертвите от фашизма бе почетена в събота в Националния детски комплекс в Ястребино. Ученици от ОУ \"Христо Ботев\" в Антоново представиха композиция, а след това бяха поднесени венци и цветя пред паметника на жертвите. \"Ксенофобията и национализмът днес шестват в речите на политиците в цял свят. Омразата и национализмът не са лекарство за никой проблем. Те няма да преборят неравенството и липсата на справедливост в обществото ни\", заяви вицепрезидентът Илияна Йотова. \"Все още отекват думите на 7-годишния Стойне: Не ме убивайте, аз съм малък\", добави тя и подчерта трагичното безсмислие на смъртта на невинните ястребинци. \"75 години продължаваме да се питаме защо се случи това безмилостно деяние. Успяхме ли за тези години като хора, като българи да изминем нелекия път от безумието към помъдряването\", попита Йотова. Тя определи като недостойни опитите за пренаписване на историята. \"Последните години самозвани научни работници, общественици, политици казват, че няма защо да се помнят тези дати от българската история и да присъстват в учебниците на децата ни. Уроците на историята са тежки, но горко на тези, които не ги помнят и не ги предават на поколенията\", каза вицепрезидентът. Освен Йотова в честването се включиха зам.-председателят на БСП Деница Златева, народни представители от левицата, секретарят на НС на БСП Вяра Емилова, ръководството на Младежкото обединение, представители на БАС. \"Неволно се питаме: Защо?! Кому е нужно? Нали децата осмислят живота ни, дават сили и заряд на нашето съществуване, държат ни будни в настоящето, изпълват ни с оптимизъм за бъдещето!\", пише в обръщение от името на председателя на БСП Корнелия Нинова. \"Фашизмът в своите европейски разновидности е бил един и същ - античовешки. Затова е историческата памет. Тя ни показва оня урок на историята, който е нужен, за да знаем къде е границата между доброто и злото, между приятелството и предателството, между достойнството и безчестието, между истината и лъжата. Гради ни живия мост от миналото към бъдещето\", пише Нинова.", "date": "2018.12.17", "title": "Стотици почетоха паметта на 18-те ястребинци"}
{"url": "https://duma.bg/turnir-v-knezha-sabra-pokoleniya-shtangisti-n181523", "text": "Турнирът по вдигане на тежести в Кнежа „Александър Бачийски“ събра поколения състезатели и деятели на спорта. Надпреварата се проведе за трета поредна година в памет на основателя на тежката атлетика в града. Участие взеха 40 щангисти, като за първи път се състезаваха, и спортисти от Румъния и Албания. И тази година на подиума се изявяваха само подрастващи – до 13, 15, 17 г. Шампион при най-малките стана представителят на домакините от Мизия Кнежа Николай Кабакчийски, който събра двубой от 204 кг след 91 кг в изхвърлянето и 113 кг в изтласкването, донесли му 250,366 т. по системата „Синклер“. Втори се нареди Станчо Борисов (Ванев, Русе) със 127 кг (55+72) и 239,256 т. А последен на подиума място намери Николай Николаев (Сливен) със 137 кг (60+77) и 212,656 т. При 15-годишните първото място заслужи националът Карлос Насър (Старт, Червен бряг) с двубой от 255 кг (115+140) и 324,100 т., пред румънеца Йонут Аршу с 235 кг и 296,480 т., Коце Любчев (Херкулес, Сф) 230 кг и 277,880 т.  При 17-годишните златото взе Йордан Петров (Ванев) с 250 кг (110+140) и 316,560 т., пред сливналиите Тодор Ганчев със 198 (88+110) и 303,205 т. и  Божидар Танев с 220 кг (97+123) и 293,742 т. В надпреварата участваха и редица щангисти, но извън официалното класиране. Всички получиха медали за участие, а призьорите и парични премии, подсигурени от община Кнежа.  Официални гости на турнира бяха треньорът на националния отбор Иван Иванов, олимпийски шампион от Барселона 1992, първенецът от Атина 2004 Николай Пешалов, Нено Терзийски – 4-кратен световен и европейски шампион, и Иван Чакъров, също първенец на планетата и на Стария континент. Световният шампион в три различни категории Златан Ванев пък водеше русенския клуб, който носи и името му.", "date": "2018.12.17", "title": "Турнир в Кнежа събра поколения щангисти"}
{"url": "https://duma.bg/prezidentat-dade-byudzhet-2019-na-ks-n181522", "text": "Президентът Румен Радев атакува пред Конституционния съд Закона за държавния бюджет за 2019 г. Държавният глава изрично уточнява, че не е наложил вето върху финансовата рамка, за да не бави влизането й в сила. Само ден след като бюджетът за догодина бе обнародван в \"Държавен вестник\", Радев сезира магистратите срещу чл. 96 от бюджетния закон. В него управляващото мнозинство е разписало, че таксата от бъдещата концесия на летище София няма да постъпва във Фонда за гарантиране устойчивост на държавната пенсионна система. \"Правото на пенсионно осигуряване би останало просто една декларация, ако държавата не създава гаранции за неговото упражняване\", пише президентът до съда. Според него ограничаването на приходоизточниците на фонда поставя под съмнение дългосрочното изпълнение на предназначението му да гарантира стабилността на пенсионната система. \"Законодателят се отклонява недопустимо от принципа на социалната държава и застрашава упражняването на едно конституционно гарантирано право на гражданите. След приватизацията приходоизточниците на Сребърния фонд са малко. Предвижда се парите от летищната концесия да се ползват за връщане на дълговете на БДЖ и за покупка на нов подвижен състав за железниците\", аргументира се Радев. Другият текст, който президентът атакува пред КС са промените в Закона за държавния служител, направени с преходните разпоредби на бюджетния закон за догодина. С тях се въвежда изискване за освобождаване на пенсионерите от държавната администрация. \"Има неравно третиране в зависимост от основанието за пенсиониране, което е в нарушение на принципите за равенство пред закона и правовата държава. Създава се опасност за изпълнението на публични функции, за които след задължителните според закона уволнения може да не се намерят професионално подготвени кандидати\", посочва президентът. Припомняме, че БСП също се обяви срещу тази забрана при гласуването на Закона за бюджета в парламента. Депутати от левицата предупредиха, че управляващите рискуват да обезкръвят държавната администрация и да я напълнят с \"калинки\". Социалистите изразиха и категорично мнение против концесията на столичното летище. ", "date": "2018.12.17", "title": " Президентът даде Бюджет-2019 на КС "}
{"url": "https://duma.bg/kratki-novini-n181528", "text": "XX кръг Дунав - Лудогорец 0:2 0:1 Швиерчок (16) 0:2 Кешерю (81); Етър - Септември 2:0 1:0 Батрович (28) 2:0 Кр. Стоянов (76); Славия - Верея 4:0 1:0 Карабельов (17) 2:0 (29-авт) 4:0 Мицански (67 и 72); Витоша Б - Черно море 1:1 0:1 Г. Илиев (20) 1:1 Лазаров (72); Локо Пд - Ботев Вр 4:0 1:0  Карагарен (61) 3:0 Посинкович (68 и 81) 4:0 Ожболт (90+1); Берое - Левски 2:1 1:0 Камбуров (39) 1:1 Обертан (77) 2:1 Василев (79); снощи: ЦСКА Сф - Ботев Пд.   1. ЛУДОГОРЕЦ 20 16 3 1 42:12 51  2. ЦСКА-Сф 19 13 3 3 33:7 42         3. Левски 20 13 2 5 40:18 41              4. Берое 20 10 6 4 29:15 36              5. Ботев Пд 19 11 2 6 30:16 35              6. Черно море 20 9 4 7 28:30 31             - - -- - - - - - - - - - - - - - -   7. Етър 20 9 3 8 22:22 30              8. Локо Пд 20 7 4 9 20:21 25              9. Славия 20 6 6 8 20:22 24 10. Ботев Вр 20 7 3 10 22:32 24  11. Витоша Б 20 6 2 12 15:32 20             12. Дунав 20 4 3 13   21:37 15             13. Септември 20 4 2 14 18:39 14             14. Верея 20 0 5 15 9:46 5 XXI кръг, 16 февруари 2019: Етър - Дунав;  Септември - Берое; Левски - Локо Пд; Ботев Вр - Витоша Б; Черно море - ЦСКА-Сф; Ботев Пд - Славия; Верея - Лудогорец. VI кръг Група А: Лудогорец - Цюрих 1:1 0:1 Одей (21) 1:1 Шверчок (45); АЕК Ларнака - Байер Леверкузен 1:5. 1. БАЙЕР 13 2. ЦЮРИХ 10 3. АЕК Ларнака 5 4. Лудогорец 4. Група В: Селтик - Ред Бул Залцбург 1:2; РБ Лайпциг - Розенборг 1:1. 1. РБ ЗАЛЦБУРГ 18 2. СЕЛТИК 9 3. РБ Лайпциг 7 4. Розенборг 1. Група С: Славия Прага - Зенит 2:0; ФК Копенхаген - Бордо 0:1. 1. ЗЕНИТ СП 11 2. СЛАВИЯ 10 3. Бордо 7 4. ФК Копенхаген 5. Група D: Спартак Търнава - Фенербахче 1:0; Динамо Загреб - Андерлехт 0:0. 1. ДИНАМО 14 2. ФЕНЕРБАХЧЕ 8 3. Спартак Т 7 4. Андерлехт 3. Група E: Спортинг Лисабон - Ворскла Полтава 3:0; Арсенал - Карабах 1:0. 1. АРСЕНАЛ 16 2. СПОРТИНГ 13 3. Ворскла 3 4. Карабах 3. Група F: Олимпиакос - Милан 3:1; Дюделанж - Бетис 0:0. 1. БЕТИС 12 2. ОЛИМПИАКОС 10, 11:6 3. Милан 10, 12:9 4. Дюделанж 1.  Група G: Виляреал - Спартак Москва 2:0; Рапид Виена - Глазгоу Рейнджърс 1:0 1. ВИЛЯРЕАЛ 10, 12:5 2. РАПИД В 10, 6:9 3. Глазгоу Рейнджърс 6 4. Спартак М 5. Група H: Марсилия - Аполон Лимасол 1:3; Лацио - Айнтрахт Франкфурт 1:2. 1. АЙНТРАХТ 18 2. ЛАЦИО 9 3. Аполон 7 4. Марсилия 1.  Група I: Бешикташ - Малмьо 0:1; Генк - Сарпсборг 4:0. 1. ГЕНК 11 2. МАЛМЬО 9 3. Бешикташ 7 4. Сарпсборг 5. Група J: Севиля - Краснодар 3:0; Акхисар Беледие Спор - Стандард Лиеж 0:0; 1. СЕВИЛЯ 12, 18:6 2. КРАСНОДАР 12, 8:8 3. Стандард 10 4. Акхисарспор 1.     Група K: Рен - Астана 2:0; Динамо Киев - Яблонец 0:1; ДИНАМО К 11 2. РЕН 9 3. Астана 8 4. Яблонец 5. Група L: ПАОК - БАТЕ Борисов 1:3; МОЛ Видеотон - Челси 2:2. 1. ЧЕЛСИ 16 2.БАТЕ БОРИСОВ 9 3.МОЛ Види 7 4. ПАОК 3", "date": "2018.12.17", "title": "Кратки новини"}
{"url": "https://duma.bg/biatlonistite-10-i-v-hohfiltsen-damite-20-i-n181526", "text": "Българската мъжка щафета завърши на десето място в старта от Световната купа по биатлон в австрийския зимен център Хохфилцен. Квартетът Антон Синапов, Владимир Илиев, Димитър Герджиков и Красимир Анев се представи силно и направи една от най-силните си щафети в последните години. Българите финишираха само 1:57 мин. зад победителите от Швеция, като използваха само 7 допълнителни патрона и не направиха наказателна обиколка. Шведите в състав Пепе Фемлинг, Мартин Понсиулома, Торстейн Стенерсен и Себастиан Самуелсон грабнаха победата с много силно бягане и отлична стрелба, като използваха само 5 допълнителни патрона и изпревариха с 3,6 сек. Норвегия. Трета финишира щафетата на Германия с изоставане от 28,8 сек. Вчера не участваха двете големи звезди Мартен Фуркад (Фр) и Йоханес Тингес Бьо (Нор).  Най-добре от българските биатлонисти се представи Владимир Илиев. Той пое втория пост 12-и, но предаде на Герджиков девети. Бягането на нашите обаче не беше на висота. В последната обиколка френският тим, който имаше две наказателни обиколки, изпревари Анев. При дамите победи Италия (Лиза Витоци, Алесия Рунгалдир, Доротея Вирер и Федерика Санфилипо) с време 1:10:58,7 ч. (0, 3), като изпревари с 8,4 сек. Швеция. Италианките взеха първа победа в Световната купа от 3 години. Българската щафета (Емилия Йорданова, Десислава Стоянова, Милена Тодорова и Даниела Кадева) завърши на 20-о място от общо 22 стартирали с изоставане от 5:57 мин. зад победителките. Квартетът ни беше последният, пресякъл финала, след като отборите на Южна Корея и Литва бяха затворени с обиколка.", "date": "2018.12.17", "title": "Биатлонистите 10-и в Хохфилцен, дамите 20-и"}
{"url": "https://duma.bg/asfalt-varhu-snyag-polagat-v-tetevensko-n181536", "text": "Как се асфалтира върху току-що навалял сняг? Това показват работници от строителната фирма \"Трейс\" на пътя в тетевенското село Гложене. Видеоклип, на който възмутени шофьори влизат в словесен сблъсък с работниците, обиколи социалните мрежи.   На клипа са заснети пререкания на висок тон между шофьор и служители на строителната фирма \"Трейс\". От фирмата обяснили пред БиТиВи, че ситуацията била \"форсмажорна\" и затова се наложило бързо да се асфалтира. Освен това сутрешната прогноза не показвала снеговалеж.  Отговорният за асфалтирането на въпросния участък обясни пред камерите на БиТиВи, че е наясно колко недопустимо е да се асфалтира върху сняг. Преценил обаче, че ръбът, който се образува на вече завършената лента, може да причини катастрофи. Затова и машините продължили да работят \"с ясното съзнание, че когато времето се подобри, този допълнително положен пласт, който нулира ръба, ще го изфрезоваме и ще го коригираме\". Инженерът беше категоричен, че нещо такова се случва за първи път и не може да се твърди, че \"Трейс\" са разчитали на липса на контрол в неделния ден. \"Тези пари няма да са за сметка на данъкоплатеца, а за сметка на фирмата\", увери той.", "date": "2018.12.17", "title": "Асфалт върху сняг полагат в Тетевенско"}
{"url": "https://duma.bg/pluvtsite-ni-priklyuchiha-s-9-rekorda-na-svetovnoto-n181525", "text": "С 9 рекорда и 1 финал завърши участието си рекордната група от 7 българи на 14-ото световно първенство по плуване в малък басейн, което приключи в Ханжоу, Китай. Най-добрият ни плувец Антъни Иванов участва във финала в коронната си дисциплина 200 м бътерфлай и завърши 8-и. В серията той подобри личния си национален рекорд с постижение 1:51,81 мин., което би му донесло шесто място в света. Седем от националните постижения на 14-ото световно първенство са с негово участие - на 50, 100, 200 м бътерфлай и като първи пост в щафетата на 4 по 100 м св. стил, която също завърши с рекорд, както и в състава на квартетите на 4 по 200 м св. стил и 4 по 50 м микс смесена. Другите две поправки са на Диана Петкова на 100 м съчетано и на Йордан Янчев на 400 м св. стил за юноши старша възраст. В Ханжоу плуваха Антъни Иванов, Йордан Янчев, Калоян Братанов, Любомир Епитропов, Светлозар Николов и Диана Петкова, които са на възраст от 17 до 19 години, а изключение правеше само 22-годишната Габриела Георгиева. За първи път в историята на шампионатите България участва с щафети. От групата ни в Ханжоу само Братанов няма да плува на държавния шампионат в Спортната палата в София (19-22 декември), който по традиция затваря календара на плувната година. Тогава ще бъдат наградени и най-добрите ни състезатели в плувните спортове.    ", "date": "2018.12.17", "title": "Плувците ни приключиха   с 9 рекорда на световното"}
{"url": "https://duma.bg/poiskaha-levski-da-bade-obyaven-v-nesastoyatelnost-n181531", "text": "Фирмата “Титан 77” ООД е поискала Левски да бъде обявен в несъстоятелност, твърди Спортал. Причината са неизплатени задължения на 26-кратните шампиони към фирмата, която се занимава с организиране на чартърни полети. Нейни собственици са близнаците Юлиан и Емил Ботеви. Търговското дело е №2390 от 2018 г. По новия Гражданско-процесуален кодекс Търговско отделение VI-11-и състав е разгледало молбата №147 654 от 12.11.2018 г. за откриване на производство по несъстоятелност и с разпореждане от 13 ноември е образувано делото.  „Официално в клуба такава информация, за такова дело не е постъпвала, очевидно информацията е притеснителна и утре сутрин ще направим проверка, за да видим колко са верни данните. Очевидно в съобщението има ясно цитирани номера и дати. Не е нещо фалшиво, очевидно. Това е около самите фактически обстоятелства. Самата фирма ни е позната, ние с тях работим от няколко години, имаме едно неголямо задължение към тях, частично е издължено. Може би преди седмица имаше плащане. Не искам да звучи, че подценявам характера на новината. Разбирам сериозността и знам как ще отекне, така че на този етап мога да кажа, че сме в състояние да решим въпроса веднага и ще се постарая да стане още в рамките на утрешния ден\", се опита \"да успокои топката\" изпълнителният директор на клуба Красимир Иванов пред Дарик радио. ", "date": "2018.12.17", "title": "Поискаха Левски да бъде обявен в несъстоятелност"}
{"url": "https://duma.bg/hirsher-s-61-va-pobeda-za-sk-n181527", "text": "Носителят на Световната купа по ски за последните 7 сезона Марсел Хиршер спечели гигантския слалом в Алта Бадия с убийствена преднина. Австриецът изпревари с повече от 2,5 сек. втория Тома Фанара (Фр) в италианския курорт. Хиршер триумфира за шеста поредна година на пистата \"Гран Риза\". Преди него за последно победител в Алта Бадия беше Тед Лигети (САЩ) през 2012 г. Победата е 61-ва за Хиршер в Световната купа и 30-а в гигантския слалом. През сезона австриецът триумфира за трети път след слалома в Леви и гигантския слалом във Вал д’Изер. Почти сигурно той ще бъде обявен и за победител в Бийвър Крийк заради дисквалификация на Щефан Люиц (Гер). На подиума до Хиршер се наредиха французите Тома Фанара (+2,53 сек.) и Алекси Пентюро (+2,69 сек.). 37-годишният Фанара се качи на подиума за 12-и път в Световната купа. Той беше с 14-о време в първия манш, но във втория се представи много силно и с трето време се изстреля напред. Пентюро пък беше седми и в двата манша. Много скиори допуснаха грешки и влошиха класирането си. Хенрик Кристоферсен (Нор) беше пети след първото спускане, а във второто даде едва 22-и резултат и остана едва 14-и - на 3,65 сек. зад Хиршер. Алберт Попов не успя да влезе във втория манш. Той стартира 62-ри и даде 58-о време. Много силно с 27-и номер се представи 21-годишният швейцарец Марко Одермат, който даде трето време в първия манш, но във втория падна и не завърши. С втората си победа в гигантския слалом Хиршер вече има 280 т. и води със 132 пред Кристоферсен. Австриецът си върна и водачеството за Големия кристален глобус. Той е с 380 т., пред Макс Франц 340, Аксел Лунд Свиндал (Нор) 333. Днес Хиршер ще търси нова победа в паралелния гигантски слалом в Алта Бадия.", "date": "2018.12.17", "title": " Хиршер с 61-ва   победа за СК"}
{"url": "https://duma.bg/knizharnitsa-peroto-otvarya-vrati-v-ndk-n181478", "text": "В последния ден от Панаира на книгата бе дадено ново начало за книгите в Националния дворец на културата. Литературният клуб \"Перото\" вече има своя книжарница. Идеята е на ръководството на НДК в лицето на председателя на Борда на директорите Борислав Велков и изпълнителния директор Ангел Митев. Книжарница \"Перото\" отваря врати днес точно в 10 ч. и ще работи всеки ден.", "date": "2018.12.17", "title": "Книжарница \"Перото\" отваря врати в НДК"}
{"url": "https://duma.bg/tvorcheska-vecher-na-ivan-granitski-n181479", "text": "Националната библиотека \"Св. св. Кирил и Методий\" и издателство \"Захарий Стоянов\" организират представянето на три поетични книги от Иван Гранитски. Ценителите ще могат да се срещнат със \"Стрелата на времето\", \"Зазоряване\" и \"Атлантида\" на 18 декември от 18 ч. на втория етаж на библиотеката. \"Скъпи мои приятели, партньори, почитатели на издателство \"Захарий Стоянов\", в навечерието на скромната ми годишнина (65) имам честта и удоволствието да ви поканя на моя творческа вечер. С радост ще споделя с вас сътворените от мен последни три книги. И вместо да подарите цветя, купете книга!\", се казва в обръщението на Иван Гранитски към очакваните гости на събитието.", "date": "2018.12.17", "title": "Творческа вечер на Иван Гранитски"}
{"url": "https://duma.bg/oshte-edna-godina-ot-bogatata-si-biografiya-otmetna-obayatelnata-ni-mezhdunarodnichka-n181472", "text": "Въпреки смяната на столетия, че и хилядолетия, на исторически епохи и ценности, на политики и правителства тя не изневери нито на лявата идея, нито на професията, нито на международната журналистика. Не се поблазни да залитне като говорителка, пиарка или по друга доходоносна и нарцистична опция. И ако искате да научите повече за климата, мигрантите, САЩ или Русия, не пропускайте анализите й. Екипът на \"Дума\" и пожелава творческо дълголетие и да остане все така вярна на себе си.", "date": "2018.12.17", "title": "Още една година от богатата си биография отметна обаятелната ни международничка"}
{"url": "https://duma.bg/posvetiha-pesen-na-zhertvi-na-nasilie-n181473", "text": "Младата изпълнителка на Diapason Records - Ашли, посвети най-новата си балада \"След пожара\" на жените, станали жертви на насилие. \"Идеята за песента беше изцяло моя. Желанието ми е чрез този проект да подкрепя жените, пострадали и претърпели мъчения. Имам приятелки, които са били жертви на насилие, и разбирам колко е трудно да преживееш тези моменти. Смятам, че това е сериозен проблем в обществото ни\", сподели Ашли. Звездата от ефира на Фен ТВ се надява новата й песен да стигне до повече малтретирани жени и да им покаже, че нещата не бива да остават неизказани. \"Когато предложих идеята на продуцентите ми, те веднага я приеха. Благодарна съм, че такива професионалисти стоят зад този проект. Щастлива съм, че песента е вече факт, и се надявам посланието ми да стигне до повече хора\", допълни развълнувано чаровната изпълнителка. Видеото е заснето на крайбрежната ивица на гръцкия град с богата история Солун. В него участва Маджара, който е трикратен световен шампион по Combat Wrestling, световен шампион по Pankration и е носител на европейска титла по MMA. Българският състезател приема на драго сърце поканата да участва в клипа и подкрепя каузата.", "date": "2018.12.17", "title": " Посветиха песен на жертви на насилие"}
{"url": "https://duma.bg/vlak-skopie-sofiya-ot-2027-g-n181498", "text": "Влакът от Скопие за София ще тръгне през 2027 г., жп линията от Скопие до българската граница трябва да се построи до 2025 г., а за цялостното жп свързване ще трябва да почакаме още две години, когато се очаква да бъде изградена линията от София до българо-македонската граница, съобщи македонската телевизия ДАлсат МУ. Министерството на финансите в Скопие подписа в петък договора за грант от 68,6 милиона евро, отпуснат чрез Инвестиционната програма за Западните Балкани, договорена миналото лято на срещата на високо равнище в Триест.  \"През тези няколко години, тъй като това е стратегически проект за коридор номер 8, ние от наша страна ще бъдем максимално отдадени, надявам се да няма проблем и от страна на България\", каза министърът на транспорта и съобщенията Горан Сугарески.", "date": "2018.12.17", "title": "Влак Скопие-София от 2027 г. "}
{"url": "https://duma.bg/kratki-novini-n181500", "text": "Косовският парламент одобри преговорен екип със Сърбия. Очаква се до 30 дни да бъде прокаран и съответният закон. Преговорният екип ще се състои от 12 души от правителството, опозицията и гражданското общество. Преговорите между двете държави текат с години, откакто Косово обяви едностранно независимост през 2008 година, като отношенията напоследък отново се обтегнаха. Медицински хеликоптер Agusta A109S, на борда на който са се намирали четирима души, е изчезнал от радарите в близост до португалския град Порто. В събота хеликоптерът е пренесъл 76-годишна жена със сърдечен пристъп до една от болниците на Порто и е изчезнал по обратния път, връщайки се в базата в окръг Браганса. На борда са се намирали двама пилоти, както лекар и медицинска сестра. Всички те са загинали. Двама души загинаха, а други пет – включително три деца, бяха ранени при пожар в общежитие към изследователския ракетен център, разположен в градчето Пересвет край Москва, съобщава „Спутник“. Според спасителните екипи, отзовали се на мястото на инцидента, са евакуирани 32 души. Близо 30 огнеборци и 8 пожарни автомобила гасиха пламъците в продължение на няколко часа. Причините за пламването на стихията се изясняват.  Въздушни удари и ожесточени боеве разтърсиха предградията на пристанищния йеменски град Ходейда, въпреки постигнатото с посредничеството на ООН примирие. Най-малко 29 бойци, включително 22 бунтовници хути, бяха убити през изминалото денонощие, при сблъсъци в провинцията Ходейда, потвърдиха военни източници. Прекратяването на огъня между правителствените сили и бунтовниците хути трябваше да бъде последвано от изтеглянето на бойците и на двете враждуващи страни.", "date": "2018.12.17", "title": "Кратки новини"}
{"url": "https://duma.bg/obls-na-bsp-pernik-shte-prozhektira-bezplatno-balgarskite-filmi-koziyat-rog-i-vreme-razdelno-v-kv-iztok-n181496", "text": "Областният съвет на БСП - Перник, продължава инициативите по проекта \"Уроци за България\", финансиран от Фонд \"Политически инициативи\" на НС на БСП. На 17.12 (понеделник), от 18.00 ч., в галерия \"Марин Гогев\", в кв. \"Изток\" ще бъде представен филмът \"Козият рог\", обявен за един от най-добрите български филми. \"Избрахме първият филм да е \"Козият рог\", защото главните роли се изпълняват от артистите Катя Паскалева и Антон Горчев, които са свързали животите си с Перник, а режисьорът - големият Методи Андонов, е родом от с. Калище\", каза председателят на ОблС на БСП Валентин Петков. Той припомни, че Катя Паскалева е обявена за почетен гражданин на Перник.  Петков обяви, че вторият филм, който социалистите ще покажат пред перничани, ще бъде \"Време разделно\". Филмът ще бъде прожектиран на 21.12 (петък), от 18.00 ч., отново в галерия \"Марин Гогев\". \"Време разделно\", е една от класиките на българското кино, въпреки че филмът е с тежък сюжет, решихме да представим и него, защото авторът на книгата акад. Антон Дончев също е почетен гражданин на нашия град и е един от големите приятели на Перник\", каза още Петков. ", "date": "2018.12.17", "title": " ОблС на БСП - Перник, ще прожектира безплатно българските филми \"Козият рог\" и \"Време разделно\" в кв. \"Изток\""}
{"url": "https://duma.bg/sasht-privetstvat-reshenieto-na-es-za-severen-potok-2-n181501", "text": "Съединените щати приветстваха резолюцията на Европейския парламент относно Украйна и \"Северен поток-2\", както и решението на държавните и правителствените ръководители на Европейския съюз да удължат секторните икономически санкции срещу Русия за шест месеца, заяви заместник-ръководителят на пресслужбата на Държавния департамент на САЩ Робърт Паладино. Според него \"Съединените щати приветстват неотдавнашните стъпки на ЕС и страните членки да приведат Русия под отговорност за агресия срещу Украйна\". Дипломатът изброи сред тях резолюцията на Европейския парламент от 12 декември, която \"потвърждава значението на ролята на Украйна в европейската енергийна система и осъжда изграждането на газопровода \"Северен поток-2\", подкрепян от Кремъл, като политически проект\". \"Призоваваме Германия да се вслуша в опасенията на съседните страни, чиято сигурност ще бъде подкопана\" от изграждането на този газопровод\", твърди Паладино.", "date": "2018.12.17", "title": " САЩ приветстват решението на ЕС за \"Северен поток-2\""}
