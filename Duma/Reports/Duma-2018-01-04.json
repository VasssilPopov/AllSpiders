{"url": "http://duma.bg/node/158255", "text": "Фирмите, които произвеждат мляко, месо, яйца, хляб са силно притеснени заради драстичното поскъпване на тока за бизнеса от 1 февруари. Очаква се поскъпване на основни стоки и продукти от потребителската кошница средно с около 5%. Това стана ясно вчера от думите на шефа на АИКБ Васил Велев. По неговите думи към момента бизнесът плаща средно около 70 лв. за мегават, но от следващия месец цената се увеличава между 30 и 60%. Според Велев вариантите са два - съкращаване на разходи или повишаване на цените.  \nБизнесът е неспокоен от повишаването на цените на тока и вече има готовност за съвместни протести между работодатели и синдикати, съобщи Велев.   \n", "date": "2018.01.04", "title": " Хляб, мляко, месо и яйца поскъпват заради тока "}
{"url": "http://duma.bg/node/158238", "text": "Родители и служители на дневния център за деца с увреждания \"Вяра, Надежда и Любов\" в Пазарджик излязоха вчера на протест срещу управлението на социалната институция от фондация \"Социални практики в общността\", съобщиха организаторите на проявата. \nМотивите за недоволството им са, че управлението на центъра е поверено на хора без опит в работата с деца със специални потребности, регистрирани са прояви на незачитане интересите на потребителите на услугата и техните родители, липсвала и прозрачност в изразходването на финансови средства. След поемането на управлението на дневния център от фондацията преди 3 месеца са започнали проблеми с неспазване на колективния трудов договор, неспазване на сроковете за заплащане на възнаграждения, откази за авансови плащания. Съкратени са петима служители, а останалите са преназначени на минимална работна заплата, твърдят работещи в институцията. \nДневният център \"Вяра, Надежда и Любов\" в Пазарджик е създаден преди 25 г. по инициатива на родители. Той е и първият по рода си в страната. Организаторите на протеста настояват пред ръководството на община Пазарджик фондацията да бъде отстранена от ръководството на дневния център за деца с увреждания. \n    \n", "date": "2018.01.04", "title": "Родители и учители недоволни от управлението на център за деца с увреждания в Пазарджик"}
{"url": "http://duma.bg/node/158239", "text": "Мъж и жена са задигнали въглища от приюта на отец Иван в монтанското село Якимово. Домакинът на фондация Дом за сираци \"Свети Николай\", с. Нови хан, сигнализирал, че между 25 декември и 2 януари от имота на приюта са откраднати около 700 килограма въглища. Оказало се, че това са 37-годишният И.А. и 36-годишната А.М., и двамата са местни жители. Извършителите са направили пълни самопризнания. Откраднатите въглища са намерени, иззети и върнати на собственика. По случая е образувано досъдебно производство. \n\"Чудя се как е възможно да посегнеш на топлото на хората. Това се прави от немотия. В селото си има едни апаши и ние си ги знаем, всички дребни кражби са тяхно дело\", коментира отец Иван. Това е поредно посегателството върху приюта му в село Якимово. Няколко пъти обираха автомобила му и негови имоти, откраднати бяха машина за правене на хляб, пчелни кошери, че дори и тетрадките на децата. \n    \n", "date": "2018.01.04", "title": "Хванаха крадци на въглища от приют на отец Иван "}
{"url": "http://duma.bg/node/158240", "text": "Столичният кмет Йорданка Фандъкова е поръчала на експерта криминалист Ботьо Ботев да провери дали действително е имало натиск за прием на деца в скандално известната детска градина \"Зорница\" в кв. \"Горна баня\". Ботев е директор на дирекция \"Вътрешен контрол\" в общината и е бивш началник отдел \"Убийства\" в Националната служба \"Полиция\". \nДействията на Фандъкова бяха провокирани от изявлението на вече уволнената директорка на 164 детска градина Мариана Ивановa, че й е оказван натиск за нерегламентиран прием на деца от представители на Столичната община. В тeлевизионно предаване вчера сутрин Иванова призна за такъв прием и посочи, че това е ставало под натиск от районния кмет на \"Овча купел\", ръководителя на дирекция \"Образование\" в Столичната община и експерти от дирекцията. Имената на децата, които трябвало да бъдат приети, идвали с есемеси, на листчета и с телефонни обаждания. \n\"За мен всякакъв натиск е недопустим и след приключването на проверката докладът ще бъде изпратен на компетентните органи. Нека тези обвинения не хвърлят кал по системата без доказателства\", коментира Фандъкова. Тя обеща наказания за всеки нарушител на правилата. По думите й всички директори са проверявани постоянно, но Иванова е нарушила правилата, а фактите, установени в Горна баня, не били установени другаде. Според общината извън правилата са приети 24 деца. Кметицата обаче заяви, че Иванова е носела отговорност за действията си и не трябвало да записва тези деца. Кметът на район \"Овча купел\" Христина Семерджиева отрече да е оказала натиск върху Иванова. Тя се закани да съди отстранената на 20 декември директорка за манипулиране на общественото мнение и разпространение на клевета. Зам.-кметът Тодор Чобанов пък заяви, че ще сезира прокуратурата. \nМеждувременно вчера родители на деца от забавачката излязоха на протест пред сградата на Столичната община в защита на дисциплинарно уволнената Мариана Иванова. Те настояват тя да бъде върната на работа, тъй като е ръководила добре детското заведение. \nСамата Иванова изпрати до общината и медиите писмо, в което отговаря на всяко от отправените й обвинения и ги отрича.  \nОт Дискусионния клуб за социална местна политика пък поискаха представители на общината да бъдат временно отстранени от длъжност при проверките, за да бъде гарантирано, че няма да пречат на изясняване на обективната истина за съществуващата корупция при приемането на деца в общинските детски ясли и градини. \"При вече констатираните нарушения смятаме, че зам.-кметът на СО по образование Тодор Чобанов трябва да бъде освободен поради провала на политиката в предучилищното образование и констатираните факти за злоупотреби и нарушения\", заяви Борис Цветков, общински съветник от БСП в София.  \n    \n", "date": "2018.01.04", "title": "Фандъкова поръча на криминалист да проверява забавачка  "}
{"url": "http://duma.bg/node/158241", "text": "Шеста жертва на масовото убийство в Нови Искър бе открита вчера. Това е 44-годишната Кети Кюхова, която е била убита и хвърлена в кладенец, дълбок два метра. Кладенецът се намира на метри от мястото, където по-рано през деня беше открит джипът на семейството. Стъклото до шофьорското място е счупено, на негово място има найлон. \nВъв вторник  бяха открити телата на мъжа на Кети Кюхова - Неделчо Юнаков, на неговия син Георги (20 г.), на дъщерята на Кюхова - Нанси (16 г.), на приятеля й (18 г.) и нейната баба по майчина линия (72 г.). Цяла нощ разследващите правиха огледи на къщата, в която бяха открити телата на петимата застреляни, а Кети Кюхова беше обявена за издирване. \nВ близост до автомобила вчера журналисти намериха тефтерче, в което са написани задължения - сметки за ток, към мобилни оператори. Не е ясно на кого е това тефтерче. В него обаче е споменато и името на Неделчо.  \nСемейството живеело в къщата в Нови Искър от около година-година и половина, преселило се там от София. Главният прокурор Сотир Цацаров и главният секретар на МВР главен комисар Младен Маринов дадоха брифинг от мястото на престъплението. Според тях най-вероятно убийството се е случило в Новогодишната нощ. \nКатегорично става въпрос за 6 убийства и се изключва версията за самоубийство, заяви снощи шефът на НСлС Борислав Сарафов. Жертвите са простреляни с множество изстрели. Все още не е намерено оръжието, с което хората са убити.     \n", "date": "2018.01.04", "title": "Откриха шеста жертва в Нови Искър"}
{"url": "http://duma.bg/node/158242", "text": "Жителите на дупнишкото село Джерман подновяват протестните си действия срещу изграждането на Център за преработка на отпадъци в землището на населеното място. Това съобщи председателят на сдружение \"Бъдеще за Джерман\" Борислав Тасков. На 6 януари - Йордановден, от 11,30 часа, протестиращите ще блокират движението по главен път Е-79. Решение за това е взето на общоселско събрание на 22 декември. Протестите ще се правят всеки месец занапред, закани се Тасков. \n\"Шест години управляващите в Дупница не успяха да проумеят мотивите за несъгласието ни, както и не успяха и да посочат причина защо именно това място е избрано за изграждане на център за преработка на отпадъци\", коментира  Тасков. Той припомни, че теренът е свлачищен, има подпочвени води и е обработваем. \"Никой не си дава сметка и за възможните последствия от бъдещата му експлоатация като център за преработка на отпадъци\", каза още Борислав Тасков. Местните припомниха, че на мястото при първите протести през 2012 г. беше издигнат кръст за изграждане на бъдещ параклис.  \n    \n", "date": "2018.01.04", "title": "Джерман с нов протест срещу център за  отпадъци"}
{"url": "http://duma.bg/node/158243", "text": "Навръх Коледа и Нова година жители на санирания блок 9 в бургаския комплекс \"Изгрев\" бяха наводнени. Според хората фирмата изпълнител е виновна, защото санирането било некачествено. При дъждовете по празниците е протекъл покривът на блок 9 в комплекс \"Изгрев\". Апартаментите на хората са се наводнили, като водата е достигнала чак до четвъртия етаж. Навсякъде по стените и таваните на апартамента има влага и мухъл. \nСанирането на блок 9 в \"Изгрев\" е започнало в края на септември и досега не е завършено. От фирмата изпълнител признават, че вината за наводнението на блока е тяхна и обещават да покрият щетите на хората. След сигнала на хората за некачествено саниране, оглед са направили представители от Министерството на регионалното развитие, като оттам също са обещали щетите да бъдат отстранени от фирмата. \nДУМА припомня, че преди около 3 седмици стана известен подобен случай отново в Бургас, когато протече санираният блок 16 в кв. \"Меден рудник\". Проблеми със санирането имаха и в Благоевград и Пазарджик.   \n", "date": "2018.01.04", "title": "Блок в Бургас остана без покрив след саниране"}
{"url": "http://duma.bg/node/158244", "text": "Нови открития в Троянския манастир могат да променят историята му, смята игуменът на църковната обител епископ Сионий. Той обясни, че наскоро до стените на манастира са открити върхове на копия и стрели, сечени монети, пръстени, кръстчета и други предмети. Те били намерени от работници, които прокопавали дренаж и почиствали манастирското гробище. Епископ Сионий уточни, че находките са изложени в обновения музей на манастира. При ремонтните дейности на Антимовото крило също били намерени много предмети от бита на монасите. В костницата, която е под олтара на храма, има древна колона с плоча върху нея, зазидана в основите му. \n\"Според повърхностните исторически изследвания манастирът е основан през 1600-ната година, когато била донесена иконата на света Богородица Троеручица. Но ако се задълбочат проучванията, ще стане ясно, че той съществува много по-отдавна\", смята дядо Сионий. \nСпоред някои историци, когато монасите от Света гора пристигнали с чудотворната икона, те заварили братя, живеещи в руините на манастира, разрушен от османските нашественици. Този факт дълго бил пренебрегван. Освен това районът е пълен с пещери и заслони, в които са издълбани множество кръстове и абсиди. Обитавали са ги монаси, които вероятно са били част от по-голямо братство. Чрез Светия синод ще се обърнем към министерството на културата, което да назначи необходимите мерки за проучване, категоричен е игуменът. \n    \n", "date": "2018.01.04", "title": "Нови открития в Троянския манастир могат да променят историята му"}
{"url": "http://duma.bg/node/158245", "text": "Общината във Велико Търново нехае за разрухата на зидовeте на историческата крепост \"Царевец\". За спешната консервация са необходими 500 хиляди лева. Сумата за ремонти на зидовете се е увеличила от 200 хил. лв. на половин милион, но местната власт не отпуска финансиране, заяви директорът на Регионалния исторически музей Иван Църов. \"Царевец наистина има значителни проблеми, най-вече с оригиналните зидове, защото резките климатични промени, големите температурни разлики водят до изветряване на свързващия зидовете хоросан и оттам съответно и саморазрушаване\". \nКрепостта \"Царевец\" е дадена от държавата за 10-годишно стопанисване и управление на община Велико Търново, която за четвърта година не предвижда в бюджета си пари за реставрация на крепостта. \n    \n", "date": "2018.01.04", "title": " Общината във Велико Търново нехае за разрухата на \"Царевец\""}
{"url": "http://duma.bg/node/158246", "text": "Софийският университет \"Св. Климент Охридски\" заплаши с протести, ако не им бъде предоставена нова сграда за обучение на студентите по медицина. Ръководството очаква от правителството компенсация за отнетата малко преди празниците през декември сграда на бул. \"Ал. Стамболийски\" в София. Тогава кабинетът реши да даде имота на съда и прокуратурата с мотив \"отпаднала нужда\". Ако не получат компенсация, от университета започват с протести от 22 януари. \nАкадемичният състав на университета се събра вчера на извънредно заседание, за да реши как да реагира на решението на управляващите. Както ДУМА вече писа, доскоро сградата бе на Университетската болница \"Лозенец\". Тя беше прехвърлена на лечебното заведение от СУ през ноември 2016 г. срещу обещанието да я ремонтира и тя да бъде използвана за обучение на студентите по медицина. Един и същи човек управлява и болницата, и факултета по медицина на СУ - проф. Любомир Спасов, който вчера отсъства от заседанието, както и на предишното, на което се обсъждаше казусът. Вчера нямаше нито един представител на факултета. Отсъствието им бе определено като възмутително и демонстриращо неуважително отношение. \nДУМА припомня, че сградата на бул. \"Ал. Стамболийски\" беше дадена на Алма матер през 2011 г. като компенсация за загубената сграда на \"Шипка\" 6. Това стана след многогодишен спор между университета и Съюза на българските художници. В крайна сметка тя бе дадена на СБХ. Вчера от СУ напомниха това и поискаха нова сграда, която да е равностойна на тази на ул. \"Шипка\" 6, да не се нуждае от ремонт и в нея да може директно да започне обучение на студенти. От университета ще отправят и допълнително искане към МС - новата сграда да бъде предоставена на Софийския университет, а не на медицинския му факултет. \nРъководството на вуза обсъди пет искания, сред които бяха промяна на механизма за отпускане на пари за капиталови разходи и допълнителни средства за университетската им библиотека.   \n", "date": "2018.01.04", "title": " СУ започва протести заради отнет имот  "}
{"url": "http://duma.bg/node/158248", "text": "Депутатите от \"БСП за България\" са внесли най-много въпроси и питания по време на парламентарния контрол в Нaродното събрание досега. Те са задали 343 въпроса и са отправили 17 питания към членове на Министерския съвет, сочи справка на парламентарния пресцентър и дирекция \"Пленарни заседания, парламентарен контрол и финални текстове\". \nНай-активни са били Георги Гьоков, Георги Свиленски, Светла Бъчварова, Димитър Данчев и Николай Цонков. Те са задали съответно 37, 26, 24, 20 и 10 въпроса към министрите. Кристина Сидорова е внесла 15 питания, Стоян Мирчев - 14, Иван Валентинов Иванов - 12, Георги Йорданов и Таско Ерменков - по 10. Използваното време за отговори по време на парламентарния контрол е 88 часа и 58 минути. Проведени са разисквания по 10 питания на народни представители и 4 изслушвания. \nЧленовете на правителството са отговорили на 381 въпроса и 15 питания. Най-много, 65 пъти, е отговарял регионалният министър Николай Нанков. След него се нарежда министърът на образованието и науката Красимир Вълчев, който е давал отговор на 40 въпроса. Следват министрите на земеделието, храните и горите Румен Порожанов, на околната среда и водите Нено Димов, на финансите Владислав Горанов, на вътрешните работи Валентин Радев и други. Най-лаконичен е бил министърът на културата Боил Банов, който е отговарял на 19 въпроса.   \n", "date": "2018.01.04", "title": "Депутатите от БСП първи по питания и въпроси в НС"}
{"url": "http://duma.bg/node/158236", "text": "Изплащането на пенсиите ще започне на 8 януари, понеделник, и ще приключи на 22 януари, съобщиха вчера от НОИ. Лицата, върху чиито пенсии са наложени запори по реда на чл. 446 от Гражданско-процесуалния кодекс, ще имат промяна в размера на удръжката, продиктувана от определения нов размер на минималната работна заплата за страната, който от 1 януари 2018 г. е 510 лв. Тези лица ще получат пенсиите си след 8 януари 2018 г. в зависимост от начина на изплащането им - с пенсионен запис, ако се изплащат чрез пощенска станция, или с превод по личната сметка, ако се изплащат чрез банка, предупреждават от НОИ.   \n", "date": "2018.01.04", "title": " Изплащането на пенсиите започва на 8 януари"}
{"url": "http://duma.bg/node/158237", "text": "Всеукраинската обществена организация \"Конгрес на българите в Украйна\" организира церемония по полагане на цветя пред паметника на Христо Ботев, разположен на площад \"Прохоровски\" в Одеса. Събитието ще се състои на 6 януари (събота) от 12 ч. Така българската общност в Украйна ще отбележи 170-годишнината от рождението на гениалния поет и непоколебимия борец за свобода. Организаторите канят всички родолюбци да почетат церемонията и да положат цветя пред паметника в украинския град. \nХристо Ботев е учил във Втора одеска гимназия, работил е като учител в село Задунаевка, Арцизски район, Одеска област, и в град Измаил. През 1875 г. възглавява националноосвободителното движение и остава в историята като виден революционер и герой на България. \nВ знак на признателност за големия му принос към литературата, публицистиката и възраждането на идеалите за свобода по инициатива на Всеукраинската обществена организация \"Конгрес на българите в Украйна\" на 13 ноември 2009 г. бе открит паметник на Христо Ботев в Одеса.   \n", "date": "2018.01.04", "title": "И българите в Украйна почитат Христо Ботев"}
{"url": "http://duma.bg/node/158184", "text": "Издателите на \"Плейбой\" може да спрат печатната му версия. През последните години излизането на Мъжката библия е нерентабилно и тиражът е спаднал няколко пъти. Окончателното решение за края на известното списание в хартиения му вариант още не е взето, уточни американският вестник \"Уолстрийт джърнъл\". \nОтбелязва се, че контролният пакет акции на компанията сега е в ръцете на Rizvi Traverse. В същото време 35% от дела в Playboy Enterprises принадлежеше на основателя на списанието Хю Хефнър, който почина през септември 2017 г. Сега акциите му са собственост на неговите наследници, които, според някои източници, водят преговори за продажбата им. \nМежду Хефнър и компанията имаше уговорка, според която печатната версия на \"Плейбой\" няма да спре, докато основателят на списанието е жив. Изданието излиза в САЩ от 1953 г. и се чете в над 20 страни. \nВажен източник на приходи за Playboy Enterprises беше прехвърлянето на права за използване на марката на други компании. Шефът на фирмата Бен Кон разкри, че в бъдеще ще се обърне внимание най-вече на такива сделки. \nПредставители и на двете корпорации не коментираха публикацията.     \n", "date": "2018.01.04", "title": "Спират печатането на Мъжката библия?"}
{"url": "http://duma.bg/node/158185", "text": "Нова тенденция завладя социалните мрежи - млади жени от цял свят се надпреварват да докажат, че перфектното тяло е само мит и е въпрос на подходяща поза. \nДамите публикуват своя снимка, на която изглеждат безупречно - с изпънато тяло и изящни форми. Показват и още един кадър - в отпусната поза, която разкрива несъвършенствата на фигурата им: мазнини, целулит и стрии. Момичетата подчертават, че разликата в снимките е само няколко секунди и позата. \nПредставителките на нежния пол призовават дамите да се чувстват добре в кожата си и да не позволяват на \"перфектните\" кадри в социалните мрежи да им създадат комплекси.   \n", "date": "2018.01.04", "title": "Млади жени доказват, че перфектното тяло е мит"}
{"url": "http://duma.bg/node/158186", "text": "Легендите на електронната музика \"Kraftwerk\" идват у нас за уникален мултимедиен 3D концерт. Датата на вълнуващото събитие е 28 февруари от 20 ч., а мястото - зала \"Универсиада\", уточниха от екипа на организатора на проявата \"NuCoast Concerts\". Феновете на супер известната немската банда ще станат свидетели на неподражаемия им стил, а билетите за страхотното шоу са вече в продажба в мрежата на Eventim на цени от 69 лв. \nИзвестна като една от най-влиятелните електронни групи в света, \"Kraftwerk\" е създадена през 1970 г. в Дюселдорф от Флориан Шнайдер и Ралф Хютер. До средата на 70-те бандата превзема класациите в Германия, а по-късно и в целия свят, печелейки си славата на една от най-добрите в жанра. С революционния си звук и синтезатори групата поставя началото на тенденциите в електронната музика. \nБлизо 50 години по-късно името \"Kraftwerk\" продължава да бъде синоним за иновация, a с модернистичната си визия бандата буквално създава саундтрака за дигиталната епоха на ХХI век. В композициите им умело са вплетени новаторски техники, синтетични гласове и ритми, а огромното им влияние може да бъде забелязано в цяла гама музикални жанрове: от електро до хип-хоп, от техно до поп. ------ \nВидео трeйлър на впечатляващия спектакъл: \nhttp://www.kraftwerk.com/VIDEO/KRAFTWERK%20%E2%80%93%203-D%20THE%20CATALOGUE(3).mp4   \n", "date": "2018.01.04", "title": "Пионерите на електронния саунд идват С 3D концерт"}
{"url": "http://duma.bg/node/158187", "text": "Във видеоклипа към песента \"С едно крило\" Орлин Павлов брилянтно съчетава двете си същности - на актьор и певец. Проектът впечатлява с изключително въздействащата хитова композиция - съвместно дело на певеца и Борислав Бояджиев. Парчето е съчетание на модерен електронен бийт, китара (Ангел Дюлгеров), беквокали (Теодора Орешенска) и класическа щрайх секция, изпълнена от \"Софийски солисти\" и аранжирана от Румен Бояджиев-син. Текстът на Любо Киров пък разказва вълнуваща любовна история.  \nИзпълнен с напрежение и емоции е и видеоклипът към парчето, който притежава достойнствата на късометражен филм. Кинематографичният сюжет проследява двойка влюбени в променена до неузнаваемост постапокалиптична София. Подобно на белезите, които оставя любовта, в паралелната вселена съжителстват разруха и красота, близост и отчаяние. В главните роли на лентата се превъплъщават Орлин Павлов и красивата Лина Роскин. А вълнуващият финал остава отворен за интерпретация. \nРежисьор на видеото е Любомир Печев, оператор  - Петко Лунгов, изпълнителен продуцент - Nu Boyana Film Studios. \n   \n", "date": "2018.01.04", "title": "Орлин Павлов пусна клипа \"С едно крило\""}
{"url": "http://duma.bg/node/158188", "text": "Уникална изложба на фигури, изваяни от шоколад, ще може да се види в София между 18 и 24 януари. Посетителите на експозицията ще имат възможност да се докоснат до копия на класически произведения на изкуството, сътворени от майстори сладкари изцяло от шоколад. Всеки желаещ ще може дори да си направи снимка с вкусните творби. \nЗа най-малките почитатели на шоколада ще бъдат приготвени пана, на които със специални маркери с какаово \"мастило\" собственоръчно ще пишат послания или ще рисуват картини с бял, млечен или натурален шоколад. \nАтрактивната изложба, която ще превземе ниво партер на Bulgaria Mall, е с вход свободен.   \n", "date": "2018.01.04", "title": "Фигури от шоколад с изложба в София"}
{"url": "http://duma.bg/node/158189", "text": "Любимите треньори от четвъртия сезон на \"Гласът на България\" ще седнат отново в червените столове. Владимир Ампов-Графа, Иван Лечев, Поли Генова и Камелия ще влязат в оспорвана битка за таланти. Звездите на българската музикална сцена продължават надпреварата помежду си, която в предстоящото пето издание на шоуто ще бъде още по-напрегната и жестока в името на крайната цел - да намерят най-добрия вокал на страната ни за 2018 г. \nЧетвъртият сезон на \"Гласът на България\" не само откри и разви невероятни нови таланти, донесе качествена музика и реализира огромен зрителски интерес, но и превърна един от четиримата треньори също в победител, след като участник от неговия отбор спечели голямата награда от 50 000 лв. Рок емблемата Иван Лечев заслужено взе короната след успеха на Радко Петков, който накара хиляди зрители да дадат подкрепата си за него на финала на шоуто. Поли Генова, Графа и Камелия вече дадоха заявка, че ще направят всичко възможно, за да откраднат короната и да привлекат в своите отбори участника, който ще спечели петия сезон на \"Гласът на България\". \nНякои новости в регламента също ще помагат за оспорваното съревнование, тъй като ще позволяват доста повече \"номера\", ще стимулират конкуренцията и ще допринасят за драматичен хъс за победа. Битката между треньорите ще е напрегната, но и забавна, защото менторите така емоционално се впускат в шоуто, че се смеят, плачат, учудват и страдат наравно със своите таланти. \nНа предварителните кастинги за сезон 5 се явиха 3000 кандидати от над 10 държави по света. Най-добрите от тях вече са избрани, за да отговорят на още по-високите очаквания към предаването. \"Гласът на България\" отново ще представи уникални гласове и личности, които да доставят качествена музика, забавление и емоции на зрителите. Освен със солови изпълнители и дуети, шоуто ще изненада и с трио формации, които според новите правила ще имат право да влязат в надпреварата за наградата от 50 000 лв., но без гаранцията, че ще продължат в предаването в оригиналния си състав. \nПетият сезон на \"Гласът на България\" ще започне през пролетта по bTV. Водещи за втора година са супер успешното хип-хоп дуо Павел и Венци Венц.     \n", "date": "2018.01.04", "title": "\"Гласът на България\" запазва треньорите "}
{"url": "http://duma.bg/node/158190", "text": "Със знака на \"Хермес\" през 2017 г. излязоха любопитни заглавия като \"Малък наръчник по хюга\" от Майк Викинг, \"Сама в Париж\" от Джоджо Мойс, \"Родители и деца - трудните взаимоотношения\" от Хорхе и Демиан Букай, \"Милионерът в Лисабон\" от Жозе Родригеш душ Сантуш, \"Неудържима: моят живот досега\" от Мария Шарапова, \"Коледни пожелания и бисквитени целувки\" от Джени Хейл, \"Истории за лека нощ за момичета бунтарки\" от Елена Фавили и Франческа Кавало и много други. А какво може да очакват читателите от \"Хермес\" в началото на 2018 г. информира Десислава Добрева, експерт ВО на издателството. \nРоманът \"Лице\" от Блага Димитрова, който излиза за първи път през 1981 г., ще има своето ново издание. \"Тънкото изкуство да не ти пука\" от Марк Менсън е най-продаваното нон фикшън заглавие на Амазон за 2017 г. Остроумна сатира на съвременната суета, подправена с щипка хаплив език, забавни случки и житейски мъдрости от Камю, Чарлз Буковски и Франк Запа. \"Пътеписи за душата на България\" от Ивинела Самуилова е различно по жанр от предишната й книга, но вълнуващо осмисляне на темата за родното. Всеки разказ за пътешествията на авторката до различни кътчета на страната носи дълбоко послание, историите завладяват, вдъхновяват за пътешествия и разпалват любовта към родното. \n\"Малък наръчник по люка\" от Майк Викинг в своето българско издание ще доведе у нас автора за премиерата му през март. Люка означава \"щастие\" на датски. Авторът повежда на пътешествие из най-щастливите страни по света, от които да почерпим ценни съвети как да внесем малко повече радост във всекидневието. \n\"Бих умрял за теб и други изгубени истории\" от Фр. Скот Фицджералд съдържа последните неиздавани разкази на легендарния писател. Те го представят в различна светлина, като в същото време затвърждават позицията му на един от най-добрите американски модернисти.  \n\"Хала\" от Нейтън Хил е изключителният дебют на американския писател, когото сравняват с Джон Ървинг, а Ървинг го сравнява с Дикенс. \"Хала\" е обявена за книга на годината от \"Ентъртейнмънт уикли\" (2016). Една от най-добрите книги на 2016 г. според Амазон и \"Къркъс ревю\". Печели награда за дебютен роман на \"Лос Анджелис таймс\". Отличена е сред 15-те най-добри книги на 2016 г. в Goodreads в две категории - за художествена литература и за дебют. Правата за телевизионната адаптация на романа са купени от \"Уорнър Брос\", продуцент ще бъде Джей Джей Ейбрамс, а в главната женска роля ще се превъплъти Мерил Стрийп.   \n\"Пушача\", кн. 1 от \"Домът, в който...\" от  Мариам Петросян е светла, магична, завладяваща история, заредена с динамични действия, живи характери, интригуващи обрати, които редуват реалност и магичност.    \n", "date": "2018.01.04", "title": " \"Хермес\" започва годината с романи, разкази и психологически четива"}
{"url": "http://duma.bg/node/158191", "text": "Томас Енгер е едно от големите имена в жанра на скандинавския трилър благодарение на поредицата за разследващия репортер Хенинг Юл. \"Тайните на герба\" (изд. на \"Персей\", превод Илия Точев) е най-новият в нея. Предишните са \"Мнима смърт\", \"Фантомна болка\" и \"Кървава мъгла\". Във всеки от тях Юл разследва различни случаи, като същевременно се опитва да превъзмогне болката от смъртта на сина си и да разкрие истината за нея. В \"Тайните на герба\" журналистът сваля маските на властимащите и разкрива неподправеното лице на алчността и покварата. \nБи ли убил, за да опазиш тайната си?  \nКогато Хеда Хелберг така и не се завръща от екскурзията си в Италия, където е заминала, за да преживее мъката от смъртта на баща си, нейният съпруг открива, че животът на изчезналата му съпруга всъщност е обвит в мистерия. Оказва се, че Хеда не е напускала Осло, нито пък е стъпвала в италианския курорт и дори нещо повече - изглежда, че тя по някакъв начин е свързана с убийството на беззащитен старец, извършено в дълбоките швейцарски гори в първия ден от ловния сезон. Хенинг Юл се замесва в случая, след като бившата му съпруга Нора се включва в търсенето на изчезналата жена, с която някога е била приятелка. Отчуждената двойка навлиза в дълбоки води, когато добре пазените тайни на едно от най-богатите семейства в Норвегия започват една по една да излизат наяве. \nНо Хенинг носи на раменете си и друго непоносимо бреме - той продължава да разследва необяснимия пожар в дома си, довел до смъртта на шестгодишния му син. Изненадващо за него, двата случая може би крият връзка, която най-накрая ще го отведе до виновника за трагедията му. Хенинг се изправя срещу сериозни заплахи от всички страни - както срещу него самия, така и срещу Нора, и е готов да рискува всичко, за да разкрие зловеща мрежа от тайни, която води до мрачното сърце на европейската история. \nТомас Енгер не създава просто заплетени криминални романи с неочаквани обрати и напрежение до последната секунда. Той изважда на показ най-тъмните кътчета на човешката природа, като ги противопоставя на благородния стремеж към откриването на истината и възтържествуването на справедливостта. Томас Енгер: \nЯвно нашите романи са вълнуващи, затова и хората ги харесват - Скандинавската криминална литература се превърна в явление и печели успехи по света, а вие сте един от най-успешните и превеждани автори. Как си обяснявате това? \n- Не мисля, че има само едно просто обяснение, но изглежда, че хората са запленени от нашия начин на живот. Това, че живеем в толкова студени зими, през които в някои части на Скандинавия дори не виждаме дневна светлина с месеци; че имаме всичкото това богатство и красива природа и все пак хората могат да бъдат жестоки помежду си. Романите ни надзърват в този свят - как се справяме и как живеем, и изглежда, че това се харесва на читателите. Но според мен главната причина за този огромен успех, е, че романите ни са добри, вълнуващи. Иначе хората нямаше да ги купуват.  \n- Много силен герой е Хенинг Юл. Изцяло плод на въображението ви ли е неговата драма? \n- Едно от нещата, които научих, прекарвайки дълго време в опити да пиша, е да пиша за нещо, което познавам. Така че реших да направя живота на главния герой сходен на моя собствен и заради това Хенинг е онлайн журналист (какъвто съм бил), обича да свири на пиано (като мен), ходи по улиците, по които вървя, дори споделя доста мои интереси и мисли. Но не е мое копие. Той е типът журналист, какъвто никога не съм бил, но може би какъвто съм желаел да бъда. Неговата драма (или лично приключение) се основава единствено на въображението ми. \n- Като чете човек книгите ви, остава с впечатлението, че много добре познавате структурата на полицията и методите на разследване. Имате \"информатори\" или пряко сте наблюдавал? \n- Това е комбинация от две неща: проучване и източници. Проучвам много, като част от това проучване е да се говори с хора, които знаят неща, като например работата на полицията или какво е да бъдеш жена политик. Също така пътувам до местата, за които пиша, за да мога да ги видя с очите си и да опиша гледките възможно най-вярно.   \n", "date": "2018.01.04", "title": " Някои тайни се опазват само с цената на кръв  "}
{"url": "http://duma.bg/node/158192", "text": "Популярен по целия свят заради красотата на гласа си, въздействащите емоционални изпълнения и поразителен вокален диапазон във височините, перуанската оперна звезда - тенорът Хуан Диего Флорес, до този момент фокусира кариерата си почти изцяло върху белканто репертоара с творби от Росини, Доницети, Белини и други композитори. В дългоочаквания му дебют за \"Sony Classical\" тенорът за първи път се обръща към творчеството на Волфганг Амадеус Моцарт. \nВъпреки че Флорес няма до момента Моцартови роли в активния си сценично оперен репертоар, музиката на гениалния австрийски композитор изиграва решаваща роля в кариерата му. Малко след като навършва 17 години, той е силно вдъхновен от записите на легендарния интерпретатор на Моцарт - певеца Алфредо Краус. В този период младежът решава да се откаже от поп и рок музиката и да обърне сериозно внимание на операта. Решението му да се отдаде изцяло на оперното изкуство се затвърждава година по-късно, след участието му като хорист в постановка на операта \"Вълшебната флейта\". \"Бях напълно сразен. Моцарт се превърна в синоним на \"магия и вълшебство\" за мен, а музиката му ми помогна да направя най-важния избор в живота си\", споделя Флорес.  \nОт ранните си студентски години в консерваторията в Лима до днес, Хуан Диего Флорес изучава и изпълнява арии от творби на Моцарт по време на самостоятелните си рецитали и концерти. Но никога до момента не ги е записвал. \"Вече съм готов за първия си Моцартов албум и мисля, че за в бъдеще ще добавям все повече от неговата музика в репертоара си. Надявам се, че скоро ще изпълнявам великите партии за тенор от \"Вълшебната флейта\", \"Идоменей\", \"Милосърдието на Тит\" и \"Дон Жуан\". Искрено съм развълнуван от бъдещето, което ме очаква с музиката на Моцарт\", казва тенорът. Новият албум на Хуан Диего Флорес представя някои от най-популярните и обичани арии от тези опери, както и арии от по-ранните непознати творби на Моцарт. Записите реализира с италианския диригент Рикардо Минази и бароковия ансамбъл от Оркестъра на Операта в Цюрих - \"Orchestra la Scintilla\". \nАлбумът излезе у нас от \"Вирджиния рекърдс/Sony Music\". \n \n                                                                    Снимка \"Вирджиния рекърдс/Sony Music\"     \n", "date": "2018.01.04", "title": " Хуан Диего Флорес издаде албум с арии от опери на Моцарт"}
{"url": "http://duma.bg/node/158193", "text": "\"Колко вярно, но колко неприлично е всичко!\" Критиката за първото появяване на оперната сцена на \"Кармен\" на Жорж Бизе e в далечната 1875 г. в Париж. Бизе не понася заклеймяването на неговата \"неприлична\" героиня и малко след премиерата напуска този свят. Само пет месеца след смъртта му \"Кармен\" е бурно аплодирана във Виена. Рихрад Вагнер споделя, че се е появил някой, има предвид Бизе, \"който има идеи в главата си\". Фридрих Ницше възкликва: \"Тази творба прави човека съвършен, човек сам се превръща в шедьовър.\" Чайковски предсказва, че до десет години \"Кармен\" ще бъде най-популярната опера в света. \"Шедьовър, рядко творение, което изразява усилията на цяла епоха...\" Сбъдват се предсказанията на Чайковски. Шедьовърът на Бизе до днес е най-играната опера в света. Непокорната героиня на Бизе се завърна на софийска сцена след дълго отсъствие и предизвика бурните овации на публиката. В новата продукция на \"Кармен\" режисьорът Пламен Карталов избягва натрупаните във времето клишета. Той осмисля посланията на Кармен като рефлексия на трагична вина от древногръцката трагедия. Кармен е обречена, обречена на силата на съдбата. Съдбата, която предопределя живота й. \n Създаден е внушителен спектакъл, който няма никаква прилика или родство с множеството версии в оперни постановки, филмови, балетни интерпретации и други продукции. Изборът на режисьора Пламен Карталов да потърси своята мотивация за сюжета като рефлексия на античната драма поставя постановката на \"Кармен\" отвъд времето. Изчистена от обичайния, познат от практиката битов характер, изведена в изключителна стилистична чистота, тя се извисява с мярата и внушението си за една дълбока човешка драма. Пламен Карталов е потърсил този многопластов прочит в корелация с античната драма неслучайно. След своята различна от познатите интерпретации на Вагнеровия \"Парсифал\" той сякаш продължава линията на проникване в онези дълбоки пластове на човешката същност, скрити в душата, които отварят мистичното в нас, неразгаданото и тайнственото. \nПознатият сюжет на \"Кармен\" се развива в изчистено театрално пространство, пространството на античния амфитеатър. На арената се разиграва действието. На амфитеатралните трибуни е мястото на хора, който е в ролята на коментатор, с маски, както това е било в древногръцката драма. Хорът  е своеобразен коментатор, изразител на съответния афект в действието. Мойрите, три стилизирани фигури, се появяват в различни драматични моменти било то с въжета, които оплитат Кармен и другите герои или завъртат колелото на съдбата, карусела. Финалът е потресаващ. Огромно огледало, надвиснало над завъртащата се сцена, отразява случващото се действие върху арената. Създава се усещането за триизмерност на пространството, магично внушение, завладяващо сетивата. \nУвертюрата е разработена ефектно като видеоклип. Маските се появяват и изчезват. После от тъмнината изплуват тримата главни герои - Кармен, Дон Хосе и Микаела, впримчени в нишките на съдбата с въжета, подхвърлени от мойрите. Матадорите и танцьорките в пищни костюми разиграват финала на този магичен танц на любовта и смъртта. Три ключови визии, които въвеждат ефектно в сюжета. \nСценографът Миодраг Табачки, с когото Карталов работи често, е сътворил визия, която пестеливо, знаково отговаря на режисьорската концепция. Внушава много различна от познатата представа за Кармен. В синхрон с цялостната концепция са решенията на художничката на костюмите Християна Михалева-Зорбалиева и хореографията на Антоанета Алексиева и Светлин Ивелинов. \nВ ролята на Кармен са оперната прима Надя Кръстева и Гергана Русекова. В ролята на Дон Хосе - Костадин Андреев, Мартин Илиев. Бисер Георгиев и Веселин Михайлов - Ескамилио, Ирина Жекова и Цветана Бандаловска като Микаела. Диригентът Хейтаро Харада, който ще ръководи японското турне на \"Кармен\", дирижира софийската поредица от спектакли. \nБогатата вокална природа, красота и естествено поведение на Надя Кръстева грабна вниманието още от самото начало до финала. В режисьорската концепция за Кармен тя внесе свой нюанс в образа с артистизма и темперамента си.  Особено се откроиха епизодите с танцуващата Кармен, които тя извая много пластично. Всъщност Кармен на Надя Кръстева е възхвалявана като \"Кармен номер едно\" на световната сцена, това е нейната визитна картичка според някои критици. Кармен на Гергана Русекова се отличи със  сдържаност в поведението на нейната героиня. Тази  Кармен бе повече в усещането за кармична обреченост.   \nДон Хосе на двамата тенори, които гледах, също бе различен, всеки със своя артистичен и вокален натюрел. Артистичното внушение на Костадин Андреев в ролята на Дон Хосе бе с много богати нюанси и малко пресилен вокално, с усещането за преумора на гласа. Мартин Илиев бе по-скоро пестелив в създаването на образа и остана повече във вокалната интерпретация, въпреки че в първо действие цялостното внушение бе доста бледо. Ескамилио на Веселин Михайлов е темпераментен, а на Бисер Георгиев повече вокален. Цветана Бандаловска е отличен избор вокално и артистично за ролята на Микаела. Ирина Жекова в същата роля внесе своя багра в образа. И двете певици всъщност са добрият избор за Микаела.  \nДиригентът Кейтаро Харада създаде динамична музикална картина, с много богата на контрасти амплитуда и емоционалност, с внушения, които отговарят на цялостната концепция за заглавието. Енергията, с която водеше всички спектакли, умението му да обединява сцена и оркестър в  цялостно внушение в изграждането на тази партитура, изпълнена с толкова много вътрешни динамични нюанси, придаде на спектаклите особен привкус. Привкус на незабравимо изживяване.   \n", "date": "2018.01.04", "title": "Вдъхновението Кармен  "}
{"url": "http://duma.bg/node/158194", "text": "Кино НОВА дава възможността на своите зрители да гледат церемонията по връчването на 75-ите годишни награди \"Златен глобус\" само броени часове след официалното й провеждане. Бляскавото събитие ще бъде излъчено на 8 януари от 21 ч., а водещ на зрелищното шоу в Бевърли хилс ще бъде един от най-забавните американски водещи - Сет Майърс (на снимката). Престижните статуетки се присъждат от Асоциацията на чуждестранната преса в Холивуд и отличават както американски, така и чуждестранни продукции. \"Вестник на властта\" на Стивън Спилбърг е номиниран в 6 категории, сред които за режисура и най-добър филм на годината, както и \"Най-добра актриса в драма\" и \"Най-добър актьор в драма\" - съответно за Мерил Стрийп и Том Ханкс. Лентата ще се бори и за наградите за сценарий и оригинална музика, композирана от Джон Уилямс. \"Всичките пари на света\" също получава номинации в едни от най-оспорваните категории - \"Най-добър режисьор\" за Ридли Скот, \"Най-добра актриса в драма\" за Мишел Уилямс и \"Най-добър актьор в поддържаща роля\" за Кристофър Плъмър. Опра Уинфри ще получи наградата \"Сесил Б. Демил\" за 2018 г.   \n", "date": "2018.01.04", "title": "Церемонията по връчване на \"Златен глобус\" излъчва Кино НОВА"}
{"url": "http://duma.bg/node/158195", "text": "Филм за Кристо открива новия сезон на \"НепознатиТЕ\" в неделя от 12.30 ч. по bTV. Сред героите в документалната поредица през януари и февруари са още неговата спътница Жан-Клод, Моника Белучи, Стоянка Мутафова, най-известната гейша в света и Емир Кустурица, информира Ирена Томчева. В продължение на пет последователни недели журналистът Георги Тошев и неговия екип ще разказват забавни, но малко известни истории за популярни личности. Първият филм \"Кристо в Япония. Образи\" Тошев снима с японски екип в град Сапоро. Той документира завръщането на Кристо в Япония след 25 години с голяма ретроспективна изложба в Музея на модерното изкуство MIMAS. Навремето от Страната на изгряващото слънце започва един от най-значимите проекти на артистичното семейство Кристо и Жан-Клод - \"Чадърите\". Той е отправна точка за Георги Тошев и режисьорката Ема Константинова да припомнят пътя на артистичната двойка.  \n    \n", "date": "2018.01.04", "title": "Филм за Кристо в \"НепознатиТЕ\" по bTV"}
{"url": "http://duma.bg/node/158196", "text": "Резултатите от програмата \"Големите гастроли\" за 2017 г. бяха представени на пресконференция в ТАСС в края на миналата година. Заместник-министърът на културата на РФ Александър Журавски сподели за новите направления, увеличаването на количеството на гастролиращите театри и подкрепата на руските трупи зад граница. Той отбеляза, че през 2017 г. е поставен своеобразен рекорд - в програмата са участвали 237 театрални колектива, не само водещите Малий театър, \"Вахтангов\", \"Чехов\", но и много други от цялата страна. Благодарение на федералния проект \"Театър за децата\" се появи ново направление - \"Големи гастроли за деца и младежи\", в което участваха 100 театъра от 77 региона. \nНа пресконференцията присъстваха още генералният директор на Малий театър Тамара Михайлова, министърът на културата, печата и работата с националностите Константин Иванов, художественият ръководител на Московския губернски театър Сергей Безруков и др. Те разказаха за своето участие в проекта.  \nФедералният център за подкрепа на гастролната дейност е учреден от Министерството на културата на РФ през 2014 г. Програмата се разви стремително през изминалите години и днес се явява най-големият проект, който се състои от четири направения: Федерална програма - гастроли на федералните и водещите театри на Русия (от 2014 г.); Международна програма по взаимодействие с руските театри в чужбина (от 2015 г.); Големи гастроли за деца и младежи - гастроли на детските, куклените и други театри със спектакли за деца и младежи (от 2017 г.); Междурегионална програма - подкрепа на гастролите (включително и на обмени) на регионалните театри в цялата страна (от 2017 г.). \n    \n", "date": "2018.01.04", "title": " Федералната програма за водещите руски театри се развива в 4 направления"}
{"url": "http://duma.bg/node/158197", "text": "В осмия сезон на цикъла \"Музиката на Америка\" са включени три концерта на Оркестъра на Класик ФМ радио с емблематична американска музика и изпълнители, информира Ирена Данкова от \"Кантус фирмус\". Акцент ще бъде вечер с мелодии от компютърни игри, за която ще гостува композиторът на музиката за култовата игра \"World of Warcraft\" Нийл Акрий. На 14 март премиерно за България ще прозвучат още забележителните оркестрови партитури за игрите Starcraft II, Prince of Persia, Overwatch, Gears of War II, Mario, Civilization IV, Skyrim и др.  \nЦикълът започва на 31 януари с дебютна изява на младия цигулар Алекси Кени, носител на \"Айвъри Фишър Кариър Грант\" за 2016 г. Той ще изпълни класическа програма с музика от Менделсон под диригентството на Максим Ешкенази. Събитието, което е част от \"Концертмайсторите\", гостува на \"Музиката на Америка\" и се финансира по програма \"Култура\" на Столичната община. Всички прояви от осмия сезон са в зала \"България\" от 19.30 ч.    \nПочитателите и сега ще могат да чуят подбрани откъси от популярни филми. Програмата \"Cinema Violino\" на 30 май ще представи любими филмови хитове със солираща цигулка. В цикъла ще участват изявените американски музиканти Скот Дън, асистент диригент на Филхармонията на Лос Анджелис, Ейми Андерсън, музикален директор и ръководител на продукцията \"Legend of Zelda\", а също и българските им колеги Катя Попов, концертмайстор на оркестъра Hollywood Bowl, и Пенка Кунева, композитор и сътрудник на компанията \"Blizzard\".   \nСнимка  \n    \n", "date": "2018.01.04", "title": "Оркестърът на Класик ФМ радио свири музика от компютърни игри  "}
{"url": "http://duma.bg/node/158198", "text": "Шведският блогър Ханс-Оке Лиля, един от най-запалените фенове на Стивън Кинг и негов най-верен хроникьор, пристига в България. Той ще представи антологията \"Сияние в мрака\" (изд. \"Плеяда\"), на която е съставител. Сборникът е вдъхновен от Краля на ужаса и е издаден по повод 20-годишнината на уебсайта \"Библиотеката на Лиля\", научи ДУМА от Александър Кръстев от \"Аз чета\". Лиля ще се срещне с любителите на страшните истории на 6 януари от 11 ч. в книжарница \"Хеликон-Витоша\" в София. Очаква се това да бъде най-голямото събиране на почитатели на Стивън Кинг у нас през последното десетилетие. \nХанс-Оке Лиля е роден през 1970 г. и работи в софтуерна компания в шведския град Йоребро. Създава \"Библиотеката на Лиля\" през 1996 г., когато е на 26 години. Отначало публикува само информация от други източници, но постепенно започва да добавя свои коментари и рецензии. Днес сайтът е сред най-посещаваните уебстраници за Стивън Кинг, харесван е и от запалените почитатели, и от онези, които тепърва откриват магията на Краля. Лиля е овладял писмено и говоримо английския език дотолкова, че вече много години води The Stephen King Podcast заедно с канадеца Лу Ситсма. Той споделя, че романите и разказите на Кинг излизали толкова бавно на шведски, че нямал търпение и затова усъвършенствал английския. \n\"Сияние в мрака\" съдържа 12 разказа от 13 популярни хорър автори, всеки от които е свързан със Стивън Кинг. Първият разказ е от самия Кинг - \"Синият компресор\", публикуван за първи път през 1971 г. в списание, което отдавна не съществува, и не е включван в нито един сборник с разкази от Краля. Следват истории от Едгар Алън По, Клайв Баркър, Ричард Чизмар, Брайън Кийн, Рамзи Кембъл и др. Към всяка има илюстрация, специално нарисувана от американската художничка Ерин Уелс, а художник на корицата е многократно награждаваният Винсент Чон. \n\"Шест от дванайсетте разказа ще прочетете за първи път в настоящата антология, а някои дори са написани специално за нея. Останалите шест са били помествани само в списания, ето защо е твърде възможно да ги виждате за първи път\", споделя Лиля. Гостуването на Ханс-Оке Лиля е по покана на издателство \"Плеяда\".   \n", "date": "2018.01.04", "title": " Хроникьорът на Стивън Кинг представя \"Сияние в мрака\" "}
{"url": "http://duma.bg/node/158212", "text": "Сигурно вече и Наско Ментата е наясно, че първият изпълнител на направилия го популярен чалга хит \"Шушана\" не е Преслава. Че това е стара еврейска песен, записана преди повече от половин век. Едва ли обаче някой се досеща, че и белгийците си имат Шушана. И то в столицата си. Трудно е да се предположи, защото не става дума за музикален шлагер. \nВ края на отишлата си вече година Винсент дьо Волф, кмет на брюкселската община Етербек, тържествено откри новата сграда на фритерията \"Maison Antoine\". Събитието имаше възторжен отклик в пресата и телевизиите. На мен обаче мъничкото старо здание ми беше по-симпатично. Може би, защото беше по-близо до замисъла на Антоан Десме, който през 1948 г. започва със съпругата си да пържи и продава картофи. Ние ги смятаме за гарнитура, но белгийците често ги консумират като основна храна, както китайците - ориза. Твърди се, че пържените картофки са се появили в кухнята на Фландрия още през XVI в. Дори бе изготвена петиция за признаването им за белгийски национален деликатес. Което пък предизвика гнева на френските фермери, които също имат претенции към произхода. \nСемейният бизнес на Антоан Десме се разраства. Продукцията му става популярна не само в Белгия, но и в съседните страни. А \"Ню Йорк таймс\" публикува статия със заглавие \"Най-добрите пържени картофи в света\". Фритерията е на площад \"Жордан\", съвсем близо до европейските институции. Наскоро дори Ангела Меркел е дошла по блокираната за други човешки същества улица \"Фроасар\", за да опита деликатеса. Снимка от този момент е изложена в заведението. Негови клиенти са били Мик Джагър, Джони Холидей и още куп знаменитости. \nОсеммесечният ремонт е глътнал 477 хиляди евро, по 10 хиляди на квадратен метър. Което по-разумните преценяват като излишно разточителство. Още повече, че и преди, и сега опашките са все така отчайващи. Фритюрниците са три, всеки обслужван от по един работник, който се старае едновременно да пържи, да изцежда готовите картофки, да ги поднася в хартиени кесии, да ги осолява и да добавя пожелания от клиентите сос, да урежда сметката и да връща ресто. Това няма как да не се проточва във времето и за уж бързата храна често се чака по цял академичен час. На онези, които нареждаме опашките сред най-големите неудобства на обслужването при социализма, това ни действа разочароващо. Но тук с нечовешко търпение кротко си чакат реда. Бавната услуга е притегателна и за туристите, защото било безкрайно вълнуващо за външните да се докоснат до местното усещане. \nПодобни вълнения обаче няма как да трогнат необсебения от мании. Още повече, че същият продукт се предлага и в многобройните заведения наоколо, при това заедно с безспорно превъзходната белгийска бира. И без никакво бавене. А най-вече защото деликатесът на \"Maison Antoine\" представлява най-най-най-обикновени пържени картофи. Каквито може да се поръчат и другаде в Белгия, във Франция, в Нидерландия, че и в България. Може да се приготвят и вкъщи. Защо е този зор тогава? \nОтговорът не е в различните вкусове. А по-скоро в еднаквите. В уеднаквените. Как става така, че почти всички вкупом се втурват към някой продукт на кулинарията, на музикалната или филмовата индустрия, който по нищо не се различава от други производни на същия бранш? Как вкусовите рецептори на уж съставеното от индивидуалности множество започват да дават едни и същи оценки и да пращат сигнали към мозъка да се купува онова, което купуват и другите? Разбира се, в отговора е вплетена и традицията, и дълго и грижливо изгражданата репутация, но това не е всичко, дори не е най-важното. Без рекламата тези опашки нямаше да ги има. А рекламата нямаше да е всесилна не само ако не се лееше от всички възможни канали. Но и ако в течение на десетилетия не беше подготвила цели поколения да вярват не на собствената си преценка, а на внушенията, че едно или друго е върхът. И генерациите стоят по 45 минути пред \"Maison Antoine\", за да си купят по една хартиена кесия с най-обикновени пържени картофи. \nТъкмо в това се състои нашушанването. Което в Стара Европа отдавна е факт. В новите членки на ЕС обаче в началото на прехода то катастрофира. Достатъчно е да си спомним провала на всепризнатия експерт Жак Сегела, чиито съвети доведоха СДС до загуба в първите демократични избори. Сега обаче и у нас е почти същото. Хаосът в главите на хората се подрежда от рекламните стратегии. Тъкмо затова лишени от качества политици и стоки стават предпочитани. И не само свикваме с чалгата във всичките й измерения, но и сме на път да се примирим с ГМО, с узаконяването на третия пол, на еднополовите бракове и на всичко друго, което е предназначено да засили бъркотията в умовете. Ще го приемем, защото вече сме достатъчно нашушанени. Някои ще се усещат и ще реагират, но какво от това? Опашките пред \"Maison Antoine\" ще си останат все така дълги и кротки. \n    \n", "date": "2018.01.04", "title": " \"Maison Antoine\". Белгийската Шушана"}
{"url": "http://duma.bg/node/158210", "text": "1643 - РАЖДА СЕ ИСАК НЮТОН, АНГЛИЙСКИ ФИЗИК (УМИРА 1727 Г.). Математик, астроном, алхимик, философ и политик. Приносът му в развитието на математиката и различни области на физиката изиграва важна роля в научната революция. Открива Закона за всемирното привличане и поставя основите на класическата механика. Формулира принципа за запазване на импулса и пръв показва, че движението на небесните тела и на предметите на Земята се подчинява на общи закони. Работейки над проблемите на физиката, Нютон поставя началото на математическия анализ, който е в основата на развитието на науката до наши дни. 1809 - РАЖДА СЕ ЛУИ БРАЙЛ, ФРЕНСКИ ПРЕПОДАВАТЕЛ (УМИРА 1852 Г.). Ослепява 3-годишен след злополука в работилницата на баща си. Още като ученик създава система за изписване на текст и музика, предназначена за незрящи. За означаване на звуковете вместо букви използва различни комбинации от шест точки, чийто релеф се възприема чрез сетивността на пръстите на двете ръце. Преподава в интернат за слепи деца в Париж. На името на Брайл е наречена създадената от него азбука за слепи, известна още като Брайлово писмо или брайл. 1878 - СОФИЯ Е ОСВОБОДЕНА ОТ ТУРСКО РОБСТВО. Първите руски части влизат в града около 14 ч. В катедралния храм \"Св. Неделя\" е отслужен тържествен молебен в присъствието на ген. Гурко. Планът за настъпление към София е одобрен на 7 ноември 1877 г. Западният отряд има задачата да овладее Никопол и да развие по-нататъшно настъпление в западна посока. Неговата численост е 35 000 души. На 27 декември 1877 г. Сюлейман паша установява главната си квартира в София. На 3 януари 1878 г. Осман Нури паша започва да се изтегля от града. Опитът да се запали София е осуетен с помощта на чуждестранните консули. (На снимката - \"Посрещането на генерал Гурко в София\", 1953 г., художник Димитър Гюдженов.) 1881 - УМИРА НЕОФИТ РИЛСКИ, ПРОСВЕТЕН ДЕЕЦ (Р. 1793 Г.). Една от водещите фигури в българското просветно движение през първата половина на ХIХ в., той е определян от известния българист Константин Иречек като \"патриарх на българските учители и книжовници\". От 1852 г. до края на живота си се посвещава на книжовна дейност в Рилската обител. Автор на \"Аритметика\", \"Христоматия славянского язика\", \"Словар на българския език, изтълкуван от църковнославянски и гръцки език\" и др. 1979 - УМИРА КАЛИНА МАЛИНА, ПИСАТЕЛКА (Р. 1898 Г.). Рожденото й име е Райна Иванова Радева-Митова. Автор на около 50 книги за деца, на първия български детски роман \"Златно сърце\" (1929), както и на още два романа. На нейно име е създадена награда. Превеждала е художествена литература от френски и руски език. Сътрудничила е на сп. \"Звънче\", \"Росица\", \"Светулка\", \"Септемврийче\" и др.     \n", "date": "2018.01.04", "title": "Датата"}
{"url": "http://duma.bg/node/158211", "text": "За безпорядъка на летище Пловдив медиите са съобщавали неведнъж. Но полза никаква. Едва сега си обясних причините - след като получих неподписан от никого отговор на моя жалба. Отговор от \"Екипа на летището\" (?!). Това е вероятно принос към размиване на отговорността или дори апотеоз на безотговорността! И поредно доказателство на народната мъдрост, че рибата се вмирисва от главата. \n В какво се състоеше жалбата ми? На 4 декември вечерта летях от Пловдив за Лондон-Станстед и споделих някои от забелязаните нередности. Аз често летя от Пловдив и винаги, закупилите \"прайорити\" билети, излизат от врата номер 2 - там има надпис, че това е предназначението й. Всички останали сетне биват пускани към самолета от изход номер 1. Аз пристигнах между първите и седнах до самия този изход.  \n Служителката покани на български и на английски притежателите на приоритетните билети да се насочат към врата номер 2. Другите съответно зачакахме съобщението за останалите. Чакайки го, по някое време ми направи впечатление, че много пътници преминават през врата номер две, но... не отидох да проверя. Защото запътилите се натам без приоритетни билети винаги са били връщани да чакат на другия изход. Чак когато видях, че почти всички са излезли към самолета, отидох и възмутен попитах служителката на вратата защо не е обявила, че ще пуска оттам и всички останали. На което тя ми отговори, че \"този път така била решила\". Посочих й надписа над вратата - че е предназначена за \"прайорити\" билети, и й казах, че постъпката й не е  справедлива спрямо нас, които докрая сме чакали на законно определеното ни място. Няколко души ме подкрепиха, но до вратата се намесиха нейни колеги с думите: \"Пак ли проблеми ще ни създаваш? Каквото искаме - това ще правим. Ай отивай накъм самолета...\". \n  Ядосах се и се обърнах да запиша името на служителката, за която въведените летищни правила не важат, и тя сама си решава какво да прави, но... името й на окачената табелка бе ситно написано и по такъв начин, че трудно може да се разчете. В самолета за нас, \"закъснелите\" по нейна вина, местата за куфарите над седалките ни бяха вече заети, което ни създаде допълнителни проблеми. \n Единствено на това летище винаги ме карат да събувам обувките си и винаги проверяват ръчния ми багаж. Аз често летя от Лондон с различни авиокомпании до различни дестинации и знам всички летищни правила. Всеки път си мисля, че и в Пловдив няма да намерят за какво да ми проверяват куфарчето, но не познавам. Все отивам с обувки, за които няма причина да бъдат събувани, но и това не става. След което пък неведнъж съм установявал изчезването на някои привлекателни дреболии, когато бърникат из куфара ми, докато си събувам или обувам обувките.  \n  Ситуацията този път бе по-различна. Още при попадането на скенера, куфарчето ми бе върнато обратно, защото \"съдържало много електроника\" (?!). Учудих се доста, защото в него нямаше абсолютно никаква електроника, което и заявих. След това мое твърдение, с участието на двама служители целият ми багаж бе преобърнат и бяха извадени две аудиокасети, две електрически лампи и една малка 10-ина сантиметрова пластмасова плафонерка. Те бяха най-отдолу, защото не допусках, че може да ми създадат проблеми на летището. Някой от работещите в това летище знае ли какво означава думата \"електроника\", за да обясни на тези хора, че нито аудиокасетите, нито електрическите крушки спадат към тази категория? А каква вреда мога с тях евентуално да нанеса на персонала и пътниците, мога ли с тях да заплаша пилота? \nНапразно дадох 30 лева за да направя няколко календара с ликовете на внучетата ми. Старателно ги опаковах, за да не се смачкат, но след всичките тези перипетии с багажа ми, в Лондон пристигнаха съвсем изпомачкани. \nНа дясната си ръка имам метален имплант, за който ми дадоха документ от лондонската болница при поставянето му. На повечето летища скенерите не реагират на този имплант и си минавам директно. Ако скенерът реагира - казвам, че имам имплант на ръката и показвам документа, при което с ръчния детектор го проверяват и ме пускат. Учудващо е, но на пловдивското летище досега нямам случай да премина без проблем. И макар, че всички вече ме познават (сами признават това), дали поради липса на достатъчно работа, или за отвличане на вниманието ми, винаги ме подлагат на най-щателна проверка. За тях документът няма никакво значение и ме опипват по цялото тяло и особено по ръцете и краката, за да открият у мене бомби или смъртников колан. \nДокато си обувах обувките този път, забелязах, че мъж мина зад служебните маси и контейнера с някакъв куфар и поздрави проверяващите. Една служителка пък изрече: \"Тук някой си е забравил таблета\". Не мога да гарантирам този мъж летищен служител ли бе или някакъв познат на проверяващия. А таблета видях забравен по средата на пластмасовата касета. По-късно в чакалнята собственикът си търсеше таблета, но успя ли да си го открие и получи - не разбрах. \nИмам двойно гражданство и според международните закони тези ми две гражданства трябва да са равноправни и равнопоставени. Ако на лондонското летище покажа българските си документи (защото с тях съм си чеквал полета), то никой не ме пита и не ми иска да показвам и английския си паспорт. Не така стои въпросът обаче на пловдивското летище. Там, когато подам английския си паспорт, с който съм направил чекинга, винаги ми искат и български документи. А ако не разполагам в момента с такива, подлагат ме на неколкоминутен разпит и ми четат конско евангелие. Казвам си ЕГН-то, намират ме в системата и продължават...  \nВ чакалнята има павилион за закуски и напитки. Реших да си купя бутилка вода, обаче се оказа, че продавачка няма. Зад мене се наредиха на опашка и други. Аз се отказах, защото краката ме заболяха от чакане, вече съм на 70 години. Продавачката дойде десетина-петнайсет минути преди отварянето на изходите, когато опашката от чакащи да си купят напитки или закуски бе набъбнала доста. Може би работното й време е такова или инструкциите й са такива... \n Миналата година на това летище откриха на дъното на куфара ми електроизолационна лента, която на това си място бе преминавала много пъти през разни летища. На въпроса ми с какво е опасна тази тясна, не по-дълга от половин метър лентичка, проверяващият сериозно, ама наистина сериозно отговори, че с нея съм могъл да вържа ръцете на пилота (!). Дори да застане пред мен пилотът с молба да му вържа ръцете, то аз в никакъв случай не бих съумял да направя това с въпросното парче изолирбанд. Да се чуди човек как се подбира персоналът на това летище - според възможностите им да фантазират, или според психорегистрациите за някакви фобии. \nАз съм пенсионер и понеже понякога се занимавам с електричарство, в куфарчето ми се намират подобни вещи. Моите случаи обаче са дребнави в сравнение с това, което се е случвало на други. Така например, на 5 ноември световно признатите лютиери Ева и Христо Маринови, понастоящем живеещи в Италия (за тяхната дейност е направен и специален филм), на път от Пловдив за Милано са били принудени да разглобят цигулката си и да премахнат струните й. Според проверяващия, струните били \"режещи инструменти\" и не можело да ги допусне в самолета(!).  \n Потърпевшите отначало помислили, че служителят се шегува, но той се похвалил, че вече на доста китаристи е конфискувал струните от китарите им. Вероятно вече си мечтае и за награда за \"откритието\" си. В интернет има снимка на състоянието на цигулката след проверката на пловдивското летище. Ева и Христо били летели с цигулки много пъти, но такава гавра никога не са били преживели. Аз лично, понеже съм летял стотици пъти по най-различни дестинации, помня случаи в самолета, когато пътници са свирили на струнни инструменти. \n Летищата, които съм ползвал в Лондон и в другите европейски столици, са много натоварени, в някои от тях всяка минута излитат и кацат самолети. Но такава неразбория никъде не съм срещал. Пловдивското летище обслужва само две-три линии с няколко полета седмично и при добро желание всичко може да бъде образцово. Сблъсквайки се непрекъснато с подобни на описаните проблеми обаче, вместо с усмивки и благодарности, пловдивчани все по-често решаваме да летим от София. Което рано или късно ще доведе до закриването на тази важна пловдивска  придобивка - гражданското летище. \n                                                       \nОтговорът \"от летището\" на подадената жалба    \n", "date": "2018.01.04", "title": "Анархията в пловдивското летище "}
{"url": "http://duma.bg/node/158213", "text": "В началото това си беше обикновен телефон. Без жици, но все пак телефон. Зарадвахме се, че можем да позвъним на близките си от връх Мусала почти до сандалите на Господа, или пък от бездната на Магурата, съвсем близко до пъкъла. После разбрахме, че тази машинка дава двупосочна връзка и към нея се включиха жената и децата, някои от приятелите, с които беше приятно да си поговориш. Но съвсем скоро във веригата на безжичния телефон се включиха началниците от офиса и колегите. Проблемите от службата се настаниха в нашите телефони и ни привързаха на постоянна каишка към текущите грижи на предприятието и перспективата за неговото развитие. \nТехнологиите вкараха в тази кутийка всякакви картинки, филми и телевизионни програми, книги и безброй реклами. Дали пътуваш в автобус, седиш в парка или в кафенето няма значение, наоколо виждаш хора, забили поглед в електронните рожби на технологиите и съсредоточено да трият по екрана с пръст нагоре, надолу. Те търсят нещо. Търсенето и намирането в океана на картинки и писмена за кратко задържа вниманието им на някакъв фрагмент, обещават си отново да се върнат към него, но новите картинки и знаци бързо поглъщат старите и човекът продължава безкрайното си търсене на най-важното, което ще зарадва погледа и душата му и ще му даде нови знания. \nДосегът до информация за нещата е заместил търпеливото самотно натрупване на знания за самите неща и култура. Сега можеш да прочетеш \"Илиада\" заедно с \"Одисея\" в шейсетминутно изложение в рейса, а ако пътуваш във влак, можеш да \"прочетеш\" допълнително \"Война и мир\" заедно с \"Ана Каренина\" и да ти остане време да си поиграеш на покер или пък да убиеш врага, който тича из безкрайните улици и се крие зад ъглите на твоя мобилен телефон. Все от този телефон по желание можеш да изтеглиш Дипломна защита или Докторска дисертация, стига да знаеш какъв диплом искаш. \nПротивно на очакванията бързото развитие на технологиите съдейства за принизяване на нашите културни потребности и критерии за стойностното, красивото, трайното. От друга страна, достъпът и използването на сурогати на науката съдейства за разплождането на \"учени\" и \"специалисти\" със съмнителни достойнства.   \nВсичко това води до някакво \"осредняване\" на хората и ни лишава от индивидуалност, подстригва ни с машинка един номер с прически като за новогодишни манекени от витрините на магазините. За кратко време мъже и жени изографисаха телата си с татуировки, съдраха дънките си защото \"така правят всички\", които шестват по екраните в безкрайна редица, сътворена от същите тези електронни машинки за информация. А лишеният от индивидуалност човек няма как да роди нови мисли и творби, да изпита лична радост от досега с новото и стремеж към онова, което е ценно само за него. Унифицираният човек е уродлива рожба на технологиите. Този човек няма нужда от задушевен разговор с приятел или близък, с тях той общува със смс. \nВ доброволното обричане на самота  съвременният човек общува с творенията на технологиите. Така в глобалния свят, в който човек виртуално може да се докосне до всичко, всички са страшно самотни. \nТова \"сканиране\" на хора без индивидуалност има и друга страна: те, \"сканираните\", се управляват лесно. Те, също като шопа, не се опитват да осмислят околния свят и битие със собствени мерки, защото \"най-мразим да мислим\". Всички те харесват политиците, които приличат на тях: със средни знания, със средна и, най-често без култура, с фамилиарно поведение, без оглед на степента на близост, обезателно брадясали, ако са мъже или ако са жени - с тоалет последен вик на модата както в парламента, така и при среща с \"електората\", със самочувствие да изричат баналности като безусловни истини и неоспорими успехи. \nРазбира се, че не е разумно да се съпротивляваме на технологичния прогрес, той е неотвратим. Нужно е да се научим да ползваме плодовете му, без да ставаме придатък на машинките в ръцете ни, да запазим своята индивидуалност и свобода в общуването с нея. И тази наука следва да се учи и в училище, и у дома. Трябва дълбоко да осъзнаем, че сканираните хора не са богатство на нацията. \n                              \n", "date": "2018.01.04", "title": "Сканирани личности "}
{"url": "http://duma.bg/node/158214", "text": "След два дни се навършват 170 години от рождението на Христо Ботев. На своите 28 години той застана на най-високия връх на българската поезия и публицистика и остави на народа си чутовен подвиг. Всяка година в студените януарски дни медиите преливат от възхвала за делото и творчеството на Ботев и от този шербет започвам да вярвам, че ако искаш да убиеш една идея, е достатъчно да я превърнеш в скучно клише. А вероятно пак ще четем познатия въпрос \"Кой уби Ботев\", като че 142 години не стигат, за да се даде отговорът. Пак някой ще напише защо е лъгал участникът във фаталния край на 20 май 1876 г. Никола Обретенов (доживял впрочем до 90-годишна възраст); какво е записал по думите му руският историк Евгений Волков през 1915 г.; подвел ли е Стоян Заимов четата на Ботев и паралелната чета на Таньо войвода, че месец след удавеното в кръв Априлско въстание в България ги чакат готови за борба българи. Пак ще четем как Захари Стоянов \"застрелва\" Ботев на Вола; какво е написал Боян Пенев и защо през 1926 г. комисията, разследваща убийството на поета, подписва протокола с особено мнение... А защо ли тъй старателно се мълчи за заключенията на комисиите на БАН от началото на 50-те години на ХХ в., състоящи се от видни български историци като Димитър Страшимиров, Йордан Венедиков и Михаил Димитров, които след пълно обследване по документи и на терен на обстоятелствата около гибелта на Ботев дават категорично становище още през 1953 г.: куршумът е дошъл от свои, а лобното място е не Околчица (Вола), а по` на юг в подстъпите към връх Камарата. \nНо големият въпрос е друг: живеем ли днес по ботевски, докато възхваляваме Ботев? Един човек си го е задавал отдавна - писателят Георги Марков, когото днешните \"демократи\" си присвоиха, изкарвайки го единствено дисидент. Днес ви предлагаме едно не много известно негово есе от 1976 г., публикувано под заглавие \"Обесването на Ботев\" в брошурата \"Премълчаното...\" (2017 г.) на карловския учител и възпитател Христо Шекеров. Той напомня и жестоките думи на Христо Ботев за българския народ - те не са по-различни от онези страшни четири въпросителни на Апостола Левски. Но самият Георги Марков бърка - не е могъл да предвиди, че десните в България първи ще окачат Ботев на бесилото. Още през 1992 г. те заповядаха на учителите \"да не наблягат\" на него, понеже той \"не се ползвал с добро име\", опълчвайки се срещу законната османска власт\"! Изхвърлиха от учебниците цялата му огнена публицистика. Цялата! Днес някои го наричат \"терорист\" заради \"Символ верую\" и идеалите му. Него - публициста и революционера, чиито стихове са изваяни на стените на Сорбоната!    \nНека не закачаме Ботев само като брошка на политическия ревер, а да погледнем с отворени очи и сърца към него. И към себе си. Не само той, но и ние, хората от 21 век, заслужаваме това! Георги Марков \nвтори юни 1976 г., далеч от България Драги Христо Ботев, \nДълго се колебаех дали да ти пиша това писмо в деня на стогодишнината от твоята смърт. Предполагам, че никому не е приятно, дори и на убитите герои, да им се припомня моментът на смъртта, толкова повече, ако смъртоносният куршум е дошъл отзад, от лагера на своите. С много по-голяма радост бих ти писал на твоята рождена дата, но тъй като на днешния ден ти ще получиш купища поздравителни телеграми, тържествени послания, дълги и важни речи, академични слова, планини от венци и твоето име ще кънти по радиостанции и високоговорители, аз се реших като малък контраст да ти напиша това писмо. \nВсъщност много отдавна исках да ти пиша и да те питам за няколко неща. Вероятно ти не би ми отговорил или би забавил отговора си, докато се срещнем там, където всички неизбежно се срещат. Но не ти писах, защото не ти знаех адреса, както не го знам и сега - в рая ли си, или в ада. Прости ми, но доколкото те познавам, не мога да си представя, че ти сега се разхождаш между сладкопойните, облечени в бяло ангели, усмихваш се на красиви девици, пиеш райска роса, танцуваш по зелена морава и щастливо разговаряш с благочестивите светии за съвършенството на Бога и света. Много по` ми се вярва, че дори Свети Петър да те е приел в рая, ти си избягал оттам в първия удобен момент, завладял си било стария Радецки, било лодката на Данте и скришом си преминал небесния Дунав, който отделя светците от грешниците. Представям си даже как си скочил всред димящия пущинак на адското преддверие, как си прочел оня злокобен надпис \"Вие, които прекрачихте този праг, надежда всяка тука оставете\", и си се засмял. Аз така вярвам, че ти си се засмял на това предупреждение и може би си протегнал ръка и откъртил дъсчицата с надписа, защото ти никога не си могъл да търпиш такива евтини предизвикателства. Мисля, че ти си предпочел ада, защото там има каузи, докато в рая ги няма. Ти знаеш много добре, че ако стремежът на хората към рая може да бъде някакъв живот, самият рай - това си е чиста смърт. Отгоре на всичко в ада ти сигурно би намерил по-интересната част на човечеството. Старият грешник Бакунин, от когото ти толкова си се възхищавал, трябва да се е издигнал до ранг на помощник-дявол, приятелят ти Нечаев сигурно се пържи някъде в Деветия кръг, а другарят ти Стамболов, мушкан за милионен път с дяволския нож, би се опитал да ти обясни защо според него, ако ти не беше загинал във Врачанския балкан, само няколко години по-късно са щели така и така да те обесят. \nИ нека ти кажа, драги Христо Ботев, че аз вярвам на думите на Стефан Стамболов, въпреки че ти, може би, би ме погледнал с недоумение. Всеки твой поклонник би казал, че аз съм смахнат, защото от сто години насам всяка политическа партия, от най-дясна до най-лява, всяка фашистка или комунистическа организация, всяка власт - демократична или тоталитарна, всяка милиция или полиция те има за свое знаме, за свой герой, легенда, символ, светец. Ти си вероятно единственото име в цялата наша история, което обединява всички тях с едно желание - да те имат. Ти си нещо като магически камък, който всички духовни бедняци по нашата земя искат да притежават. Биха ти посочили помпозното величие, с което се почита денят на твоята смърт. О, как искам да видя лицето ти на този ден, как отгоре, някъде над облаците, гледаш това човешко наводнение към твоето лобно място, как добре организирани организации, войници, офицери, милиционери, ученици, пионери, комсомолци, партийци, духови музики, ракетни части, обикновени и централни комитети, генерали, поети, министри, писатели, разни деятели - с коли, камиони, автомобили, хеликоптери и пеша отиват да отдадат почит на легендата. Искам да видя как гледаш и слушаш зарята, церемонията за падналите, клетвите, че всички ще бъдат като тебе, гъгнещите речи на дебелите партийни ръководители, които произнасят празни дежурни фрази за свобода или смърт и те цитират и рецитират до посиняване... \nВъпреки това, драги Христо Ботев, Стамболов е прав. Тези хора, техните бащи или техните деца щяха да те обесят, ако ти не бе имал щастието със спасителния куршум. И аз съм сигурен, че ти знаеше това много добре, ти го предчувстваше, ти го виждаше и точно като Исус Христос избра своята Голгота, за да спасиш народа си от греха. И точно като него от опасност ти се превърна в спасителна легенда. Ти сякаш отгатна какво те искаха от тебе и се съгласи с тях, твоите вероятни бъдещи убийци. Ти не им беше нужен. Беше им нужно името ти. Никой от тях никога не се е интересувал от тебе, малцина са се опитали да те разберат, дори професорските и академичните изследвания са посветени на легендата, а не на тебе. \nОттук нататък с твоето име в уста, боготворейки легендата, всички тия власти, и особено сегашната, щяха да унищожават всеки българин, който дръзнеше поне най-бледо да бъде като тебе. \"Да живеем и се борим по ботевски\" стана лозунг за изкореняване на всичко ботевско и за ликвидиране на всички горди и чисти чела, които биха се осмелили да бъдат като тебе. С твоята поезия на уста бяха смазани истински поети, с твоята свобода на уста беше наложено най-черно потисничество, с твоята независимост на уста България бе тласкана от една зависимост в друга, с твоя героизъм на уста бяха отречени истинските геройства, с твоя безкомпромисен характер на уста България бе овладяна от духовни мижитурки и нищожества... \nС една дума, ти си славното знаме, под което вилнее позорът. Ти знаеше това. Беше ти пределно ясно. И ако си забравил, нека ти припомня твоята ЕЛЕГИЯ, където ти така пророчески видя какво ще последва: Кажи ми, кажи, бедни народе, \nкой те в таз робска люлка люлее? \nТоз ли, що спасителя прободе \nна кръста нявга зверски в ребрата, \nили тоз, що толкоз годин ти пее: \n\"Търпи и ще си спасиш душата\"?! \nТой ли ил някой негов наместник, \nсин на Лойола и брат на Юда, \nпредател верен и жив предвестник \nна нови тегла за сиромаси, \nнов кърджалия в нова полуда \nкой продал брата, убил баща си?! Това си писал ти самият. И не само си го писал, но си го и вярвал. И тук е моят първи въпрос, драги Христо Ботев! Не се ли чувстваш виновен? Не смяташ ли, че трябваше да се постараеш да останеш жив и да избягаш от куршума, който те чакаше над Враца? Не смяташ ли, че трябваше да откажеш да снабдиш синовете на Лойола и братята на Юда с толкова важната и толкова полезната легенда за Христо Ботев? И вместо това да им създадеш позорната грижа да те обесят те самите. Фактически да те обесят. И така името ти вместо швейцарска картичка на всеки режим да стане черен огромен камък, който да тежи върху всичките поколения и зловещо да им напомня за страшния позор и може би да спаси мнозина бъдещи Христо-Ботевци. Защото жестоката истина е, че запазвайки легендата за тебе, всяка година на втори юни ти биваш обесван. Твоята човешка същност, твоят характер, твоята истинска поезия, твоята революция, твоята силна любов и силна омраза увисват на въжето. \nАко отоманската империя те честваше, ако гробът ти беше редом до този на Митхад Паша, кощунството със самия теб би било по-малко, отколкото сега, когато ти си знамето на казионщината, иконата на безскрупулността и пошлото интересчийство. Как наистина можа да допуснеш да те убият, когато следващите сто години така отчаяно се нуждаеха от тебе. Ти, който римуваше \"патриоти\" с \"идиоти\", ти който така страстно и силно извика: На душа лежат спомени тежки, \nзлобна ги памет често повтаря, \nв гърди ни любов, ни капка вяра \nнито надежда от сън мъртвешки \nда можеш свестен човек събуди! \nСвестните у нас считат за луди... Прости ми, нямам дързостта да те укорявам, нито смея да възразя срещу кои и да е от твоите принципи и идеали. Напротив, струва ми се, че с времето те разбирам по-дълбоко и по-страшно. Някои от твоите днешни последователи казват, че ти си толкова необикновен, изключителен, странен, чудноват българин, който не прилича на никой друг българин. Може би загатването е, че ти въобще не си българин, а нещо друго. И това също подчертава моята идея, че поколенията през изминалите сто години са противопоставили легендата за тебе на самия тебе. Защото нека още веднъж повторя: ТЕ, КОИТО СЕ КЛАНЯТ ПРЕД ТВОЯ ОРЕОЛ, НЕ БИХА ОСТАВИЛИ ЖИВ НИТО ЕДИН, КОЙТО МАЛКО ИМ НАПОМНЯ ЗА ТЕБЕ. И ето че куршумът, който прониза челото ти, продължава да свисти в своя злокобен полет вече сто години и да пронизва много други чела. Ти си чудесен и красив, когато казваш: Подкрепи и мен ръката, \nта кога въстане робът, \nв редовете на борбата \nда си найда и аз гробът! Както сам знаеш, не е трудно \"кога въстане робът\", да си найдеш гроба. Защото, когато робите въстават, те си остават роби. Въстанието не ги прави свободни хора. Те са въстанали роби. Оттук нататък започва най-трудното, най-мъчителното и най-изпитателното - да превърнеш робите в свободни хора. И тук нуждата от живия Ботев винаги е била далеч по-голяма от легендата за мъртвия Ботев. Така идвам до втория ми въпрос: \nНе смяташ ли, че Каравелов беше прав? \nНе зная думите, които сте си казали, обидите, които сте си разменили, и чувството на горчивина, с което сте се разделили. Зная само, че Каравелов не е успял да те убеди, че свободата на един народ не се ражда от сражението между две чужди армии и дори от геройството на една легендарна чета, нито от прокламации и международни декларации. А е нещо неразривно свързано със съвършенството на човешкия дух, с възпитанието, просветата и духовния прогрес на един народ. Зная, че ти дръзко си написал \"лозето не ще молитва, а мотика\", че си забравил, че има различни мотики и че револверът съвсем не е най-добрата от тях. \nПозволявам си да ти кажа, че времето доказа колко прав е бил Каравелов. Затова него не го честват. Дори са го забравили и пренебрегнали. Защото той не им достави полезната легенда, в която много...\" (Текстът нататък не е запазен - б.а.) Нашият православен народ е достигнал до такова гнуснаво скотско положение, щото аз не зная какво още по-голямо зло може да съществува на светът, което да го накара да се стресне и да протестува против своите скотски теглила. Тука се подиграват с имотът ти, с животът ти, с трудът ти, с децата ти и с най-свещените предмети на твоето човешко съществуване, а ти мълчиш като риба, търпиш като вол, молиш се богу като най-последният грешник и чакаш второто дохождане на Месия, за да добиеш награда за своите пети-вековни страдания. Какво искате от подобен народ? Той е роб, и роб безусловен, и аз имам пълно человеческо право да го прокълна от сичкото си сърце и душа, ако той и занапред остане така равнодушен към своята горчива съдба. Проклет да е, ако той не въстане против своите кръвопийци!\" \n        В. \"Знаме\", бр. 4, 5 януари 1875 г. \n (Публикувано във в. ДУМА, 2.06.2015 г.)     \n", "date": "2018.01.04", "title": "Обесването на Ботев"}
{"url": "http://duma.bg/node/158215", "text": "Използването на минералните извори в София е типичен пример как градът не успява да печели от безплатното природно богатство, което извира около нас. Излиза, че имаме имане в задния двор, но не знаем как да го използваме. Години наред в Столичната община се обсъждат стратегии, програми, дават се насоки за развитие на хидротермалния потенциал, току се правят проекти как ще се отопляват сгради с топла вода или се заговаря за концесия. И накрая... едно голямо нищо.  \nВ момента огромно количество ценен ресурс се излива в канала, сградите на старите бани се рушат, а общината утвърждава поредните документации, които вещаят светло бъдеще за потенциалните ползватели на губещото се богатство.  \nСамо преди няколко седмици официално бе прекратена процедурата за даване на концесия на част от емблематичната Централна баня в София. Широко рекламираният проект, с който управляващите даваха възторжени обещания за зашеметяващ успех, се провали напълно. Явно условията по концесионирането не са се видели изгодни на никой, защото през всичките години на чакане и променяне на параметрите не се появи нито един кандидат. Целта на Столичната община бе да даде банята на концесия за 20 години и в нея да има водолечебен и СПА център. Допускаха се също дейности като ресторантьорство, фитнес, фризьорски и козметични услуги, организиране на културни мероприятия.  Първата оферта на общината  бе още през 2008 г., като тя бе променяна на три пъти до 2011 г. с все по-смекчени условия. Един от вариантите бе за концесия от 12 години без годишна такса и задължителни вложения от 6 млн. лева, вторият - за 15-годишна концесия, отново със същия размер на инвестиции, но с годишна вноска от 160 000 лева. Един от последните опити за издирване на инвеститор бе през 2015 г., който също завърши без успех. Тогава кметът Йорданка Фандъкова се зарече, че ако не се намери стопанин за сградата, част от която е Музеят на София, той ще се разшири на цялата й площ. Предстои да видим окончателното решение на кметицата след официалния финал на акцията по търсене на частен инвеститор.  С фиаско завърши и друг опит  за отдаване на концесия на минерална баня - тази в Банкя. Казусът с нея се плете и заплита близо 5 години - започна с протести на местните хора срещу идеята на столичната администрация за концесия и завърши преди няколко месеца с нов вариант за даване на право на строеж на частник на балнеоложки хотел. През 2015 г. след спорове между съветници от БСП и управляващата партия в СОС от трети опит бе официално решено да се предостави възможност за строителство на Градски балнеоложки комплекс. Намерението на общината бе банята да се реставрира, а до нея да се изгради балнеоложки хотел. Офертата даваше право на концесионера да направи инвестиция от 7,5 млн. лева за възстановяване на 100-годишната сграда, която е затворена от 2001 г., като той трябваше да е освободен от плащането на такса през първите 15 години. В следващите 20 години обаче инвеститорът се задължаваше да плаща не по-малко от 200 000 лева годишно такса на общината. \"Време е банята да си върне славата на балнеоложки център\", коментира тогава кметицата Йорданка Фандъкова. Две години по-късно  нито има слава, нито център, нито концесионер \n  \nНовата идея на общината и на кмета на Банкя Рангел Марков от април тази година бе да се даде само право на строеж на балнеохотел в градчето, а срещу това кметството да получи 9,7 млн. лева. Целта е парите да бъдат използвани за реставрация на минералната баня, а след 35 години инвеститорът да предостави построеното на общината. Само преди седмици стана ясно, че пенсионно дружество е закупило правото на строеж и се очаква да изгради балнеоложки хотел, открити и закрити басейни, летен театър с над 200 седящи места, подземен паркинг и подземна топла връзка между новия хотел и минералната баня. Самата сграда се очаква да бъде възстановена в автентичния й вид.  \nСтрасти съпътстват и още една изоставена сграда на минерална баня в София - тази в кв. \"Овча купел\", която също тъне в забрава и разруха, въпреки че е паметник на културата. Точно преди година Столичният общински съвет даде съгласие имотът да се придобие от собственика му - Министерството на здравеопазването. Успоредно с това обаче мнозинството в СОС прие странното решение за смяна предназначението на сградите на баните в \"Овча купел\" и Горна баня и те да станат Център по музеология и Център за изследване на минералните води!? Идеята на общината бе да се кандидатства за финансиране на проектите по ОП \"Наука и образование за интелигентен растеж\". През лятото обаче от думи на главния архитект Здравко Здравков стана ясно, че плановете май са променени и двете бани ще се развиват именно като такива. Последно за банята в \"Овча купел\" се чу преди повече от месец, когато  пожар се опита да унищожи малкото оцеляло  от постройката. Така че очевидно понятието \"баня\" няма да бъде актуално и в близко бъдеще време, защото в изкорубените сгради нито някой ще се къпе, нито ще тече минерална вода.  \nНе само към оцеляването и развитието на бивши бани носи отговорност Столичната община. През 2011 г. Министерството на околната среда реши да й предостави безвъзмездно за стопанисване и управление за 25 години осем находища на минерални води. Каптажите са в центъра на града, в кварталите \"Лозенец\", \"Баталова воденица\", \"Овча купел\", \"Надежда\", \"Свобода\", \"Панчарево\" и \"Железница\", но някои от тях изобщо не се експлоатират. Тяхното бъдеще е заложено в приетата преди три-четири месеца амбициозна програма за оползотворяване на хидротермалните ресурси от находищата на минерални води и стратегия за използване на потенциала от минерални води и земна топлина. В тях направление \"Архитектура и благоустройство\" към общината се зарича да превърне София в Европейски балнеоложки център чрез \"възраждане и модерно развитие на античната хидротермална култура и традиция\". На фона на разпадащите се емблематични сгради на бани и неразработени от години находища обаче е смехотворно да се очаква, че с няколко листа документи общината се приближава до извличането на всичко ценно от минералния ресурс.  \n  Иначе очакванията не звучат зле въпросът е дали ще се стигне до реализацията им. Според главния архитект се водят разговори със \"Софийски имоти\" за използване на част от парк \"Възраждане\" за построяване на СПА център с аквапарк. За него ще се използва минералната вода от находището \"Баталова воденица\", което е в най-добро състояние от всички осем, стопанисвани от общината. Има инвестиционен интерес и към използване на водата от находището \"Централна баня\" за СПА хотел. Нови спа центрове се залагат и между софийските села Локорско и Войнеговци, както и в \"Симеоново\", \"Бояна\" и \"Панчарево\". Докато се чудим дали всичко това може да се случи, е добре да си припомним, че години наред слушаме как НДК ще се топли с минерална вода, а всеки желаещ ще може да си прокара ценния ресурс по тръбите до дома. Нито едното, нито другото се е случило. Затова и занемаряването на баните и каптажите е не просто грешка, а простъпка, която не може да се оправдае с нищо, освен с безотговорност. А столичани ще продължат да ходят, да работят, да живеят върху златното гърне, без да могат да се възползват от преимуществата му. \n \n    \n", "date": "2018.01.04", "title": " Златото в задния двор на София  "}
{"url": "http://duma.bg/node/158216", "text": "\"Брекзит\", Каталуния, бежанци от Африка и Близкия изток, ограничения за демокрацията в Полша и Унгария, успех на евроскептиците на много избори, участие на националисти в европейски правителства - достатъчно основания за привържениците на Европа да се опасяват за нейното бъдеще. Причините за всяко едно от тези днешни тревожни явления са различни и разнообразни, но вероятно имат и общ знаменател, най-малкото, защото съвпадат както по време, така и по насоката на въздействието си - поставят под въпрос бъдещето на ЕС като проект за едно широко пространство на свободата, равенството, просперитета и справедливостта. \nЕвропа започна като общ пазар и проект за траен мир, основан на просвещенската либерална идея, че търговията ще измести войната (Кант, Монтескьо). До голяма степен това бяха широките очаквания във всички европейски общества след края на разрушителната Втора световна война. Тези настроения днес, за повечето поколения, които никога не са имали лошия шанс да изживеят война в своите страни, изглеждат архаични. Но тогава са играли важна роля при формулирането на европейския проект от политици, произлизащи от средите на християндемократите, политическите либерали и социалдемократите. Разбира се, и тогава е имало различия между тези три съставки на европейската идея, но по въпроса за преодоляването на източниците на война е имало несъмнен консенсус. Защо днес ЕС е оспорван? Днешният европейски проект е вече много различен от първоначалния - ЕС е разгърната институционална структура, присъстваща в националните законодателства и на европейско равнище като сложна система от норми, представителни институции, управленски инстанции, административни служби. Европейският пазар вече не е само общ, но единен, подчинен на сложни и многобройни правила, които го правят изключително защитен (един от най-сигурните за потребителите в сравнение с другите световни пазари). ЕС разви също многобройни общи политики в селското стопанство, индустрията, търговията, но също във външната политика и сигурността. Това развитие беше продължително, противоречиво, но винаги се основаваше на постигането на трудни компромиси и нагаждания на националните очаквания към европейските ограничения. \nНаред с тези значителни развития обаче ЕС поражда също и значителни недоволства. Днес вече сме наясно, че постиженията на европейската интеграция са разпределени изключително неравномерно както в отделните европейски общества, така и между отделните европейски държави, особено след последното разширяване от 2004-2007 г.  \nНаред с това недоволства предизвикват и донякъде естествените процеси на бюрократизация на ЕС. Представата за \"брюкселските елити\" като образовани в елитни университети, произхождащи най-често от заможни кръгове, високо платени и истински глобализирани, но които никак не познават социалната действителност на милионите европейци в отделните страни, е масово разпространена и поражда истинско отчуждение от европейските институции. Да не говорим, че в ЕП, поради по-ниското участие на европейските избори, попадат както случайни депутати, неизвестни или с печална известност в своите страни, така и откровени евроскептици, които, парадоксално, са в институция, която смятат за ненужна. \nИменно тези настроения подхранват евроскептични партии от крайните десни и крайните леви среди на политическия спектър. Евроскептицизмът като цяло оспорва по-нататъшната интеграция на европейските държави и предлага нещо противоположно: завръщане към националния суверенитет, отказ от интегрирани политики, превръщане на ЕС в междудържавна коалиция с координирани донякъде национални политики. Премахване и ограничаване на нашата обща система на съвместно споделен живот, на сближаване, на интегриране на нашите общества в една солидарна и равноправна общност. Но крайните евроскептици очакват всъщност разрушаването на ЕС, завръщането към системата от европейски държави в непрекъснато съперничество. Национализмът е днешната бомба с часовников механизъм, която заплашва да взриви постигнатото в ЕС от последните четири десетилетия. Това е едната заплаха пред бъдещето на ЕС. \nВтората заплаха е статуквото, основано на убеждението, че ЕС е постигнал своя връх, като се е превърнал в един пълномащабен единен пазар. Евентуално този пазар би могъл да се допълни от структура за сигурност, която във всеки случай не бива да оспорва ролята на Атлантическия съюз. Такова разбиране за статуквото се споделя най-вече от десните либерали в Европа. Според тях ЕС може да се развива едновременно към повече пазар (но и по-малка намеса на публичната власт в него) и към повече сигурност (разбирана като ограничаване на граждански права в полза на полицейските прерогативи). Накратко - един много сигурен пазар и нищо повече. Единни социални и данъчни политики, ограничаване на властта на големите корпорации, сигурност на работните места, активна политика на заетост и на нарастване на пазарното търсене - това десните либерали смятат за допълнително утежняващо бюджета на ЕС, за допълнителни данъци и пречки пред бизнеса. \nТретата заплаха е връщането на Европа към един обикновен \"съюз на отечествата\", ограничено сътрудничество между суверенните национални държави, което никак не би го отличавало от други съюзи в света като Евразийския или Африканския. Това би означавало демонтаж на дълго съгражданата система от общи правила, стандарти, процедури, превърнали се в навици и част от всекидневието на стотици милиони европейци. При това се предлага \"завръщане\" към християнските корени на Европа, което заплашва както с налагането на \"единна културна норма\" на всички европейци, така и вписване в един \"сблъсък на цивилизациите\", определяни от Хънтингтън като общности, основани на религията и езика. Това е стратегията на десните консерватори, които в лицето на група консервативни интелектуалци през май 2017 г. лансираха своята парижка декларация - консервативен манифест под заглавие \"Европа, в която можем да вярваме\". \nОбщото в тези три очертани визии за бъдещето на Европа - на крайните националисти, на десните либерали и на десните консерватори - е разбирането, че трябва да се завърнем към националния суверенитет с всички произтичащи от това последици. Сред тях най-вече укрепване на европейските граници (не само общите, но най-вече националните), връщане на строгия граничен контрол, изграждане на стени срещу мигрантите, затваряне в националните граници и опора върху националните идентичности. А ЕС да се ограничи най-вече в постигнатия единен пазар, в състезание с други големи конкуренти в световния пазар, без да се опитва да развива по-нататъшна интеграция и създаване на общо пространство на политиката и културата. \nАко Европа поеме по такъв път (независимо дали ще постави акцента върху един от трите предлагани варианта на такава стратегия), това ще е сигурна гибел. Ако европейските държави се затворят в националните си граници, солидарността между тях бързо ще бъде пометена от старите конфликти и Европа ще се върне в състоянието си на класическа борба между държавите, често произвеждаща опустошителни войни. Ако ЕС се опита да бъде по-пазарен от неговите конкуренти, за да им бъде конкурентоспособен във всичко, ще загуби основните си конкурентни предимства на едно развито социално пространство, където просперитетът се разпределя много по-справедливо, отколкото в САЩ, Китай, Индия или Русия. Казано накратко, конкурентните предимства на ЕС, които го правят толкова привлекателен за мигранти от цял свят, е най-вече и преди всичко неговата характеристика на общност, основана на солидарността, социалната справедливост, свободата и равенството. Ако ЕС реши да се \"християнизира\" наново, това вероятно ще разбуди много конфликти, потушени или забравени с развитието на европейската светска държава, в която няма официален религиозен канон, задължителен за всички. Този вариант несъмнено ще вкара Европа в един \"сблъсък на цивилизациите\", който не е в неин интерес, нито пък ще доведе до друго, освен до глобализиране на религиозните конфликти. Елементите на една възможна алтернатива Нито един от тези три сценария не е задължителен, нито предначертан. Ако някой от тях се осъществи, това ще е поради нежеланието да се търси друг път, или поради неорганизираност на противниците на такъв сценарий. Ако нещата не вървят в желаната посока, трябва да се потърси друг път. Този път трябва да преодолява три фундаментализма: националния, религиозния и пазарния. Той се вписва в система от ценности, които традиционно се отстояват от леви движения. \nКато пиша това, в никакъв случай не забравям, че левицата в Европа има дълга и разнообразна история. Тя е носела както освобождение, така и култ към революционното насилие и незачитането на различието. Левицата има своите \"скелети в гардероба\", но в днешната ситуация именно тя има особено важна роля - променяйки себе си, да променя и Европа в една нова посока, която да позволи ЕС да запази единството си и да премине на по-висока скорост. \nЕлементите на една лява визия за Европа е добре да включат: \n* Решително намаляване на социалните неравенства както икономическите, така и основаните на общественото признание и на участието в обществените дела. \n* Насърчаване на икономика, която не цели печалба, а задоволяване на обществени потребности. \n* Освобождаване на обществото от всепроникващата пазарна конкуренция, която е разрушителна за непазарните сфери. \n* Отстояване на принципа на светската държава като единствено възможна рамка на мирно съжителство на вероизповеданията. \n* Защита на обществото, на публичната сфера, на общодостъпната природна среда на човека от обсебването им от частните корпорации и пазарната логика. \n* Решително отстояване на солидарността в обществото като принцип на уважение към незаменимия принос на другия в общите дела. \n* Противопоставяне на всички форми на дискриминация, изолация и подценяване на отделни човешки групи и общности заради тяхното различие. \n* Насърчаване на самоуправлението като действителна алтернатива на бюрократизацията и нейния съюз с корпорациите. \nТакава алтернатива за Европа не само ще спаси европейската интеграция, но може да изведе ЕС на нова и много по-добра позиция. Последният Съвет на ПЕС в Лисабон даде някои положителни заявки в тази насока, като се позова и на несъмнените постижения на социалистическото правителство в Португалия. \nНо заявката е засега само едно добро намерение, защото европейските социалисти продължават да изпитват страхове, основани както на наследството на европейската левица, така и на поредицата електорални провали в последните години. От една страна, това е страхът, че една по-радикална и по-социална визия за Европа възбужда (по стар навик) обвинения в носталгия към съветския комунизъм. От друга страна, това е страхът, че ако не поемат някои от популярните теми като страховете от имиграцията, от \"загубата на национална идентичност\", от \"ислямския тероризъм\", от \"залеза на Европа\", социалистите ще продължават да губят избори. \nИма и друг риск, който е по-сериозен - убеждението, че една друга алтернатива за Европа е по силите само на социалистите от ПЕС. Такова убеждение е разрушително - алтернативата изисква търсене на мостове и сътрудничество с другите, както с другите леви движения, така със зелените, с разнообразни нови алтерглобалистки движения. На сътрудничество дори с класическите консерватори, когато става въпрос за солидарността в обществото, или с класическите либерали, когато става въпрос за светската държава. Такава отвореност ще позволи постигането на истинска културна хегемония на идеите за една социална, солидарна, справедлива, отворена, екологична, антимонополна, човешка Европа. *Когато нищо не върви, тръгни наляво!   \n", "date": "2018.01.04", "title": "When nothing goes right, go left!*  "}
{"url": "http://duma.bg/node/158254", "text": "Отдавна не гледам \"Евровизия\", понеже натрапчиво я превърнаха в звезден парад за гейове и хермафродити със сменен пол. Сега не искам да съм в Европейския съюз, понеже той ми натрапва своята евроатлантическа ценност Кончита Вурст. Но понеже знае, че в повечето държави мъжете не щат да носят фустички, Брюксел реши да пробута аномалиите си зад завесата на мерките срещу един истински тежък проблем - насилието над жени и социалното им неравноправие. От което т.нар. Истанбулска конвенция на Съвета на Европа (стр. 3) стана направо цинична. \nТа, според тоя \"документ\", полът не е биологична даденост, а е \"социално изградена роля, поведение и дейност, определяна от обществото\". Греши, който си мисли, че Господ създал Ева, за да наплоди на Адам челяд. Обаче според Конвенцията, \"култура, обичаи, религия и традиции\" трябва да бъдат изкоренени като предразсъдъци и стереотипи и не може с тях да се оправдава съпротивата срещу \"особеностите на пола\", определени в документа като поведение и роля. Който се съпротивлява - упражнява насилие и са предвидени наказания! А ако дойде у нас чужденец с \"особености на пола\", сме длъжни да му дадем статут на бежанец. Сиреч - елате в България, гейове и лесбийки от цял свят! \nТуй гостоприемство одобри вчера правителството, да се свети името му! А \"където е подходящо\", трябва в учебните програми на децата да включим изучаване на \"нестереотипните роли на пола\". С две думи - да допобъркаме българчетата с новата европейска ценност, та който още не се е повлякъл по модата на \"обратните\", да го направи. \nМинете по \"Витошка\" и за 20 минути ще видите поне трима нагримосани индивида, демонстриращи перчемчета, пухчета, ботушки - както си му е редът. При животинските видове има два пола, има и аномалии, като навсякъде в природата. Нормално е. Проблемът е, че превърнаха отклоненията в мода, която демонстрира различността си на прайдове и иска да я наложи като норма за нормалните. Навремето имах състудентка лесбийка - добре, ама стана агресивна. Един ден си отнесе боя. Е, по новата Конвенция, тя е жертва на насилие! Дава й се привилегията да бъде жертва, ако не харесаш активно натрапените й ласки. А щом полът ти е без \"особености\", привилегия нямаш...  \n Не им ща Европейския съюз. Искам България, в която ценност са децата, а не глутниците от Кончити Вурст по улиците. Отваряте вратата за узаконената лудост, както каза вчера Петър Москов. Ех, да бяха \"началниците\" от Брюксел спуснали по-рано тая Конвенция, сега министрите, дето я одобриха, нямаше да ги има. Ако си бяхме изкоренили традициите, нямаше да има кой да ги сътвори. Физически. А сега да вървят на Лесбос да пеят там \"Ода за третия пол\" вместо \"Ода на радостта\".       \n  \n  \n    \n", "date": "2018.01.04", "title": " Ода за третия пол "}
{"url": "http://duma.bg/node/158257", "text": "Едва ли има друга страна в света, където главният прокурор и главният секретар на МВР да цъфнат първи на местопрестъпление и след това да обяснят на публиката \"играта\". У нас явно става традиция. При Него е така. Размяташе черния шлифер най-отпред. Сега главният прокурор Сотир Цацаров, новоназначеният шеф на следствието Борислав Сарафов и главният секретар на вътрешното министерство Младен Маринов - куп величия, се изсипаха най-напред до труповете от жестоката трагедия в Нови Искър. \nИ заваляха версии... Кой ли не се изказа? Величия, \"бивши\" от МВР, нищиха драматургията на замисъла, поемни лица повдигаха завесата, съседи допълваха картинката. Редом с полицаите журналисти намериха доказателства в района на местопрестъплението, а детайлите на разследващите със сигурност ще бъдат опорочени от кавалкадата газещи в района. \nЯвно обаче така се вдига рейтинг. Грозен пиар на фона на зловеща трагедия. Литнаха като лешояди на мърша. Преди време така налетяха и в Кърджали, за да оберат лаврите от бомбастичното разкриване на убийството на 7-годишната Дамла от Момчилград. Пак така кръжаха около убийството на сестри Белнейски, та изпотъпкаха де що има доказателства. \nИ що го правят? За единия пиар? Ако не вярват на онези професионалисти, които трябва да си свършат работата, да уволняват наред. И сами да изпълняват обязаностите на тумба професионални телевизионни манипулатори. \nТова ли е \"черешката\" на професионализма в тази държава? Топ полицаят Ботьо Ботев, разказал преди време, че е изтръгвал признания с насилие от заподозрени, ще разследва директорка на детска градина в София по заръка на Йорданка Фандъкова. Криминалните репортери ще помагат на разследващите при убийства. А величията ще се пъчат до труповете, пред камерите и микрофоните. Така е, когато рейтингът пада, а държавата е в режим \"да не се излагаме пред чужденците\".     \n", "date": "2018.01.04", "title": " Тумба манипулатори"}
{"url": "http://duma.bg/node/158258", "text": "Тежката артилерия пусна столичният кмет Йорданка Фандъкова, за да симулира отговорна дейност и ангажираност с проблемите на образованието. Не кой да е, а криминалист, разследващ убийства, ще влезе в детска градина, за да души за нарушения. Жалко само, че Ботьо Ботев е добре известен на широката публика и няма как тайно да се внедри в забавачката, подобно на Арнолд Шварценегер, който преди години се превъплъти във възпитател в детска градина, за да дири лошите. Само липсата на анонимност пречи на популярния криминалист да грабне тоалетната хартия и да бърше носове, да загащва голи кръстове и да пее за Рачо капитана на подопечните си в 164 ДГ в \"Горна баня\". Не, той просто ще трябва да разплете дали високопоставени чиновници в районната администрация и в дирекции на Столичната община са оказвали натиск на ръководството за нерегламентиран прием на деца. Демек общината ще проверява сама себе си. Видният бивш полицай ще трябва да доказва, че негови колеги от ул. \"Московска\" 33 са си играли на \"вкарай моето дете\"!? \nТова обаче далеч не е единственото недоразумение в казуса, който се точи от лятото. Истинската нелепост е в знаците на общината, че се опитва да поведе война с практика, която самата тя е допуснала, утвърдила и негласно одобрила. Именно ръководството й позволи преди години да се събират средства на ръка, да се провеждат допълнителни дейности, без да има общинска наредба за тях, да се приемат деца със съмнителни заболявания извън утвърдения прием. Именно ГЕРБ допуснаха да няма места в градините за хиляди деца, което доведе до корупционни практики, връзкарство и \"разболяване\" на малчугани. Нередно, неморално, престъпно е сега същите хора да погнат директорка за дейност, която е обществена тайна, върши се от 99% от колегите й и от години се толерира от Столичната община. Нека сега нейните представители не се правят на ощипани и изненадани, че в яслени и градински групи има записани по 40 деца, вместо регламентираните 22-26. Да не подскачат с фалшива почуда, че се приемат деца с неистински медицински бележки, след като самите те са позволили тази възможност. Да бяха построили няколко детски градини в кратки срокове и нямаше да има сега обвинения за натиск, смс-и и заплахи за съдебни дела. Къде по-лесно е да зейнеш с агресивна паст срещу престъпничката, вкарала допълнително цели 24(!?) дечурлига в групите и след това да й пратиш по петите някой Шварценегер.     \n", "date": "2018.01.04", "title": " Ченге в детската градина"}
{"url": "http://duma.bg/node/158217", "text": "Дни преди Бъдни вечер наши медии съобщиха, че някой някъде на Запад класирал Виена като най-добре украсената столица за Коледа. Сигурно защото не са видели или не са искали да отбележат какво са направили по този повод в Москва и Санкт Петербург. Истината е, че Виена е отново забележително блестяща и празнична по  впечатляващ начин, особено в центъра, старата част, но украсата е същата като миналата, че и по-миналата година. Което е без значение при създадената празнична атмосфера и за хилядите туристи, които щракат изумени с нови техники, за да запечатат бляскавите огромни червени топки или гигантски полилеи по \"Грабена\" или \"Кертнерщрасе\". Толкова много японци, китайци и руснаци накуп трудно могат да се срещнат в друга европейска столица в наши времена. Виена е оставена на туристите, на работещите като обслужващ персонал гастарбайтери и на онези, които са решили точно в тези дни да слушат Моцарт или Щраус във  всеки дворец, включително Хофбург,  или катедрала, където знайни и незнайни музиканти припечелват допълнително. Виенската филхармония ще се появи чак на 1 януари и тогава цял свят  ще се наслади чрез телевизионните канали на традиционния новогодишен концерт на този прословут оркестър. Направили са и коледна елха от шейни пред \"Белведере\" и няма посетител, който да не се е снимал с тази елха, защото е новаторска, не са виждали друга такава. Да не говорим, че изложбените зали като \"Албертина\" или \"Леополд мюзеум\" са пълни и то при цени от 10 евро нагоре на човек. Заслужава си например да се видят творбите на Фердинанд Ходлер,  швейцарец, творил в обкръжението на великите австрийци Климт и Шиле, който е представен заедно с картини на приятели и противници, с които е воювал чрез медиите.  Сигнал за единение, макар и след настаняване в по-добрия свят? \nВсъщност темата \"новото правителство\" е все още водеща за австрийските медии. Няма и как да е иначе. Австрия избра за канцлер Себастиян Курц, който се оказа най-младият премиер в Европа /31 г./ и прие с достойнство т.нар. тюркоазеносиня коалиция, състояща се от представители на спечелилата изборите Австрийска народна партия и класиралата се на трето място Австрийска партия на свободата с лидер Хайнц-Кристиан Щрахе. Брюксел този път запази аристократично мълчание и не само не си позволи санкции заради участие в правителството на т.нар. крайно дясна или популистка партия, но и поздрави Курц с успеха и бързината /само за 2 месеца/, с която състави правителство след изборите. През 2000 г. за същото ЕК наложи санкции на Австрия поради сформиране на правителство с участието на партията на Хайдер, предшественик на Щрахе на политическата сцена.  Днес според \"Дер Щандарт\" 53% от населението на Австрия подкрепят планираните от правителството мерки, а само 33% ги отхвърлят. На практика положителните отзиви за новото правителство са повече от тези преди 4 години, когато на власт беше коалицията от социалдемократи и народната партия. Програмата на правителството е наречена \"политика на малките стъпки\" и е в унисон с настроенията за промяна  и \"време за нещо ново\", както двете партии в управлението декларираха по време на изборната кампания. Наблюдателите твърдят, че екип без дълъг опит в политиката има предимства, защото нямат вътрешни зависимости, лесно се водят и медиите ги приемат добре, поне докато не направят гаф. Наставленията са винаги да се координират с екипа и да не се предприемат стъпки за собствена ПР-акция. Правителството вече декларира, че иска нов ПР, противоположен на предишния. И Курц, и Щрахе говорят за хармония и добро сътрудничество, но явно балансът ще бъде търсен в бъдеще. Отбелязва се, че Щрахе често изпада в \"опозиционен полъх\" и твърди, че народната партия на Курц е \"приела неговата програма\", което няма как  \"да не напряга канцлера\". Факт е, че медиите отправят въпросите си главно към Курц и на Щрахе му се налага сам да се включва в диалога. Той работи от 12 години с един и същ екип, но сега ползва като ПР бившия  говорител на свободната партия при Шусел.  По-важното е, че и двете партии имат посока, насочена срещу мигрантите. Отчита се, че свободната партия вече говори по-зряло по въпроса, защото \"по-твърда борба едва ли щеше да я докара до властта\". В крайна сметка двете партии се обединиха и \"почнаха да летят на по-ниска височина\", казват коментатори във Виена. И двамата лидери подчертават, че \"промяната не трябва да е самоцел\". Курц използва стратегия да работи с по-малко конкретика, за да не позволи на конкурентите си да му опонират. Въпреки различните коментари, ясно е едно - правителството ще търси успех още в началото на управлението. Например за ниските доходи ще се намалят застраховките за безработица. На държавните служители няма да се увеличават доходите за покриване на инфлацията. Ще се търси начин за намаляване на броя им. Мисли се социално, нали? \nИнформационен мениджмънт Слуховете за международна изолация секнаха, след като Курц светкавично посети Брюксел и австрийските журналисти отчетоха, че \"физиономията на Юнкер е била добра\". Имаше първа среща с посланика на Израел и притесненията поради участие на партията на свободата в правителството \"се разсеяха\".  Нови стъпки се очакват след 4-5 януари. Набляга се върху намерението да не се повтарят грешките на Шусел, който обявяваше реформи, които никой не обясняваше. Сега се предлагат реформи \"на ниска скорост\" и има стремеж \"да са ясно формулирани\". Както казват във Виена - \"през 2000 г. се работеше с мачете, а днес се въртят малки шайби на големия часовник\". Явно това е доста по-умно. Още повече, че програмата е разработена за два мандата и ще се работи при по-малко съпротивление. Затова се казва, че \"това правителство се сбогува с културата на компромисите\". Идващите отвън противоречия ще се \"посрещат с обединена комуникация в правителството\". Именно затова се върна и практиката да има говорител на правителството, Петер Лаунски Тифнтал, който ще информира за проектите на коалицията. На практика на опозицията ще й е трудно да опонира и напада. Решението е Курц и Щрахе да не излизат често пред медиите, за да се намалят конфликтните ситуации. Двете партии нямало да си предават лоши новини чрез медиите т.е. \"критика към собствен партньор принадлежи на миналото\". Пукнатини могат да се появят само, ако партията на свободата не успее да се освободи от миналото си. В това отношение красноречив пример беше публикуването на материали с антисемитски характер от служител на вътрешния министър. Мерките са незабавни. ПР-експертите реагират веднага с маневри за отвличане на вниманието при възникване на горещ дебат например. \"Подхвърля се хапка на обществото, която интересува всички\", казват в \"Курир\". Примерите са с тестване на мярка за завиване надясно при червен светофар, есенна ваканция за училищата, когато се приема 12-часов работен ден и др. Няма спор, че и двете управляващи в коалиция партии в Австрия имат силен мениджмънт на информацията. Тогава какво наистина остава за опозицията? Тя има шанс, ако успее да открие противоречията между правителствената програма и реализацията й, считат експертите. Казва се например, че ще се намаляват държавните служители, а се назначават генерални секретари във всяко министерство. За да се заобиколи законът за несменяемите служители, но все пак расте броят им. Не би трябвало опозицията да се задоволява само със словесни форми на критика, а да предлага конкретни алтернативи на правителствените планове, съветват известни коментатори в Австрия. Може би като излезе от вцепенението от загубата на изборите, но ще й бъде трудно и по-късно, защото правителството не казва нищо конкретно, като \"избягва трудните теми и продава успехи\" . Точно това трябва да атакува опозицията.  Иначе управляващите получават информация за настроенията в обществото и стартират незабавно стратегии за отвличане на вниманието. Познато, нали? Още повече, че успешно комуникират и чрез социалните мрежи, където \"феновете се хранят с видео парчета или къса информация на парче\".   \nАвстрия - мост между Изток и Запад? В областта на австрийската външна политика повечето коментари бяха относно първото задгранично посещение на министър Кнайсел. Очакванията, че ще посети първо Брюксел, Швейцария или Германия, не се оправдаха. Израел също се оказа несполучлива прогноза, защото Тел Авив няма как да приеме за посещение представител на партията на свободата, макар и безпартийна всъщност.  Оказа се, че алтернативата са страните от Вишеградската четворка. Тези страни са критикувани от Брюксел заради позицията им относно проблемите с мигрантите и ясния им отказ да приемат квотите за бежанци. Будапеща, Варшава, Прага и Братислава открито говорят за слабостта на ЕС. Не са тайна разделенията в Европа на Източна и Западна. Във Виена това се отчита за опасно и грешно. Защото \"малко неща могат да навредят на Австрия   повече, отколкото тази пропаст\". Австрия има качества да направи необходимото за компромис и посредничество в тази насока. Виена все пак стои близо до тези страни, не само поради общо минало в Австро-Унгария. Тя \"изрече на глас това, което Меркел само мислеше\" т.е. \"така повече не може да продължава \". Става въпрос за бежанци или мигранти. Това е причината да се счита, че Австрия има възможност \"да бъде честен посредник\", защото, от една страна, \"ясно осъжда дефицитите на правовата държава в Будапеща и Варшава, а от друга, предлага алтернатива на политиката за бежанците, която разцепва Европа\". Някои твърдели, че Виена може да стане част от Вишеградската четворка, но по-вярното е, че ще направи необходимото да е мост между тези страни. Ако успее, това ще е несъмнен принос на новата външна министърка и ще се отчете като успех на цялото правителство. Без значение, че Ердоган е заявил, че \"австрийската политика е политика на разделението\" и то само защото Курц открито посочи, че Анкара няма място в Брюксел. Каквото и да се казва, полезно е да се следи австрийската политика и вътре, и извън страната. Съзвучна е с времето, в което живеем, и проблемите, които светът трупа, без да им намира решения.    \n    \n", "date": "2018.01.04", "title": " Австрийската политика на малките стъпки  "}
{"url": "http://duma.bg/node/158218", "text": "Руски вертолет Ми-24 се е разбил заради техническа неизправност при изпълняване на полет над летището Хама в Сирия. Инцидентът е станал на 31 декември, съобщиха от руското министерство на отбраната. \n„Двамата пилоти са загинали при опит за твърдо кацане на 15 км от летището. Бордовият техник на вертолета е ранен, той е евакуиран на летището Хмеймим, където му е оказана необходимата медицинска помощ“, се казва в съобщението. \nПо Ми-24 не е стреляно, уточниха още от руското министерство на отбраната.   \n", "date": "2018.01.04", "title": " Руски вертолет Ми-24 се разби в Сирия"}
{"url": "http://duma.bg/node/158219", "text": "Палестинците няма да бъдат „изнудвани“, след като американският президент Доналд Тръмп заплаши, че ще прекрати помощите за тях в размер на 300 млн. долара годишно, заявиха палестински лидери. \nЗаплахата на Тръмп, отправена в туитър във вторник, е опит да принуди палестинците към преговори. Тя предизвика за пореден път възмущение, макар че израелските министри похвалиха хода. \nПалестинците разчитат в голяма степен на международната помощ, като много анализатори, включително израелците, твърдят, че такава помощ помага за поддържането на стабилност в нестабилния регион. \n\"Ние заплащаме на палестинците СТОТИЦИ МИЛИОНИ ДОЛАРИ годишно и не получаваме никаква оценка или уважение\", коментира Тръмп. \"След като палестинците вече не са склонни да говорят за мира, защо трябва да правим, което и да е от тези огромни плащания в бъдеще за тях?\". \nНе беше ясно дали Тръмп заплашва да спре целия бюджет, който възлизаше на 319 млн. долара през 2016 г. \nИзраел получава повече от 3 млрд. долара под формата на военна помощ от Вашингтон годишно. \nГоворител на Абас каза, че палестинците не са против преговори, но подчерта, че разговорите трябва да „се базират на международните закони и резолюциите, които са признали независима палестинска държава с Източен Йерусалим за нейна столица“. „Йерусалим е вечната столица на държавата Палестина и не се продава за злато или милиарди\", каза Набил Абу Рудейна пред АФП. \nВисокопоставената представителка на палестинците Ханан Ашрау заяви в изявление, че \"няма да бъдем изнудвани\". \"Президентът Тръмп саботира нашето търсене на мир, свобода и справедливост\", каза тя. \"Сега той се осмелява да обвини палестинците за последиците от собствените си безотговорни действия!\"   \n", "date": "2018.01.04", "title": "Палестина отхвърли „изнудването“ на САЩ"}
{"url": "http://duma.bg/node/158220", "text": "Десетки хиляди иранци се събраха на митинги в рамките на масова демонстрация на сила от страна на властта след дни на смъртоносни безредици, а държавната телевизия показа огромни тълпи, които участват в шествия в няколко града. \nСкандирания „Водачо, ние сме готови!” се чуваха, докато телевизионни кадри показаха хилядно множество в Ахваз, Керманшах, Горган и на други места. \nДемонстрантите развяваха ирански знамена, носеха портрети на върховния духовен лидер аятолах Али Хаменей и плакати „Смърт на размирниците!”. Друг плакат гласеше „Готови сме да дадем кръвта от вените си за нашия лидер”. \nПочти няма съобщения за антиправителствени протести тези нощ, след като политическото ръководство се сплоти срещу безредиците от миналата седмица насам, в които загинаха поне 21 души. \nСпоред иранските лидери протестите, които започнаха заради икономически проблеми на 28 декември, но бързо станаха по-радикални, са част от чуждестранен заговор за дестабилизиране на режима.    \n", "date": "2018.01.04", "title": " След протестите в Иран - контрапротести"}
{"url": "http://duma.bg/node/158221", "text": "В интервю за ДПА генералният секретар на НАТО Йенс Столтенберг потвърди, че през настоящата 2018 г. се очаква разширяване на командния състав на НАТО - за първи път след края на Студената война. От агенцията привеждат информация, съгласно която сегашните 6,8 хил. работни места ще бъдат увеличени до осем хиляди. \n\"Точните числа все още не са фиксирани, но очаквам те да се повишат. Трябва да сме в състояние да се борим с тероризма. И трябва да отчетем факта, че отново си имаме работа с една по-уверена Русия. Тук трябва да поясня: не искаме нова Студена война и нова надпревара във въоръжението. Искаме политически диалог с Русия - дори това да не е лесно\", увери норвежкият политик. \nНа въпрос дали през 2018 година може да има по-интензивни контакти с Москва извън Съвета Русия-НАТО, Столтенберг подчертава: \"Очаквам, че ще имаме повече срещи и че ще използваме военните канали за комуникация. Целият Алианс подкрепя това. Наскоро например председателят на Военния комитет на НАТО, а също и главнокомандващият силите на НАТО в Европа проведоха разговори с руския генерал Валерий Герасимов - след дълъг период без контакт между двете страни\". \nВ края на декември 2017-а в НАТО признаха, че по активност на флота в Световния океан Алиансът изостава от Русия, припомня Лента.ру. По думите на Столтенберг след края на Студената война НАТО е загубила морските си навици, особено при борбата с подводници. \nСъщевременно Столтенберг подчертава, че светът става все по-опасен и враждебен, и именно поради тази причина - съгласно думите на норвежеца, НАТО се развива и става все по-силен съюз. Междувременно влиятелният \"Файненшъл таймс\" публикува голям аналитичен материал със заглавие \"Битката на НАТО за сдържането на Русия\". В статията се разказва за огромния комплекс от проблеми - от геополитически и финансови до инфраструктурни и технически - след засилването на военното присъствие на Алианса в Източна Европа. НАТО чувствително увеличи въздушното, земното и морското си присъствие на източниците граници, припомня изданието. Контингентът на Алианса на територията на Полша, Латвия, Естония и Литва нарасна до 4,5 хил. души. Започвайки от 2015 г., бригада американска бронетехника периодично се разполага в една или друга страна от Източна Европа. \nВ същото време натовски експерти предупреждават, че ако Русия реши да атакува, нейните войски ще се окажат в Талин 60 часа след началото на операцията. А на НАТО ще са необходими няколко дни, за да дислоцира там дори части от \"предно базиране\". Тази година частите от предно базиране ще представлява Италия, която се намира на 2000 км от Талин. \nЛогистичните проблеми не се ограничават само с разстоянията, пише \"Файненшъл таймс\". В Централна и Източна Европа инфраструктурата или е недоразвита, или е в негодно състояние. Мостове, тунели, пътища, железопътни линии и пристанища в страните от Източна Европа през последните 25 години не са били ориентирани да транспортират или да приемат тежката американска военна техника. \"В Европа вече не строят мостове, способни да издържат 70-тонния американски танк \"Ейбрамс\", казва пред изданието бившият постоянен представител на САЩ в НАТО Дъглас Лют. \nБроят и разнообразието на възникващите проблеми е плашещ, пише \"Файненшъл таймс\". Въпросът днес е дали е готов континентът, сблъскал се с редица проблеми, от растящия популизъм до \"Брекзит\"-а, да поеме и чувствително увеличени военни разходи.   \n", "date": "2018.01.04", "title": "НАТО обещава мир, но се въоръжава  "}
{"url": "http://duma.bg/node/158222", "text": "Одрин спря мигрантски наплив \nПрез миналата година властите в Одрин заловиха 50 000 мигранти при опита им да се прехвърлят нелегално в България и Гърция. През 2016 г. разкритите по границата пътници към Европа са били 31 000 души, увеличението през 2017 г. е от 19 000. Най-много са мигрантите от Пакистан - 15 000 души, Афганистан - 12 000, от Сирия - 10 000. Останалото число се попълва от бежанци от Мароко, Тунис, Алжир, Ирак и Иран. \n  \nАрестуваха французойка, вербувала терористи  \nФранцузойката Емили Кьониг, издирвана от ООН и САЩ за вербуване на 200 бойци за \"Ислямска държава\", бе арестувана от кюрдски доброволци в Северна Сирия, съобщи майка й. Според вестник Ouest-France 33-годишната Кьониг е попаднала под влиянието на радикалния ислям, докато е била омъжена за алжирец и също е приела исляма. \n \nТурция е срещу външната намеса в Иран \nТурският министър на външните работи Мевлют Чавушоглу се обяви срещу намесата на Израел и САЩ във вътрешните работи на Иран, след като двете страни обявиха, че подкрепят протестите в ислямската република. \"Има само двама политици, които подкрепят протестиращите: Тръмп и Нетаняху. Ние сме против такава намеса. Може да не харесвате режима в Техеран, но смяната на правителствата става чрез избори\", заяви Чавушоглу, цитиран от вестник \"Хюриет\".   \n  \nАтентат на ислямист в нигерийска джамия  \nАтентатор самоубиец отне живота на 14 богомолци в джамия в Нигерия. Джихадистът от групировката \"Боко Харам\" се взриви сред богомолците в джамия в Гамбору край границата с Камерун. Това е станало малко преди началото на сутрешната молитва. Джамията е напълно унищожена. \n \n   \n", "date": "2018.01.04", "title": "Кратки новини"}
{"url": "http://duma.bg/node/158223", "text": "Израелската служба за сигурност ШАБАК е разкрила „терористична мрежа”, базирана на Западния бряг на река Йордан, която работела в полза на иранското разузнаване, съобщи министър-председателят Бенямин Нетаняху. \nСпоред доклад на ШАБАК, на който се позовава в. „Аарец”, са задържани трима палестинци. Главният от тях е 29-годишният студент по компютърно инженерство Мохамед Махармех от района на Хеброн. \nПо данни на спец службите, той бил вербуван от иранското разузнаване през 2015 чрез свой роднина в Южна Африка. \nВ задачите на Махармех влизала подготовката на терористични нападения срещу израелски граждани, включително и набиране на терористи самоубийци. Махармех успял да вербува двама палестинци от Хеброн, за което получил от иранците 8000 долара. \nСлед разследване на ШАБАК се изяснило, че „иранското разузнаване е използвало Южна Африка като база за търсене, вербуване и подготовка на агенти за работа на Западния бряг и в Израел”.      \n", "date": "2018.01.04", "title": " Израел разбил „терористична мрежа”, работила за Иран"}
{"url": "http://duma.bg/node/158224", "text": "Бившият президент на Грузия и губернатор на Одеска област в Украйна Михаил Саакашвили призова всички опозиционни сили в Украйна \"да седнат заедно и да определят дати за бъдещи акции и други последващи действия\". \nСаакашвили отправи призива си, след като се яви в Апелационния съд в Киев, където прокуратурата протестира отказа на предишната инстанция да наложи домашен арест на бившия губернатор. Делото бе отложено за 11 януари поради неявяване на част от свидетелите. \nДоскоро близък приятел и състудент на президента Петро Порошенко, към днешна дата  Саакашвили обвинява бившия си съратник в корупция и настоява за създаването на специален антикорупционен съд за целта. Привържениците му организираха няколко протеста в Киев, като при някои от тях се стигна и до леки сблъсъци с полицията. Властите от своя страна се опитват да задържат Саакашвили, но досега опитите им не успяват. \n\"Искам това да не са едностранни действия и да няма опити да бъдат наречени \"майданът на Михаил\" или \"акциите на Саакашвили\" или \"акциите в подкрепа на Саакашвили\", завърши той призива си. \nЗасега не е ясно как ще реагират другите политически сили в страната.     \n", "date": "2018.01.04", "title": " Саакашвили призова за общ опозиционен фронт"}
{"url": "http://duma.bg/node/158225", "text": "Американският президентът Доналд Тръмп се похвали, че има по-голям ядрен бутон от този на севернокорейския лидер Ким Чен-ун. \n\"Лидерът на Северна Корея Ким Чен-ун заяви наскоро, че ядреният бутон е винаги на бюрото му. Може би някой от неговия измършавял и гладен режим ще му обясни, че аз също имам ядрен бутон, но той е много по-силен, и моят бутон работи!\", написа стопанинът на Белия дом в туитър. \nВ новогодишното си обръщение към нацията Ким Чен-ун заяви, че ядреният бутон винаги е на бюрото му, а също че \"САЩ не могат да започнат война\" срещу КНДР. Той също подчерта, че \"цялата територия на САЩ ще се окаже в поразената зона\", ако КНДР евентуално реши да нанесе ядрен удар.  \nМеждувременно Ким Чен-ун заповяда да се възобнови пряката връзка с Южна Корея и да започнат чрез нея преговори със Сеул. Специалната пряка линията се намира в демилитаризираната зона в Панминчжон. Министерството на обединението на Южна Корея съобщи, че вече се е състоял първият контакт по инициатива на Пхенян. \nПряката линия действаше до декември 2015 година. \nПо-рано КНДР изрази готовност да започне преговори с Южна Корея за участието на нейни спортисти в зимната Олимпиада в южнокорейския град Пхьончхан. Сеул оцени положително инициативата на Пхенян и предложи да се проведат преговори на високо равнище в Панминчжон. Според Сеул преговорите трябва да започнат на 9 януари. \nПо този повод Доналд Тръмп отбеляза положителния ефект от санкциите срещу севернокорейския режим. \"Санкциите и другите инструменти на натиск оказват голямо влияние върху Северна Корея. Войниците на КНДР спешно бягат в Южна Корея. \"Рокетмен\" (така Тръмп нарича Ким - ред.) сега за пръв път поиска да разговаря с Южна Корея. Това може да са добри новини. Може и не. Ще видим\", написа Тръмп на страницата си в туитър. \nКим Чен-ун може да се опита да настрои един срещу друг САЩ и Южна Корея, заяви говорителката на Държавния департамент на САЩ Хедър Науърт. Тя отбеляза, че в Държавния департамент се съмняват в искреността на севернокорейския лидер. \"Ким Чен-ун може да се опита да настрои една срещу друга двете нации, нас и Южна Корея. Мога да ви уверя, че това няма да се случи\", увери Науърт.  \nВ същото време директорът на националното разузнаване на САЩ Дън Коутс нито потвърди, нито опроверга сведенията, че КНДР вероятно се подготвя за изстрелване на междуконтинентална балистична ракета. \"Нямаме никакъв официален коментар по въпроса за подготовка за изстрелване през следващите дни\", заяви за ТАСС говорител на Дан Коутс. Известно е, че директорът на националното разузнаване координира работата на всичките 16 разузнавателни служби на САЩ. Американските телевизии Си Би Ес и Ен Би Си съобщиха с позоваване на анонимни източници, че Пхенян, изглежда, е започнал подготовката за нов опит от полигон, северно от Пхенян, и той може да се проведе в средата на тази седмица.     \n", "date": "2018.01.04", "title": " Тръмп се похвали с по-голям бутон  "}
{"url": "http://duma.bg/node/158226", "text": "Търговците и производителите на електроенергия вече няма да са задължени да подават предварителни месечни справки към фонд \"Сигурност на електроенергийната система\". Това е регламентирано в изменения на наредба, одобрена от Министерския съвет вчера. \nС друга промяна се въвежда изискване до 30-о число на месеца, следващ отчетния, участниците на пазара (с изключение на крайните клиенти), да предоставят на фонда справка за стойността и количествата фактурирана електроенергия, както и за счетоводните документи за закупуването й. Такава информация се изисква и в момента с писма до търговците, но липсата на ясна уредба води до непоследователното й представяне. Данните са необходими за правилно начисляване на 5-процентните вноски на задължените лица. Практиката досега показва, че около 15% от всички задължени лица не подават информация към фонда, а в много случаи справките са непълни. \nС измененията се въвежда и регламент за реда и начина за набиране на вноски от трите нови категории задължени лица - операторът на електропреносната мрежа, операторите на газопреносни мрежи и операторите на съоръжения за съхранение на природен газ. До момента това се определяше от УС на фонда.   \n", "date": "2018.01.04", "title": " Търговците на ток вече няма да дават предварителни справки"}
{"url": "http://duma.bg/node/158227", "text": "Поне половината от постъпващите в КЗП над 20 000 жалби и сигнали на годишно касаят именно неоснователни откази на рекламация. Това съобщи пред БНТ Димитър Маргаритов, председател на Комисията за защита на потребителите (КЗП). Потребителите трябва да знаят, че там, откъдето са закупили стоката, дори, ако става въпрос за голяма търговска верига - във всеки един от обектите на тази верига, може да се предяви рекламацията. Търговецът е длъжен да я впише в специален регистър. Ако не го направи, подлежи на санкция от нас. В едномесечен срок следва да уведоми потребителя за действията, които ще предприеме, за да бъде удовлетворена тази рекламация. Това може да бъде ремонт на дефектната стока или, ако бъде преценено преди първите три несполучливи ремонта, той може още при първия път да реши да замени стоката с нова или да върне парите на потребителя. Има такива добри практики по-често напоследък\", отбеляза Маргаритов. \nОпитите да бъдат насочвани хората към сервизи или други лица и органи, които уж трябва да съдействат да бъде извършен ремонт в случай на дефектна стока, е некоректна търговска практика. \nМаргаритов съобщи и за няколко случая в онлайн пространството напоследък. Рекламират се битови електроуреди като пасатори, например на доста сериозна цена с рекламни материали и снимки, които предполагат високо качество. При поръчка обаче пристига нещо съвсем различно. \"От една страна, става въпрос за нелоялна търговска практика и опит за измама. От друга страна, е възможно в такъв тип взаимоотношения да се засягат и права, които касаят индустриален дизайн и права на интелектуалната собственост\", коментира Маргаритов. Той допълни, че в тези случаи комисията налага санкция за нелоялна търговска практика, но същевременно сезира Патентното ведомство. По думите му в последните няколко месеца има десетина такива жалби.   \n", "date": "2018.01.04", "title": "Потребителите масово се жалват от отказ за рекламация"}
{"url": "http://duma.bg/node/158228", "text": "Добруджанският съюз на зърнопроизводителите очаква цената на хлебното зърно в региона да се повиши в близките месеци с 10 на сто - до 330 лева за тон. Пазарът сега е замрял, фуражната пшеница вече е изнесена, а зърнопроизводителите съхраняват почти само хлебна в търсене на по-висока цена, е обяснил пред БТА председателят на браншовата организация Костадин Костадинов. \nС всеки месец разходите за обгазяване на зърното и поддържане на складовете растат, а цената от 290-300 лева за тон пшеница в началото на януари е с 5-6 на сто по-ниска в сравнение с миналата зима. \nПшеничните посеви в Добричко, които ще дадат новата реколта, са в много добро състояние, е казал председателят на Добруджанския съюз на зърнопроизводителите. Поради сравнително високите температури от 10-15 градуса над нулата на места вегетацията на младата пшеница се възобновява. Посевите през януари трябва да \"спят\" и затова в топлото време започват да изпитват глад за минерали. След 5 февруари започва подхранването на масивите, поясни Костадинов. Зърнопроизводителите се надяват заедно с очакваното застудяване да падне и дебел сняг, за да се натрупат запаси от влага. \nВ Добричка област, където се произвежда най-много пшеница в страната, през тази стопанска година масивите с културата достигат 1 млн. и 202 000 декара.   \n", "date": "2018.01.04", "title": "Очакват 10% ръст в цената на хлебната пшеница "}
{"url": "http://duma.bg/node/158229", "text": "Още от началото на годината се очаква поскъпване на основни стоки и продукти. Това прогнозира вчера председателят на Асоциацията на индустриалния капитал в България (АИКБ) Васил Велев пред Нова ТВ. Причината по думите му е драстичното поскъпване на тока за бизнеса от 1 февруари. Фирмите, които произвеждат мляко, месо, яйца, хляб са силно притеснени. Към момента бизнесът плаща средно около 70 лева за мегават. От следващия месец обаче цената се увеличава между 30 и 60%. Сега вариантите са два, твърдят от бизнеса. Първият е да се съкращават разходи, а вторият - да скачат цените. Средно с около 5 на сто ще поскъпнат продуктите в потребителската кошница. \n\"Това е лошо управление и се нарича инкриминален пазар на балансираща електроенергия. Не знаем дали поради некомпетентност или е зловредно управление. Но това е резултатът и за 9-месечието цената на производител на АЕЦ, ТЕЦ 2 и НЕК, е поскъпнала общо с 4,6%. От този процент до 40-50% разликата се плаща от търговците\", коментира Васил Велев. Бизнесът е неспокоен от повишаването на цените на тока и вече има готовност за протести. \"Обявихме готовност за съвместни протести между работодатели и синдикати\", добави Велев.  \nОт края на миналата година започна да ни притеснява рязкото увеличение на цените на електроенергията, които се търгуват на енергийната борса, заяви вчера и президентът на \"Подкрепа\" Димитър Манолов пред БНР. \"Говорим за увеличение от порядъка на 20, 30, 40 процента и ако тази тенденция се задълбочи, нещата могат да станат не страшни, а не ми се иска да говоря какво може да стане, и всички тези увеличения на доходите да ни се сторят нищо в този целия процес. А това с увеличението на водата много прилича на това с увеличението на минималната работна заплата. КЕВР няколко години наред стиска водоснабдителните предприятия за шиите и тогава, когато преди години спокойно можеше се мине с по 1% увеличение, сега трябва да се стигне между 3 и 18%, защото тези предприятия трябва от нещо да живеят. Така че и там нещата не са толкова лесни, колкото изглеждат\", заяви Манолов.  \n    \n", "date": "2018.01.04", "title": "Хляб, мляко, месо и яйца поскъпват заради тока  "}
{"url": "http://duma.bg/node/158230", "text": "За втори ден вчера пред БНБ в София се изви дълга опашка от хора, които искаха да си купят монетата от 10 лева, пусната в чест на българското европредседателство и юбилейна монета с цена 2 лв. Цената на монетата от 10 лв. е 66 лева и се продава на касите на БНБ в няколко български градове - София, Пловдив, Варна, Бургас и Плевен. По данни на БНБ само през първия ден от продажбата са закупени 844 монети. Опашките от хора пред БНБ обаче не намаляват, защото от Министерството за европредседателството на България са иззели част от монетите, за да ги раздават като подаръци на официални гости. \nСпоред нумизмати организацията на продажбите е лоша и това е довело до опашката пред БНБ. Досега юбилейните монети са се продавали и в търговските банки и подобно нещо никога не се е случвало. Освен това истинските нумизмати купували винаги по 2 монети, а сега са продавали само по една. Това принудило колекционерите да водят и придружител, което увеличило навалицата. \nЕдва ли всички желаещи да купят монетата ще се сдобият с нея, смятат от бранша. Според техни данни от Министерството за европредседателството са изкупили 1200 броя.   \n", "date": "2018.01.04", "title": " Заради лоша организация втори ден опашки пред БНБ за новата монета"}
{"url": "http://duma.bg/node/158231", "text": "Заради земетресението с магнитуд над 5 по скалата на Рихтер в Гърция, което беше усетено и у нас, Държавната агенция за метрологичен и технически надзор (ДАМТН) ще извърши проверки на язовирите в близост, съобщиха от агенцията. \nСформирани са допълнителни екипи от София, които ще подпомогнат регионалния Югозападен отдел на ДАМТН. Ще бъдат извършени извънредни проверки на язовирните стени и съоръженията към тях. Екипите ще бъдат съсредоточени в общините Петрич, Сандански, Струмяни, Кресна и Гоце Делчев. \nАгенцията е информирала и собствениците по места да следят състоянието на управляваните от тях язовири и поддържа постоянен контакт с кметовете на населените места от региона. \n    \n", "date": "2018.01.04", "title": "Проверяват язовири заради земетресението в Гърция"}
{"url": "http://duma.bg/node/158232", "text": "Правителството одобри на заседанието си вчера проект за изграждане на нов завод на \"Биовет\" АД в Пещера. Кабинетът подписа меморандум за разбирателство между правителството и \"Биовет\" АД за изпълнение на инвестиционен проект. Той предвижда изграждането на завод за производство на лекарствени вещества за хуманната медицина и фуражни добавки върху терен на инвеститора, съобщават от пресслужбата на Министерския съвет. Общият размер на инвестицията e 293,374 млн. лева. Очаква се производството да започне през март 2020 г. и да бъдат създадени и 100 нови работни места. \nИнвеститорът ще ползва насърчителни мерки, свързани със сроковете и предоставяне на административно обслужване от съответните администрации, както и придобиване на ограничени вещни права върху имоти по реда на Закона за насърчаване на инвестициите. \nСтроителството на новото предприятие е част от проекта на групата \"Хювефарма\" - основен акционер в \"Биовет\". \"Хювефарма\" кандидатства за 100 млн. евро финансиране по плана \"Юнкер\" и вече има одобрен договор за кредит. Изпълнителен директор на компанията е Кирил Домусчиев, заедно с брат си Георги Домусчиев са сред основните собственици на акции от \"Хювефарма\".   \n", "date": "2018.01.04", "title": " Властта подкрепи проект за нов завод на Домусчиев"}
{"url": "http://duma.bg/node/158233", "text": "На 13 май тази година ще настъпи денят, в който гражданите в България ще спрат да работят за държавата и ще започнат да работят за себе си. \"Датата е символична и показва кога държавната хазна ще се попълни, ако всичко изработено бъде незабавно изземвано - ние я наричаме Ден на данъчна свобода, а по-света е известна като \"Tax Freedom Day\", съобщиха от Института за пазарна икономика.  \nПрез 2018 г. българите ще изработват средно по около 289 млн. лв. за един календарен ден. Консолидираните приходи в бюджета са официално заложени в рамките на 38,2 млрд. лева. Това означава, че през текущата година ще са необходими малко над 132 дни, за да се попълни хазната и да се подсигурят публичните харчове. \nЖивеещите в България ще получат помощ от европейските данъкоплатци, които ще ги \"отменят\" за малко над 8 дни работа към държавата. Това отразява заложените в бюджета близо 2,4 млрд. лв. помощи от ЕС. Местните данъкоплатци ще работят до 4 май за държавата, а в дните до 13 май ще бъдат отменени от европейските данъкоплатци. \nНай-много дни през 2018 г. българите ще отделят, за да попълнят приходите от ДДС - 34 дни. За приходите от акцизи ще са нужни близо 18 дни. За осигуровките ще е нужен малко над месец - 23 дни за социално осигуряване и 9 дни за здравно. Приходите от подоходните данъци ще се попълнят за близо 12 дни, а тези от корпоративни данъци - за малко над 8 дни. Други почти 8 дни работа ще са нужни, за да се платят държавните и общински такси. \n    \n", "date": "2018.01.04", "title": " Ще работим за държавата до 13 май"}
{"url": "http://duma.bg/node/158234", "text": "До 2035 г. страната ни няма да има нужда от нови енергийни мощности. Това става ясно от думите на председателя на Комисията за енергийно и водно регулиране (КЕВР) Иван Иванов. \n\"Всъщност в 10-годишния План за развитие на ЕСО се показва и доказва, че през следващите години потреблението на електроенергия в страната не само няма да се повиши, но се очаква и определен спад\", казва пред БТА председателят на КЕВР. Това се дължи на новите енергоспестяващи технологии, на енергийната революция в бита, на санирането на сградите и повишаване на енергийната ефективност. \nЗапитан какво е мнението му за реализация на проекта АЕЦ \"Белене\" той казва: \"По мое убеждение до 2035 г. България няма да има нужда от нови мощности. Ако се налага да бъдат строени такива, то те трябва да бъдат само заместващи мощности на действащите към момента\". \"По принцип няма страна в света, която да строи ядрена централа за износ на електроенергия. Ядрените централи като базова мощност се строят за задоволяване на чувствително нарастващо вътрешно потребление. Примери в това отношение са страни като Китай, Индия, Турция и др.\", коментира Иванов.     \n", "date": "2018.01.04", "title": "До 2035 г. страната ни няма да има нужда от нови енергийни мощности"}
{"url": "http://duma.bg/node/158235", "text": "Предстои да бъдат запечатани над 80 обекта в цялата страна, в които са установени данъчни нарушения. Това стана ясно от страницата на Националната агенция на приходите (НАП). На сайта на данъчната администрация е публикуван пълният списък на обектите, които ще бъдат запечатани. Това са предимно заведения, магазини, офиси, но има и хотели, както и зъболекарски кабинет. Най-много обекти - 27, на които ще бъде наложена строгата административна мярка, са в столицата, следват Пловдив - 7 обекта, Варна - 3, Сопот - 4 заведения, и други, на които временно ще бъде преустановена дейността. \nИнспектори от териториалната дирекция на НАП в София са запечатали обекти на ключови места в столицата, съобщиха от приходното ведомство. На територията на областите София, Перник, Кюстендил и Благоевград предстои да бъдат запечатани над 30 обекта, в които органите на НАП са установили данъчни нарушения. Най-голям е броят им на територията на столицата. \nИнформацията за предстоящи запечатвания се актуализира непрекъснато във връзка с активните контролни действия на НАП през ски сезона, посочват от приходната администрация. При установено неиздаване на касова бележка обектите на нарушителите могат да бъдат запечатани за срок до един месец независимо от предвидените в закона глоби или имуществени санкции. Ако собственикът или упълномощеното лице на обекта откажат съдействие при запечатването, служителите на приходната агенция уведомяват прокуратурата, която предприема съответните действия по закон, уточняват от НАП. \nОт началото на годината данъчните служители имат право да прилагат мярката независимо от евентуална промяна в субекта, който го стопанисва, ако \"новият\" стопанисващ е знаел, че обекта ще бъде запечатан. \n    \n", "date": "2018.01.04", "title": " Запечатват обекти заради данъчни нарушения "}
{"url": "http://duma.bg/node/158249", "text": "Конвенцията на Съвета на Европа за превенция и борба с насилието над жени и домашното насилие, по-известна като Истанбулската конвенция, бе приета вчера от правителството след разгорещени спорове между министрите. Кабинетът предложи на парламента да ратифицира документа, въпреки че 8 от членовете му гласуваха против. ДУМА припомня, че преди няколко дни \"Обединени патриоти\" излязоха с декларация срещу ратифицирането на конвенцията, тъй като тя нарушавала семейните ценности и стереотипи и узаконявала третия пол и еднополовите бракове. \nСлед заседанието на МС външният министър Екатерина Захариева опита да успокои коалиционните партньори и заяви, че конвенцията няма да доведе до разрешаване на еднополовите бракове у нас. По думите й документът не признава и третия пол. Захариева и колежката й Цецка Цачева обяснили на патриотите, че няма заплаха за Конституцията. Министърът припомни, че общественото обсъждане на Истанбулската конвенция върви от март м.г., до момента е ратифицирана от 17 страни членки на ЕС и е подписана от всички в общността. \n\"В нея има ясно определение за пол и той се отнася за мъже и жени. Целта на конвенцията е от ранна възраст да разчупва стереотипите и да възпитава децата в толерантност между половете. Тя защитава жените и момичетата от домашно насилие и от стереотипното схващане, че мястото на жената е у дома и че мъжът има право да я насилва. Още има случаи на домашно насилие, завършващи с фатален край. Това е добра конвенция и за мъжете, тъй като се разчупва стереотипът, че трябва да носи препитанието вкъщи\", разясни външният министър. Захариева смята, че всички притеснения са безпочвени, а националистите са се подвели по текста за равнопоставеност на половете. Тя уточни, че при ратификацията в парламента ще има съпътстваща декларация, в която депутатите ще изчистят недоразуменията. \nНа излизане от МС вицепремиерът Симеонов съобщи, че 8 министри са гласували против конвенцията. Лидерът на НФСБ не каза кои са против конвенцията, по думите му срещу нея се обявили нормално сексуално ориентираните. Дали премиерът Бойко Борисов е бил сред тях Симеонов не забелязал, защото по време на гласуването гледал в друга посока. \n\"Не става въпрос за политическо противопоставяне, а за позиция. Всеки взима позиция с оглед на своята компетентност и убеждение. Не само \"Обединени патриоти\", 8 човека от министрите гласуваха против. Мисля, че това е нормален начин за взимане на решение\". По въпроса за признаването на третия пол той заяви, че \"не трябва да се влиза в детайли\". След като сме изразили позиция, значи имаме основания и притеснения\", настоя вицепремиерът. \nПо-късно стана ясно, че освен Симеонов и Красимир Каракачанов срещу конвенцията са гласували министрите Нено Димов, Емил Караниколов, Владислав Горанов, Ивайло Московски и Кирил Ананиев. Осмият гласувал против обаче така и не стана ясен. Правителството утвърди Националната програма за превенция и защита от домашното насилие за 2017-2018 г. Тя има за цел изграждането на институционални механизми за координиране и мониторинг на дейностите по превенция и защита от домашното насилие, повишаване чувствителността на обществото и на капацитета на професионалистите, отговорни за прилагането на мерките, съобщиха от МС. Мерките предвиждат денонощно консултиране и насочване на жертви на домашно насилие, финансиране на проекти за предоставяне на социални услуги за пострадали, поддържане и управление на кризисни центрове и др. Истанбулската конвенция като част от програмата обхваща широк спектър от мерки - от събиране на информация и повишаване на осведомеността на обществото по този проблем, през предоставяне на защита и на услуги за подпомагане на жертвите, до всеобхватно криминализиране на различните форми на насилие срещу жени. С присъединяването си към нея България се задължава да вземе мерки за предотвратяване и справяне с всички форми на насилие, породено от неравенството между половете, за защита на пострадалите и ефективни присъди за насилниците. \n    \n", "date": "2018.01.04", "title": "Истанбулската конвенция изпокара управляващите  "}
{"url": "http://duma.bg/node/158250", "text": "С неясно прессъобщение от Министерския съвет съобщиха, че премиерът е разпоредил \"да се реши въпросът за добива на природен газ в Генерал Тошево\". Какви мерки точно трябва да се предприемат, означава ли това, че Бойко Борисов е готов да се съобрази с проведения в общината референдум, или пък ще се търси удовлетворяване на инвеститора, така и не бе уточнено. \nБорисов и кметът на Генерал Тошево Валентин Димитров са обсъдили вчера резултатите от референдума. Припомняме, че в средата на декември близо 97% от местните жители се обявиха против намеренията на \"Русгеоком\" да дупчи в Добруджа за добив на газ. Още тогава кметът се закани да настоява пред управляващите да се съобразят с волята на хората от Генерал Тошево. \n\"Премиерът разпореди на министрите на околната среда и водите Нено Димов, на енергетиката Теменужка Петкова и на земеделието, храните и горите Румен Порожанов в спешен порядък да намерят решение на въпроса\", гласи краткото прессъобщение от МС. \nОсновен приоритет за настоящето правителство е опазване здравето на хората. Това бе краткият коментар на Теменужка Петкова, Нено Димов и Румен Порожанов, които се срещнаха с представители на Националната асоциация на зърнопроизводителите, инициативния комитет против добива на природен газ и местната власт на Генерал Тошево. \n    \n", "date": "2018.01.04", "title": " Борисов с неясна позиция за газа в Добричко "}
{"url": "http://duma.bg/node/158251", "text": "Силвия Георгиева от Свиленград е новият изпълнителен директор на Националното сдружение на общините в България (НСОРБ). Тя встъпи в длъжност от 1 януари 2018 г., след като бе избрана с конкурс през декември 2017 г., съобщиха от сдружението. Георгиева заема мястото на Гинка Чавдарова, която бе изпълнителен директор на НСОРБ от самото му създаване през 1996 г.  \nДо момента Силвия Георгиева бе управител на търговското дружество \"Актив\" на НСОРБ. Като приоритети в бъдещата си работа тя посочва развитието на модерни общини, със сигурна, чиста и зелена среда, силна местна икономика и социално справедливи общности. Сдружението ще продължи да води постоянен диалог с правителствата и парламентите за реална децентрализация на държавното управление, се казва още в съобщението за смяната. Подкрепа за реално въвеждане на електронните услуги в общините, преминаване към новите основи за изчисляване на такса битови отпадъци и активно участие в регионалното измерение на Българското председателство на Съвета на ЕС са част от непосредствените задачи пред Сдружението за 2018 г., са останалите приорити в работата на Георгиева. \n    \n", "date": "2018.01.04", "title": "Смениха Гинка Чавдарова като изпълнителен директор на НСОРБ"}
{"url": "http://duma.bg/node/158252", "text": "След многобройните протести срещу решението на кабинета да разреши строителството на втори лифт в природен парк \"Пирин\" екоминистърът Нено Димов опита да успокои страстите с чат в социалните мрежи. Той обеща в ски зоната в Банско да се строят само спортни съоръжения, без сгради и хотели. Изненадващо той призна, че факторът глобално затопляне не е взет предвид в националната стратегия за развитие на зимния туризъм, тъй като феноменът бил само \"предположение\". \"Как ще се развие климатът е нещо, което ние предполагаме. Никой от нас не знае какво ще се случи. Но да, трябва да бъде взето под внимание\", заяви Димов. Мъгляв бе и отговорът му дали има установени нарушения от страна на концесионера \"Юлен\". Димов се оправда, че не бил информиран от ДАНС и прокуратурата за някакви закононарушения. \nПрипомняме, че на 28 декември кабинетът прие спорни промени в плана за управление на Национален парк \"Пирин\", с които позволява сеч на вековни дървета в защитената територия на Пирин заради нов кабинков лифт, писти и влекове. \nМинистърът обясни, че промяната в Зона II A, която обхваща 45% от парка, е само за водохващания за питейни нужди, което било пропуснато и трябва да бъде въведено. Нищо друго освен водохващания няма да има в Зона II А, зарече се той. В живото предаване се включи шефът на \"Национална служба за защита на природата\" в МОСВ Мирослав Калугеров, според когото Законът за защитените територии не забранява строителство на ски писти и влекове. \nДимов не даде конкретен отговор какви ще са постъпленията от концесията след промяната в плана, таксите били свързани с приходите и се правели по формула. \nМеждувременно вчера в Русе се проведе екопротест срещу решението на кабинета за застрояване на Пирин. Днес протести ще има в Пловдив, Варна, Бургас, Русе, Стара Загора, Велико Търново, Дупница, Свищов и Свиленград, съобщиха от коалиция \"За да остане природа в България\".     \n", "date": "2018.01.04", "title": "Нено Димов спешно успокоява за строителството в \"Пирин\""}
{"url": "http://duma.bg/node/158253", "text": "Около 60% от внесените у нас лекарства на стойност около 2 млрд. лв. се връщат обратно като реекспорт в ЕС, а две трети от фирмите износителки не уведомяват за това Изпълнителната агенция по лекарствата (ИАЛ). За това алармираха вчера от пациентската асоциация \"Хипофиза\". Те се позовават на данни, изискани по Закона за достъп до информация от ИАЛ, КЗК, Агенция \"Митници\", НАП и НСИ. От справката на НЗОК става ясно, че по отношение на събирането на данни за плащаните лекарства и изписаните по протокол цари пълна какофония. Обобщената информация е за периода януари-септември 2017 г. Контролните институции, които трябва да противодействат на паралелния износ, разполагат с противоречива информация, събирането на която отнема месец и това ги прави безпомощни пред реекспорта, заради който стотици лекарства липсват от аптеките, заяви Ваня Добрева от \"Хипофиза\". \nПо данни на НСИ и митниците вносът на лекарства от ЕС за 2016 г. възлиза на 1,9 млрд. лв., а износът за ЕС е 1,1 млрд. лв. Общо износът на лекарства и за други държави пък възлиза на близо 1,5 млрд. лв. \nДобрева обясни, че и в момента получават множество оплаквания от пациенти, които не могат да открият лекарствата си в аптеките. Някои от липсващите медикаменти за диабет, ревматологични, онкологични заболявания, лекарства за трансплантирани пациенти, се оказват сред 15-те най-изнасяни, по данни на ИАЛ. Организацията е поискала от здравната каса информация за плащанията за тези 15 лекарства и е установила случаи, в които броят на опаковките според заверените протоколи от аптеките е повече от броя на платените от НЗОК, както и обратното - касата е платила опаковки, за които насреща няма протоколи. По принцип, когато броят отпуснати с протоколи медикаменти надвишава платените от здравната каса, се смята, че става въпрос за паралелен износ. В получената по ЗДОИ справка от НЗОК обаче се наблюдават разлики от десетки пъти между изписаното по протоколи и платеното от касата, каза Добрева и допълни, че е възможно да има и допусната грешка. \nНай-фрапиращите разлики в данните на НЗОК са при препарата за трансплантирани пациенти CellCept, където са отчетени 857 423 броя опаковки според протоколите от аптеките, а здравната каса е платила 6772 опаковки. При дефицитното лекарство за диабет Trajenta отпуснатите по протокол опаковки са 10 188, докато платените от НЗОК - 9327. Отпуснатите опаковки по протоколи от лекарствата за ревматоиден артрит RoActemra и Humira също надвишават значително от платените от здравната каса. В данните на касата се наблюдава и обратната тенденция - плащала е за лекарства, за които няма заверени протоколи от аптеките, какъвто е случаят с лекарството за диабет Humalog. \nОт данните става ясно и че две трети от фирмите износители на медикаменти не спазват изискването предварително да декларират експорта в Изпълнителната агенция по лекарствата. В момента в ИАЛ са декларирали 33 фирми, докато пред НАП са 91. Сред нарушителите е и скандалната фирма \"Чирита\", нашумяла покрай декемврийската акция на ДАНС и прокуратурата срещу организирана престъпна група за паралелен износ на животоспасяващи онкомедикаменти. Тогава правителството обеща да въведе спешни мерки, за да не се повтаря това, а при необходимост да забрани и експорта на някои лекарства. \nПо-скоро се имитира борба с явлението реекспорт на лекарства, без обаче да се засяга същността, коментира Стойчо Кацаров от УС на Центъра за защита правата в здравеопазването.   \n", "date": "2018.01.04", "title": " 60% от внесените лекарства се връщат обратно в ЕС  "}
