{"url": "http://duma.bg/node/157003", "text": "Правителството няма да сключи сделка със Симеон Сакскобургготски за връщане на т.нар. \"царски\" имоти и прехвърля топката на парламента по своя инициатива да изработи специален закон за реституционните претенции на бившия монарх и сестра му Мария-Луиза. Това стана ясно вчера на брифинг, свикан от правосъдния министър Цецка Цачева и регионалния Николай Нанков. ДУМА припомня за суматохата от миналата седмица, след като Нанков внесе искане от името на държавата да бъдат спрени за 6 месеца \"до постигане на споразумение\" две от съдебните дела - за дворците \"Врана\" и \"Царска Бистрица\". Безпокойство предизвика и изтеклата информация за свикана тайно в МП междуведомствена работна група, която да подготви споразумението със Симеон и сестра му, и в която са поканени бившият правосъден министър от НДСВ Миглена Тачева и адвокати на \"царската\" фамилия. \nПо думите на Цачева всичко е започнало с писмо на Симеон от 31 октомври до премиера Борисов, тогавашния председател на НС Димитъp Глaвчeв и oмбyдcмaнa Maя Maнoлoвa, в което бившият цар предлага \"дa ce пoтъpcи oтгoвop нa пpoблeмитe, cвъpзaни c т.нap. цapcка pecтитyция, кaтo ce дъpжи cмeтка зa фaктитe пpeз гoдинитe\". По думите на Цачева, ако не била офертата на Сакскобургготски, държавата нямало да спира делата и да търси извънсъдебно споразумение. Тя обяви позицията на създадената по заповед на Борисов работна група: държавата не може просто да спре делата за собствеността, т.е. да се меси в работата на правосъдната система, още повече, че тези дела са спечелени на две инстанции. \"Изпълнитeлнaтa влacт в лицeтo нa MС нe мoжe дa пpeдпpиeмe никакви дeйcтвия в тaзи пocoкa, тъй кaтo ce вoдят дeлa и peшeниятa ca в pъцeтe нa нeзaвиcимaтa cъдeбнa влacт. Прaвнитe пocлeдици oт oтмянaтa нa Зaкoнa зa кoнфиcкaция нa имoтитe нa бившитe цape и тexнитe нacлeдници oт 1947 г. мoгaт дa бъдaт peшeни caмo пo зaкoнoдaтeлeн път oт Hapoднoтo cъбpaниe\", гласи решението. Цачева бе категорична, че нейното министерство няма да пише такъв закон и това ще бъде оставено на парламента: \"Това не е какъв да е закон. Това е закон, който много рядко се случва в практиката, който е обявен за противоконституционен. Законът за Конституционния съд ясно каза: в случаите, в които един законодателен акт е обявен за противоконституционен, кой може да приеме законодателна инициатива. Изпълнителната власт не попада в този текст\", отбеляза тя. \nHaнкoв призна, че е oттeглил мoлбитe зa cпиpaнe нa дeлaтa \"Bpaнa\" и \"Цapcкa Биcтpицa\" и дъpжaвaтa щe пpoдължи дa ги вoди. \"Молбите до съда за спиране за 6 месеца на делата за \"Врана\" и \"Царска Бистрица\" се смятат за оттеглени, тъй като са внесени с условие \"до произнасянето на работната група\". Главният секретар на земеделското министерство Атанас Кацарчев пък уточни, че делото за \"Врана\" е отложено за 8 май поради смъртта на един от наследниците, а делото за 16-те хиляди дка гори в Рила е насрочено за 30 март, като и двете са на първа инстанция. До този момент държавата е спечелила делата срещу царската фамилия за чифлика \"Кричим\", къщата \"Ситняково\" и хижата \"Саръгьол\". Нанков каза още, че досега държавата е изплатила 1,8 млн. лв. на адвокатска кантора, която води делата за дворците и още 1,4 млн. лв. - по делата за горите.   \n", "date": "2017.12.05", "title": "Властта шикалкави за \"царските\" имоти  "}
{"url": "http://duma.bg/node/156989", "text": "Изплащането на пенсиите за месеца ще започне на 7 декември (четвъртък) и ще приключи на 20 декември (сряда), съобщават от НОИ. Заедно с тях ще бъде изплатена и еднократна допълнителна сума по 40 лв. на всички пенсионери, чиято пенсия или сборът от пенсиите заедно с добавките и компенсациите за декември 2017 г. е до 321 лв. включително. \nИзплащането на сумите чрез пощенските станции ще бъдe извършено съобразно изготвен график, който ще бъде предварително обявен във всяка от тях. \nПреводите на декемврийските пенсии по сметките на пенсионерите, които получават парите си по банков път, ще бъдат извършени на 7 декември. \n    \n", "date": "2017.12.05", "title": "Плащат пенсии и коледни добавки от 7 декември"}
{"url": "http://duma.bg/node/156990", "text": "Пациентските организации \"Заедно с теб\" обявиха, че ще подкрепят протеста \"Не! на мораториума върху лекарствата и новите терапии\", който ще се проведе на 9 декември 2017 г. от 11 ч. пред Народното събрание. Той е организиран от Аделина Банакиева, онкологично болна пациентка, и Любов Любомирова. \nПациентски организации \"Заедно с теб\" не еднократно заявиха, че не подкрепят предложения мораториум на финансирането на нови лекарства за 2018 г., и заявиха, че смятат това за \"политическо безумие и заплаха за живота на пациентите\". \n    \n", "date": "2017.12.05", "title": " Пациенти подкрепят протеста на 9 декември"}
{"url": "http://duma.bg/node/156991", "text": "Три са проблемите, водещи до демографската ситуация в България - ниска раждаемост, миграция, смъртност, коментира бившият социален министър Христина Христова. По думите й темпът на намаляване на населението годишно е 48-50 хил. души, което е един български град. \nНамаляването е съпроводено със застаряване на населението, което директно се отразява върху осигурителния модел, обясни Христова. 48% от напускащите родината са в детеродна възраст. На 100 души, напускащи пазара на труда, постъпват на работа 63 млади. Това е коефициент на демографско заместване, поясни Христова. Правителството трябва да прилага методи като учене през целия живот, да се пригаждат работните места, да бъде пригодена системата на здравеопазване и образование, защото 50-60-годишните ще станат източник на работна сила на пазара на труда в бъдеще, прогнозира Христова. По думите й застаряването е ключов фактор на пазара на труда, 27 г. е средната възраст за раждане на първо дете и се очаква до 2030 г. жените във фертилна възраст да намалеят с 539 хил.   \n", "date": "2017.12.05", "title": " Годишно населението на България се топи с 48-50 хил. души"}
{"url": "http://duma.bg/node/156992", "text": "Независимо от начина на отчитане на работното време трудът, положен на официален празник, се заплаща с минимум 100% увеличение. Това съобщиха от ИА \"Главна инспекция по труд\" във връзка с това, че 27 декември 2017 г. е неприсъствен ден. Празничните дни за Коледа според КТ са 24, 25 и 26 декември 2017 г., а 27 декември е неприсъствен, тъй като Бъдни вечер се пада в почивния ден неделя. \nЗа работа на 27 декември се плаща като в почивни дни. Размерът, с който трябва да бъде увеличено дневното възнаграждение, зависи от начина на отчитане на работното време. Трудът, положен на тази дата, трябва да се заплати поне 100%, категорични са от ГИТ. \nАко работното време се отчита подневно или човек работи на ненормиран работен ден, трудът в празнични дни е извънреден и се плаща със 100% увеличение. Така работникът или служителят трябва да получи четворна надница - двойни пари за работа на официален празник и двойно за извънреден труд. Работата за тези хора в почивни дни - 27 декември, също е извънреден труд. В този случай обаче надницата се увеличава с минимум 75% - само за положения извънреден труд. \nПри сумирано отчитане на работното време извънредният труд се плаща с 50% увеличение, но в края на отчетния период, ако бъде отчетено полагането на такъв. Затова полагане на труд в празничен и почивен ден не означава непременно извънреден труд и той не се плаща с увеличение. За работа в дни на официални празници, работници, за които е въведено сумирано изчисляване на работното време, имат право да получат не по-малко от две надници. При полагане на труд по график при въведено сумирано изчисляване на работното време на 27 декември, законът не предвижда увеличение на възнаграждението.   \n", "date": "2017.12.05", "title": " При работа на 27 декември заплащането е като в почивен ден "}
{"url": "http://duma.bg/node/156993", "text": "Регламентиране на платеното кръводаряване е един от вариантите да се сложи край на черния пазар на кръв, смята председателят на БЧК в Русе д-р Руденко Йорданов, депутат от ВНС и 40-то Народно събрание от ПГ \"Коалиция за България\". Той присъства на началото на съвместната едноседмична акция за доброволно кръводаряване \"Кръвта не е за продан - тя е подарък\", организирана за втора поредна година от УМБАЛ в Русе и БЧК в града.  \nЧерният пазар може да се пресече, смята д-р Йорданов. Според него това не може да стане със забрана, защото операционните ще спрат работа. \"След като съществува практиката да има и кръв, която се дава (не казвам дарява) възмездно, поне да има цена и поне да няма посредници. Тогава тя ще струва два пъти по-евтино\", смята д-р Йорданов. \"Това е просто решение, което обаче всички лицемери не харесват, защото на тях им харесва да твърдят, че има доброволно кръводаряване, а зад кулисите то да е платено. След като съществува, поне да го нормализираме, узаконим и институционализираме като изключение, разбира се, доброволното би следвало да е водещо\", смята д-р Йорданов. \nЗа м.г. има 166 650 кръводарявания в България при необходимост от 357 700.   \n", "date": "2017.12.05", "title": " Да се узакони платеното кръводаряване, предлага лекар"}
{"url": "http://duma.bg/node/156994", "text": "Близо 25% от наемните работници (около 600 хил. души) получават заплата под средната за страната, обяви президентът на КНСБ Пламен Димитров. От тях 403 хиляди са работещите на минимална заплата, като най-много са в хотелиерството и ресторантьорството - близо 38% от всички заети, както и в сектора на строителството - около 24-25%. По думите на Димитров увеличението на наетите на минимална заплата в хотелиерството и ресторантьорството е с 2 пъти повече през т.г. спрямо миналата, когато са били 17%. Той посочи, че това може да е знак за \"посивяване\" на сектора. \nЗа трета поредна година заплатите нарастват, отчитат от синдиката. Според тях една от причините е дефицитът на работна ръка, който движи заплатите нагоре. Въпреки това у нас има силно подоходно разделение на работниците. \nСредната заплата за третото тримесечие е 1037 лв., като четирицифрено е възнаграждението в столицата. Това не може да се каже за Видинско. За ситуацията Пламен Димитров каза, че тези данни напомнят на \"пиле със зеле, но за едни няма пиле\". \nСамо за година ръстът на възнагражденията в частния сектор е 11%. Над 600 млн. лв. са разходите за заплати в Бюджет 2018 за държавния сектор. Чиновниците ще получат между 2% и 12,5% повишение на заплатите. Това обаче е недостатъчно според КНСБ. \nВ здравеопазването началната заплата за медицинска сестра навсякъде трябва да е поне 700 лв., смята Димитров. Старша сестра трябва да получава поне 800 лв. \nОт КНСБ са доволни, че с 20% е увеличен бюджетът на културното ведомство, където също ще има ръст на заплатите. \nСериозно недоволство синдикатът има спрямо сектора на земеделието, където няма да има чувствително увеличение. Димитров очаква сътресение в Изпълнителната агенция по горите, чийто бюджет е орязан с 1 млн. лв. \nВ 10 от 21 предприятия в пивоварния сектор ще има 11% ръст на заплатите от 1 април 2018 г. В хранителната промишленост се очаква увеличение на заплатите от 4-10% от догодина. КНСБ иска поне със 100 лв. ръст на заплатите в енергетиката. В оръжейния сектор също се очаква повишение на възнагражденията на работниците, информират от КНСБ. \nМеждувременно от Асоциацията на индустриалния капитал съобщиха, че данните от тяхно проучване показали, че 7 от 10 работодатели предвиждат коледни бонуси за служителите си. Сумите обаче няма да са по-големи от миналогодишните и ще са далеч от така наречената 13 заплата.   \n", "date": "2017.12.05", "title": "Близо 1/4 от работещите получават заплата под средната за страната  "}
{"url": "http://duma.bg/node/156995", "text": "Днес, 5 декември, от 15 до 17 часа, народният представител от \"БСП за България\" Николай Цонков и общинският съветник Владимир Данев ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n", "date": "2017.12.05", "title": "ДНЕС"}
{"url": "http://duma.bg/node/156996", "text": "БСП е против бюджет, с който богатите стават все по-богати, а бедните по-бедни. Това заяви вчера зам.-председателят на ПГ на \"БСП за България\" Драгомир Стойнев в телевизионно интервю. По думите му в основния финансов план на държавата липсват реформи и това е казано и от работодателските организации, и от анализатори. Бюджетът на управляващите не решава нито един социален проблем, той само купува време за тях, категоричен е Стойнев. \nДадохме бюджета на КС, защото на нас ни се отреди задачата да браним демокрацията, обясни той. Стойнев подчерта, че когато едно предложение е гласувано два пъти и е прието от парламента, то трябва да влезе в крайния вариант на бюджета. \"Когато министър Горанов налага своята воля и отказва да се съобрази с решение на депутатите, означава, че има проблем. МС трябва да се съобразява с парламента, а не обратното\", коментира Стойнев. \n\"Искаме в бюджета ясно да е записано как през годината ще се харчат средствата. Ако бюджетните излишъци на управляващите бяха реални, пенсионерите с пенсии до 321 лв. нямаше да получат само по 40 лв. бонус за Коледа, а щяха да  ги получат всички\", обясни Стойнев. \n\"За БСП болниците не са търговски дружества и не може хората да измират в линейки. Не сме съгласни с принципа парите да следват ученика. Хубаво е, че се вдигат заплатите на учителите, но дали така се повишава качеството на образованието. Обезщетението за отглеждане на деца от 1 до 2 г. е недостатъчно\", подчерта Стойнев.     \n", "date": "2017.12.05", "title": "Левицата е против бюджет, с който богатите стават по-богати, а бедните по-бедни"}
{"url": "http://duma.bg/node/156957", "text": "Тръба за фунийки, лексикон, уокмен и още 20 емблематични \"съкровища\" от детството през 80-те са събрани в изложба по повод премиерата на новия български филм \"Дъвка за балончета\". Миниекспозицията се открива днес, 5 декември, в пространството пред Cinema City в Paradise Center в София. Посетителите ще могат да видят още колекции картинки от дъвки, салфетки, една от първите електронни игри, пионерска връзка, списания и книги, както и \"библията\" на децата от онова време - Некерман. Всички предмети са автентични и са предоставени от екипа и фенове на филма. \nИзложбата е със свободен достъп и ще продължи две седмици. Във фейсбук страницата на \"Дъвка за балончета\" паралелно ще бъде създадена виртуална версия, като всички желаещи ще могат да предоставят снимки на своите колекции или запазени \"съкровища\" от времето, когато са били малки.   \nПървите посетители на експозицията \"Дъвка за балончета - детството на 80-те\" ще бъдат близо 700-те гости на официалната премиера на филма тази вечер. От 8 декември всички желаещи ще могат да видят лентата на 55 киноекрана в 27 града в България. Специални прожекции и срещи с екипа ще има в Пловдив и Бургас - съответно на 11 и 18 декември, както ДУМА писа.   \n", "date": "2017.12.05", "title": "\"Съкровища\" от 80-те са събрани в изложба"}
{"url": "http://duma.bg/node/156958", "text": "Представителите на силния пол лъжат два пъти повече от нежната половина на човечеството, пише \"Дейли експрес\", позовавайки се на резултатите от проучване, направено във Великобритания. Допитването показва, че мъжете си спестяват истината веднъж на четири дни, докато жените - по един път на осем дни. \nОсвен това 9% от господата вярват, че са експерти в маменето. За сравнение - дамите, които се смятат за \"изпечени лъжкини\", са едва 4 на сто. Същевременно 90% от жителите на Острова са убедени, че могат лесно да разпознаят кога някой не казва истината. \nСпоред две трети от британците измежду всички професионалисти най-умели в лъжите са политиците. Над половината от участниците в допитването гледат с недоверие и на социалните мрежи. \nСред признаците, издаващи лъжците, хората открояват липсата на очен контакт, забавянето на отговора, промяната в интонацията, шаването, потенето, почесването по носа и покриването на устата. \nДопитването разкрива още, че 7 на сто от мъжете и само 2% от жените винаги вярват на другите.     \n", "date": "2017.12.05", "title": "Мъжете лъжат двойно повече от жените"}
{"url": "http://duma.bg/node/156959", "text": "Учени от университета в Тел Авив констатираха, че пропускането на закуската може да предизвика затлъстяване, диабет тип 2, хипертония и сърдечносъдови болести, съобщи Лента.  \nВ един от дните в рамките на изследването участниците консумирали храна сутрин и на обяд, а в друг - само обядвали. При това им били взети кръвни проби, за да се изясни концентрацията на определени протеини, а по съдържанието им да се установи активността на гени, свързани с храносмилането. Освен това били определени нивата на глюкозата, инсулина и ензима дипептидилпептидаза-4, замесен в регулирането на имунната система. \nЕкспертите заключили, че приемането на храна на закуска предизвиква правилната експресия на гени, които трябва да се включат в даден период от денонощието. Това допринася за регулиране на телесното тегло, артериалното налягане, ендотелните функции и възпрепятства появата на атеросклероза както у здравите хора, така и у диабетиците. \nУ тези, които пропускали закуската, се повишило нивото на кръвната захар и се понижила чувствителността към инсулина в останалата част от денонощието. Те станали по-податливи към напълняване, макар да не преяждали.  \nИзследването обхванало 18 души с наднормено тегло, засегнати от диабет, и други 18 участници с нормална телесна маса. Резултатите са качени на сайта MedicalXpress.   \n", "date": "2017.12.05", "title": "Пропускането на закуската предизвиква затлъстяване"}
{"url": "http://duma.bg/node/156960", "text": "Първият есемес (SMS - Short Message Service) е изпратен преди 25 години. Инженерът Нийл Папуорт използва компютър, за да напише на 3 декември 1992 г. краткото текстово съобщение \"Весела Коледа\" и да го адресира до телефона на тогавашния директор на Vodafone Ричард Джарвис. За тогавашните разбирания това си е постижение. Четвърт век по-късно есемесите се приемат за даденост. \nВ началото обаче идеята среща доста трудности. Хората предпочитат да говорят по телефона, вместо да пишат. Самите устройства са пригодени най-вече за набиране на номера, не на текст. Но през тези години и мобилните телефони не са много... мобилни. Джарвис например дори няма как да отговори на съобщението. \nЗа авторството на идеята за есемеса претендира и Мати Маконен, който твърди, че я предлага през 1984 г. по време на конференция за телекомуникации. И смята, че реалният масов дебют на краткото съобщение е през 1994 г., когато Nokia пуска телефона 2010, който позволява на хората по-лесно да пишат текстове на устройството. \nПостепенно хората доста харесват есемесите. Проучване на Pew Research Center посочва, че 97% от притежателите на смартфони използват съобщенията за различен вид общуване, отбелязва CNET. Данни на \"TextRequest\" пък посочват, че средно на ден хората по света изпращат по 18,7 млрд. есемеса. Днес те са предпочитана форма на комуникация. Средностатистическият американец например получава пет пъти повече есемеса, отколкото обаждания всеки ден. През юни 2017 г. само в САЩ са изпратени 781 млрд. съобщения, отбелязва Engadget. \nКласическият есемес вече има и доста сериозна конкуренция. Чат приложения като WhatsApp, Facebook Messenger, Apple iMessage и др. активно се борят да изместят краткото съобщение като предпочитана форма на текстова комуникация. Това, което ги спира засега, е, че есемесът е универсален: може да се изпрати и получи от всеки мобилен телефон без значение от марката, модела или платформата. При чат приложенията това далеч не е така, но някои от тях вече правят опити да обединят възможно най-много платформи на едно място, което може да означава начало на залеза на класическия есемес.     \n", "date": "2017.12.05", "title": " Есемесът стана на четвърт век"}
{"url": "http://duma.bg/node/156961", "text": "Непоколебими напети джигити с характерни колоритни шапки и изящни кротки красавици с дълги черни плитки и рокли до земята буквално оставиха без дъх публиката, препълнила зала 1 на НДК в неделя вечер. Ритми, образи, сюжети и звуци бяха пресъздадени от Държавния академичен танцов ансамбъл на Дагестан \"Лезгинка\" не просто във вид на шоу, а изглеждаха като негова безапелационна запазена марка. И ако трябва зрелището да се опише само с една дума, най-подходяща е \"енергия\" - емоционална, стремглава, неподправена, завладяваща, експресивна и, на пръв поглед, неуправляема. \nУникалните артисти за пореден път показаха, че не просто напълно контролират тази енергия и я превръщат в незабравим спектакъл. А също така доказаха, че ненапразно с изявите си вече почти шест десетилетия изпълняват важна културна и обществена мисия, разкривайки древните традиции във фолклора на родината си по цял свят. \nНа ценители в Пловдив, София и Панагюрище от \"Жокер медиа\" бе предоставена възможността да станат свидетели на неповторимите танци на кавказците, съчетаващи балетни стъпки, акробатични номера, оригинална хореография и перфектна техника на изпълненията. Зрителите също така имаха шанса да надникнат отвъд стереотипите за автономната република в състава на Русия и да научат любопитни факти за красотите и постиженията на Дагестан благодарение на презентационен филм, излъчен по време на почти двучасовото вихрено представление.     \n", "date": "2017.12.05", "title": "Енергията на \"Лезгинка\" остави публиката без дъх"}
{"url": "http://duma.bg/node/156962", "text": "Трескава подготовка за предстоящите коледни празници тече в музикалната работилница на детската вокална група \"Мики Маус\". Не един, а цели два празнични концерта са подготвили момичетата и момчетата от формацията тази година. \nНа малката и голяма \"Зимна приказка\" са поканени всички майки, татковци и техните послушни (и не чак толкова послушни) деца. Мястото е \"Sofia Live Club\", денят е 23 декември. В първата част, с начало 11 ч., участници ще бъдат най-малките \"микимауси\". Голямата \"Зимна приказка\" започва в 15 ч., като тогава на ход ще са порасналите и тийн членове на групата. \nЛюбими родни коледни песни ще изпеят децата на възраст от 4 до 8 години. Сред изненадите ще бъде и новият кавър, който групата \"Мики Маус\" представи само преди броени дни. Празничният подарък от малките музиканти тази година е тяхната версия на \"Дядо Коледа не спал\" - една от най-обичаните родни песни, посветени на Рождество Христово. \nКато истински бъдещи звезди големите \"микимауси\" на възраст от 8 до 18 години пък са подготвили много изненади за гостите си във втората част на \"Зимната приказка\". Музика на живо от бенда на предаването \"Нощни птици\" (БНТ) и специалното участие на двама от финалистите в последния сезон на \"Гласът на България\" - Явор Велчев-Яви и Яна Чакалска, са само част от \"музикалните гирлянди\" в концерта. \nПо време на голямата \"Зимна приказка\" от 15 ч. за първи път на живо ще бъде представена и тазгодишната авторска празнична песен на \"Мики Маус\" - \"Пак е Коледа\". \nЗа концерта вече се продават билети, като цената за възрастен е 10 лв., а за деца над 3 години - 5 лв. Вокална група \"Мики Маус\" е създадена през 2012 г. от певицата Вяра Панталеева, позната като една от финалистките на първото музикално риалити в България \"Star Academy\", което се излъчваше по Нова ТВ през 2005 г. За петте години от своето съществуване успя да се наложи като една от най-успешните детски формации у нас и осъществи проекти с някои от най-популярните родни изпълнители, сред които са Васил Петров, Орлин Павлов, Веси Бонева, Йоанна Драгнева и Росица Кирилова. ---------------------------------------------   \n", "date": "2017.12.05", "title": "\"Мики Маус\" с два коледни концерта  "}
{"url": "http://duma.bg/node/156963", "text": "- Много книги съм чел за тази война. Както знаете, още в изгрева на киноизкуството тя е източник за вдъхновение на редица творци и изследователи. Но моята цел бе друга: въпреки че първите кадри на филма са изпълнени с убийства и насилие (съпътстващи събития от 1916 г.) и провокират с автентизма си съзнанието на зрителя, нямах намерение да създавам военно произведение. Обръщам се към документални свидетелства - ужасите на окопите, защото в тях се съдържа необходимият драматургически заряд - те са историческата артилерия, която изстрелва истинските герои; онези, които лично ме вълнуват. Не съм търсил специално антивоенни мотиви. За мен най-важната тема е човек да разбере, както в индивидуален, така и в колективен план, откъде идва. Така би могъл да се ориентира и накъде отива. \n- Дали съвременният зрител ще разбере тази ориентация? \n- Всеки вижда на екрана онова, което самият той иска да види. Гледането е индивидуален процес..., самотен, както и писането на сценарий. Не съм се стремил да търся героизъм; интересуват ме жертвите: предимно живите. Дори във военните филми ужасът от войната понякога води до запленяване от насилието. Когато това се осъществява с ярки изразни средства, въздействието е много опасно. Не искам да се съпоставям с \"Американски снайперист\" на Клинт Истууд, но моите творчески намерения са в друга посока. \n- Филмът ви, както сам споделихте от сцената на кино \"Люмиер\", е \"едно географско пътешествие в първия си план и същевременно - пътуване в душевността на героите, във втория\". Но той безспорно отправя категорични антивоенни послания. Доволен ли сте от художествения резултат? \n- Когато го завърших, почувствах се някак удовлетворен. Явно и у мен дълбоко се таи гняв, който идва отдалеч - от дедите ми. Често се питаме: защо хората са гневни? Но избягваме да търсим отговора. Европа сякаш вече е забравила войните. \n- И не само Европа... Разбрах, че идвате от Камерун, където успешно сте представили своя филм. Обичате ли да се срещате със зрители от различни страни? \n- Много. Публиката е най-верният ми компас за собствена ориентация в проблемите на днешния объркан свят. \n- С началото на филма ни отвеждате в Африка, където главният персонаж Жорж Лафон (Ромен Дюрис) - герой от Първата световна война, бяга от миналото си, търсейки спасение в номадския живот. Бихте ли споделили къде снимахте? \n- Започнах снимачния процес (който трая шест месеца) през декември 2015 г. в Боркина Фасо и Сенегал. После, когато след четири години героят решава да се върне във Франция, продължихме снимките в Париж... Накрая външните кадри реализирахме по долината на Лоара. Много повече време ми отне монтажът на филма - почти година, но за мен това бе изключителен опит.  \n- Кой бе най-важният фактор, който ви ръководеше през тези шест месеца? \n- Засягайки темата за войната, за мен най-съществено бе да правя филм не за епохата, а в епохата. Това разграничение е твърде важно, тъй като така би могъл да бъде \"разчетен\" и в наше време. Боравенето с историческа материя е доста деликатно и отговорно. Персонажите, разбира се, са свързани с дадена епоха, но тя не бива да \"прелива\" на екрана. Внимавах много да не прекалявам в това отношение. Обратният резултат би навредил на историята. Все пак се старах сюжетът да изглежда автентичен за времето след Първата световна война. Да разкажеш една история означава да притежаваш умението да я изведеш през цикъл от малки истории. Личните случки от времето избеляват, но чувствата, свързани с тях, са непреходни. Те са еднакви за всички времена. По един и същи начин изживяваме и любовта, и мъката; и радостта и страданието. Когато сега пресъздаваме историята, тя трябва да изглежда съвременна - валидна и за днешните хора; да бъде съзвучна с нашето съвремие. Очевидно във фокуса на вниманието на режисьора е контактът с аудиторията. Когато той се появи на тържественото откриване на Фестивала на френския филм в зала \"Люмиер\", любезно поздрави публиката с \"Добър вечер\"! И някак скромно добави: \"С българския език съм дотук.\" Нашите зрители също решиха да контактуват. \"Bien venu!\" - се чу от първите редове. Последва продължение: \"И с френския сме дотук.\" Ето как житейският монтаж ражда френски диалог! Всички се разсмяхме... \nТова ведро настроение се оказа твърде подходящо за възприемане на последвалата напрегната психологическа драма \"Прекратяване на огъня\", която се превърна в истински празник за ценителите на седмото изкуство. Очевидно 26-годишната кариера на Еманюел Куркол в киното, както и участието му като актьор в 30 театрални постановки и в 20 игрални и телевизионни филма си казаха думата. Неповторимата задушевна, прочувствена атмосфера, в която режисьорът-сценарист потопява както персонажите (Жорж Лафон, който след 4 години номадско съществуване се опитва да заживее в родината си, но приспособяването му в новата следвоенна обстановка се оказва невъзможно; измъчената му майка, продължаваща да очаква големия си син, изчезнал безследно на бойното поле; и неговия по-малък брат Марсел - онемял инвалид от войната), така и зрителите, извиква съпричастие и размисъл за съдбата на хората, поразени от раните на войната...     \n- Трудно ли бе сътрудничеството ви с изпълнителя на главната роля в тази класическа драма Ромен Дюрис (Жорж), известен със съвсем различно амплоа - на чаровен прелъстител?  \n- Много съм доволен от него. Той наистина положи големи усилия да излезе от този познат имидж. \n- Впечатлява ме вашият вкус към твърде чувствителни, бих казала \"чупливи\" персонажи. Той явно характеризира кинематографичната ви естетика и стил. \n- Може би и моята личност. Кой знае... \n- След повече от четвърт век кариера в екранното изкуство; след късометражния ви филм \"Жералдин, обичам те\" (2012), какво е вашето предпочитание: пред или зад камерата? \n- Решително зад. Последната дума все пак е на режисьора. \n- Ако решите да продължите в бъдеще да работите над основната тема на \"Прекратяване на огъня\", ще се опитате ли да примирите миналото с настоящето? \n- Ох! Много ми е трудно да ви отговоря. Бих искал... \n- Как успяхте да се доберете до шест и половина милиона евро, каквато е цената на филма ви, макар че за такава продукция сумата не е голяма? \n- Получих сериозна финансова помощ от телевизиите Франс 2 и Канал плюс. Имахме и субсидии от районите, където снимахме. Във Франция това са обичайни практики. \n- Доколкото зная, преди 3-4 години сте работили у нас над сценария за третата пълнометражна творба на Камен Калев \"С лице надолу\" - копродукция на Франция, Белгия и България, появила се по екраните 2015 г. Този трилър-драма за трафика на хора бе изграден по действителен случай. А следващият ви сценарий, който и режисирате, не е свързан нито с конкретен случай, нито с конкретен повод... \n- Така се стекоха обстоятелствата. Щастлив съм, че отново съм сред вас, макар че времето ми е твърде малко, за да видя приятелите си в София. \n- Наскоро сте завършили сценарий за нов филм - какъв ще бъде той? \n- Героите му са затворници, които играят в постановка на пиеса от Бекет. Историята на тази пиеса е по истински случай. Ще ми бъде интересно да пресъздам съвсем различна \"вселена\". Насочвам се към друг стил, с повече комизъм. Любопитно ми е да разбера как се гради друга реалност - театър в кино. Надявам се в новия си проект да приложа \"уроците\", които научих от предишния. Най-голяма ми бе ползата да усвоя умението за изграждане на монтажа в пълнометражното кино. Сега вече още при писане на сценария виждам ясно къде трябва да отделя повече време при снимане, за да постигна резултат. Дано успея!   \n", "date": "2017.12.05", "title": " Да се ориентираш в хаоса на съвремието "}
{"url": "http://duma.bg/node/156964", "text": "Четвъртата книга от поредицата \"Запомнете Пловдив\" на Евгений Тодоров публикува ИК \"Хермес\". През декември тя ще бъде официално представена в Пловдив и София. Днес, 5 декември, от 18 ч. авторът ще гостува в Културния център \"Тракарт\" в Пловдив, подлез \"Археологически\". А на 17 декември от 15 ч. на сцената на Софийския международен панаир на книгата в НДК той ще има своята среща със софийската публика. \n    \n", "date": "2017.12.05", "title": "Евгений Тодоров с четвърта книга за Пловдив"}
{"url": "http://duma.bg/node/156965", "text": "\"За първи път на 70 години!\" - ето така, сред купища цветя, колеги, приятели, студенти, нестихващи аплаузи и неподправена любов, проф. Диана Борисова отбеляза годишнината си. Актриса и дългогодишен професор и ръководител катедра \"Сценична реч\" в НАТФИЗ, Диана Борисова представи второто допълнено издание на книгата си \"Магията на словото\". Очарователен или неприветлив, нежен или груб, естествен или превзет, гласът е личностният белег, в който се отразяват темпераментът, манталитетът, душевността и културата на индивида, сподели проф. Диана Борисова. НАТФИЗ горещо препоръчва книгата не само на специалистите, но и на самоуважаващите се съвременни хора. \"Книгата допринася за повишаване на културата и изразителността на звучащото българско слово не само в публичните изкуства и изяви, но и в реалното живо общуване в нашето забързано и тревожно битие\", отбелязва проф. Виолета Райнова. \n    \n", "date": "2017.12.05", "title": "Проф. Диана Борисова чества юбилей с ново издание"}
{"url": "http://duma.bg/node/156966", "text": "Представяне на новата книга на Матей Шопкин \"На този свят\" (непубликувани стихотворения), за която ДУМА писа, организират фондация \"Устойчиво развитие за България\", Съюзът на българските писатели и представителството на Россотрудничество в България. Събитието е на 6 декември от 17 ч. в зала 305 на РКИЦ в София, ул. \"Шипка\" 34. \n    \n", "date": "2017.12.05", "title": "Матей Шопкин гостува в РКИЦ"}
{"url": "http://duma.bg/node/156967", "text": "Книгата \"Наръчник на хореографа\" на известния британски хореограф Джонатан Бъроуз излиза за първи път на български език в превод на Ани Васева. Тя ще бъде представена днес от 19.30 ч. в ДНК - Пространство за съвременен танц и пърформанс, в НДК. Входът е свободен. Книгата може да бъде намерена в \"Български книжници\" и книжарница \"Нисим\".  \nИзданието е част от новата посока на развитие на творческия колектив \"Метеор\", чийто репертоар до момента включва представленията \"Пиеса за умиране\", \"Франкенщайн\", \"Пиеса за теб\", \"Малдорор\", \"Тотална щета\", \"Лъвкрафт\" и др., както и най-новото \"Пътуване към Ада\". \nЦелта на издателската поредица на колектива, основан от Ани Васева - режисьор и драматург, Леонид Йовчев - актьор, и Боян Манчев - философ и теоретик, е да публикува издания, директно свързани с творческата дейност на групата и на всеки от участниците, разширявайки обхвата си. \"Наръчник на хореографа\" е своеобразно продължение на поредицата книги от \"Метеор\": \"Що е то съвременен танц?\" (2017) от Ани Васева и \"Ролята на учените в културния и политически живот на традиционна Корея\" (2016) на Яна Манчева.  \n    \n", "date": "2017.12.05", "title": "\"Наръчник на хореографа\" излиза за първи път у нас"}
{"url": "http://duma.bg/node/156968", "text": "50 вълнуващи истории за големите български постижения в науката, изкуството, предприемачеството, просветата и пътешествията оживяват в над 300 илюстрации. Ако не знаете кой е първият българин, стъпил на Антарктика, първата българка, обиколила света, основоположникът на българското кино, първият български илюзионист или откривателят на Lactobacillus bulgaricus, то в изданието \"Българите!: Забравените постижения\" ще откриете не само интересните им истории, но и ще ги видите през иновативния визуален сценарий на Делян Момчилов и над 300 цветни илюстрации на Стен Дамянов (\"Просто Спас\"), отбелязват издателите от \"Сиела\". \n50 българи, 50 забравени постижения. Под ръководството на проф. Пламен Павлов, \"Българите!: Забравените постижения\" гарантира висока историческа стойност, без да претендира за академичен труд и да изпада в патетична полемика, допълват издателите. \nКнигата ще бъде представена днес от 19.30 ч. в клуб \"Терминал 1\", където проекта ще подкрепят Светослав Иванов, Андрей Захариев и Георги Тошев. Специални гости са Иван Шопов и момичетата от \"Авигея\", които ще се включат с изненада за посетителите. \n    \n", "date": "2017.12.05", "title": " \"Българите!: Забравените постижения\" оживяват в 300 илюстрации"}
{"url": "http://duma.bg/node/156969", "text": "Солистите на Мариинския театър Татяна Ткаченко и Иван Оскорбин пристигнаха в България, за да участват в спектакъла на балета \"Лебедово езеро\" в Старозагорската опера днес, 5 декември, в рамките на Фестивала на оперното и балетното изкуство. Постановката и режисурата са на Силвия Томова - ръководител на балетната трупа на Старозагорската опера. Гостуването на солистите на балета на Мариинския театър в Санкт Петербург е по нейна идея, която веднага е \"прегърната\" от директора на операта Огнян Драганов и е на прага на своето реализиране. \"Културата е космополитна и няма граница\", коментира Томова пред журналисти при посрещането на гостите на Летище София. Тя отбеляза, че това е значимо постижение не само за трупата в Стара Загора, но и за България, защото присъствието на артисти от Санкт Петербург е голяма чест. \nТомова обясни, че още след последния концерт на маестро Валерий Гергиев са проведени разговори с него да се започне инициатива за възстановяване на културните контакти между България и Русия и той е приел предизвикателството с открито сърце. Пристигането на солистите на Мариинския театър за ФОБИ е със съдействието на председателя на форум \"България-Русия\" Светлана Шаренкова, информира Сийка Лапачка. \nПочитателите на балета ще видят днес в \"Лебедово езеро\" Татяна Ткаченко като Одета-Одилия и Иван Оскорбин като принц Зигфрид. Оскорбин идва у нас след продължителен престой в Китай, където изкуството му е било високо оценено. Двамата с Татяна са се представили блестящо и във Владивосток, където са танцували \"Кармен сюита\". Иван Оскорбин се изявява и с други водещи балерини на трупата. Неотдавна Татяна посреща поредния си успех на сцената на Мариинския театър в спектакъла на балета \"Петрушка\". На премиерата присъства и президентът на Русия Владимир Путин. \n    \n", "date": "2017.12.05", "title": "Солисти на Мариинския театър играят в Стара Загора "}
{"url": "http://duma.bg/node/156974", "text": "МЕЖДУНАРОДЕН ДЕН НА ДОБРОВОЛЕЦА. Отбелязва се за първи път през 1985 г. по инициатива на ООН. На този ден обществото отдава своята почит към хората, които с безвъзмездния си труд помагат за подобряване живота на уязвимите и нуждаещите се от помощ. 1803 - РАЖДА СЕ ФЬОДОР ТЮТЧЕВ, РУСКИ ПОЕТ (УМИРА 1873 Г.). Определян е като третия велик представител на романтизма в Русия след Александър Пушкин и Михаил Лермонтов. В последните си години е известен привърженик на славянофилството. 1848 - НАЧАЛО НА КАЛИФОРНИЙСКАТА ЗЛАТНА ТРЕСКА. В съобщение до Конгреса на САЩ американският президент Джеймс Полк потвърждава, че в Калифорния е открито голямо количество злато. Истерията за бързо забогатяване води до масова миграция на хора. Повечето търсачи намират злато, колкото да покрият всекидневните си разходи. Калифорнийската златна треска приключва през 1858 г., когато започва Колорадската златна треска. 1870 - УМИРА АЛЕКСАНДЪР ДЮМА-БАЩА, ФРЕНСКИ ПИСАТЕЛ (Р. 1802 Г.). Най-известен е с множеството си исторически и приключенски романи, благодарение на които е един от най-четените френски писатели в света. Сред най-популярните му творби са \"Граф Монте Кристо\" и \"Тримата мускетари\". Произведенията му са вдъхновили над 200 филма. Домът на Дюма - Шато \"Монте Кристо\" - е реставриран и отворен за почитателите (на снимката). 1918 - УМИРА ЙОЗЕФ ХОХОЛА, ЧЕШКИ КАПЕЛМАЙСТОР (Р. 1845 Г.). Животът и професионалният му път са свързани с България. Пристига в нашата страна през 1879 г. и основава в Търново първия български военен духов оркестър. Още с.г. се установява в София, където е поканен за капелмайстор на духовия оркестър към Първа пехотна софийска дивизия, сформиран от чешки музиканти. Частта му участва в Сръбско-българската война, което вдъхновява Хохола да напише известната за времето си оркестрова композиция \"Боят при Гургулят\". През 1892 г. основава Гвардейския оркестър. 1933 - ОТМЕНЕН Е \"СУХИЯТ РЕЖИМ\" В САЩ. Режимът е въведен през 1920 г. от президента Удроу Уилсън. С поправка в конституцията се забранява производството и продажбата на напитки, които имат алкохолно съдържание, повече от 1 градус. В следващите години в страната процъфтява нелегалното производство на алкохол, а спиртните напитки се внасят контрабандно през границите с Мексико, Канада и по море от Карибските острови. 1975 - ОТКРИТ Е СТУДЕНТСКИЯТ ГРАД В СОФИЯ. Комплексът включва предимно студентски общежития. Първоначално носи името на Христо Ботев. В Студентския град се намира и зала \"Христо Ботев\" с обща площ 5450 кв.м. В нея се провеждат спортни състезания и културни мероприятия. Комплексът разполага с поликлиника и други обществени сгради.     \n", "date": "2017.12.05", "title": "Датата"}
{"url": "http://duma.bg/node/156975", "text": "Туристите, които отиват в Рим, обикновено посещават и Ватикана - най-малката държава, призната като такава през февруари 1929 г. Мнозина от тях обаче, виждайки опашката от хиляди чакащи да влязат през символичната й държавна граница, се отказват, защото чакането отнема не по-малко от два-три часа. \"Ще отидем рано сутринта и ще бъдем между първите!\" - мислят си някои, които разполагат с повече дни. Е, да, ама за да си между първите, трябва да си отишъл два-три часа преди \"отварянето на границата\", така че пак не икономисваш от времето си. \nПо друг начин стоял въпросът, ако ползваш руски език. На всеки няколко минути покрай опашката се провиква някой, че рускоговорящите могат да влязат, без да чакат. Непрекъснато прииждащите автобуси също са посрещани от такива \"руски агенти\". Разбира се, онези, които не разбират руски, не могат дори да се досетят за какво става въпрос, какво съдържа това провикване. Мен ме впечатли предложението при пристигането на автобуса ни, но-о... мога ли да се доверя на някакви руски мафиоти?! Отминах ги с пренебрежение и се запътих към указаните входове. Виждайки двестаметровата опашка, почти се отказах да разглеждам Ватикана този ден. \nЗа мой късмет в този момент отново дочух предложението и понеже руският ми е достатъчно добър - позаинтересувах се. Първият въпрос на човека бе откъде идвам, от коя държава съм. След като му казах, че съм от България, той сякаш ме изостави и позвъни на някого по телефона. Още в следващата минута обаче ме показа на свой колега. И вече на български език колегата му ми разясни ситуацията. Групите не чакали на опашка, а влизали от друго място. Та той, българин, помагал от години тук на разбиращите руски език българи да се възползват и да влизат направо с някоя от групите. Допълнителна такса нямало да плащам за тази екстра - цената щяла да е такава, каквато е за всички чакащи. Дори нещо повече - ще ми направят отстъпка като на пенсионер. \nИ така - тръгнах с него към офиса им на съседната улица, непрекъснато оглеждайки се дали това не е капан за ограбване. Нали на летището ни раздаваха специални брошури, че в Рим престъпността е висока, че не бива да се доверяваме на случайни хора и непрекъснато да следим за багажа си. Само след стотина крачки забелязах група от десетина-петнайсет чакащи, към които той присъедини и мен. \"Руският агент\" от български произход ми показа къде да платя и ме осведоми, че още двама-трима като дойдат - влизаме. След нас друг \"агент\" докара рускоговорящо семейство от Латвия, а след него украинец доведе хора от Украйна. Все още с известни опасения заплатих пенсионерска такса, дадоха ми квитанция без обозначена сума и тръгнах към Ватикана с набързо оформената група от двайсетина човека. \nОказа се, че границата има два пропусквателни пункта - един за търпеливо чакащите обикновени миряни и друг за \"миропомазаните\" - тия, които са се обединили в групи. Не се наложи да показваме билети - водачката ни, руската екскурзоводка, каза броя на хората и \"граничарите\" само ни преброиха. Така набързо с нейната гаранция бяхме пропуснати през паспортната служба и митницата на държавата. Влизаха и други групи, но за съжаление не полюбопитствах и не разбрах дали и някой друг език има свои агенти, за да помага на употребяващите го да влизат с предимство. \nСлед границата, вече на ватиканска територия, се купували билети за разглеждане на музеите и забележителностите на папското царство. И тук усетих номера, чрез който \"руските агенти\" заработват основния си приход. Всички платихме такива такси, каквито щяхме да платим, ако чакахме на опашката. Тук обаче екскурзоводката плати за всички т.нар. групов билет, цената на който бе доста по-евтина от общата събрана от нас сума. А децата (имаше и такива) минавали безплатно. След справяне с тези подробности пътят към ватиканските музеи бе отворен и групата се запъти навътре. За улеснение екскурзоводката ни въоръжи с апаратчета със слушалки, чрез които слушахме нейните указания, а при желание можехме да чуем на избран от нас език и историята на всеки експонат. \nХа, какво научихме! Днешният папа бил аржентински футболист?! Ами ето: на витрината още при влизането в папската държава виждаме експонирани неговия екип, обувките, с които е ритал, последната му спортна фланелка с автографи при раздялата, списания с негови снимки като футболист и други атрибути. \nВ двора си направихме първите снимки на фона на старите музейни сгради и купола на катедралата. На една сграда пише Леонардо, на други - Тициано, Микеланджело - в зависимост от това кой я е проектирал и изографисвал. Пред монтирани фототабла екскурзоводката ни обяснява подробно какво предстои да видим и къде да насочваме вниманието си. Обяснява ни съдържанието на стенописите, изваяни от Рафаело, Микеланджело и други световноизвестни майстори на четката. \nРазказа ни интересни факти от биографиите им. Рафаело, който на 11-годишна възраст е останал кръгъл сирак, е умрял едва 37-годишен. Но за краткия си живот е показал гениалните си умения и името му е останало записано в световната история на културата. Микеланджело е живял дълго за времето си - 88 години. Направил специално скеле и изографисвал тавана на Сикстинската капела в продължение на четири години в легнало положение. Живял самотен и меланхоличен скотски живот, а носът му бил потрошен от съперник още по време на обучението и останал деформиран завинаги. Гениални са творбите на тези художници, а те били едновременно и скулптори, и архитекти, и поети... \nНарод, народ, народ... Нескончаем поток туристи от цял свят. Преминаваме от сграда в сграда, от зала в зала... И от всички страни ни посрещат скулптури, картини, гоблени... По пода - също. Чудиш се накъде да погледнеш по-напред и къде да спреш погледа си. \nСлед известната Сикстинска капела навлизаме в катедралата \"Свети Петър\" - най-голямата и най-известна католическа катедрала в света. Неописуемо е величието на пространството й и вътрешния интериор, като например почти 30 метра високия внушителен балдахин. Та дължината й е 220, а ширината 110 метра! А височината - 113. Като погледнах през решетките на построения по проект на Микеланджело купол надолу, движещите се по църковния под хора ми се сториха пълзящи мишки! \nОт покривните площи, на които има дори кафенета и обществени тоалетни, наблюдаваш като на длан целия Рим. И папските градини, които са също ватиканска забележителност и за разглеждането на които се плаща отделна такса. \nЕкскурзията ни из Ватикана завършва с излизане на площад \"Свети Петър\". Огромен! Заобиколен от двойна колонада. С монумент по средата и площадка с хиляди пластмасови столчета като на летен театър. А на прозорците на сградите от двете страни на улицата, извеждаща извън Ватикана, се веят различни знамена. Това били посолствата и консулствата на съответните страни в папската държава. \nМомент. Понеже в нашата група се случихме все задаващи въпроси, образовани и любопитни източноевропейци, на изхода екскурзоводката ни бе застигната от следващата рускоговоряща водачка. Която заговори на български по телефона. Да, не греша. Понахалствах да я заговоря... На ден средно обслужвали по около 500 рускоговорящи, но понякога и над 600. В много от групите имало българи, а руснаците от Русия не били чак толкова. Самата тя била от Враца, завършила в България руска езикова гимназия и вече няколко години работи тук. По 2000 евро на месец си заработвала без особени проблеми. \nНабързо пресметнах, че работещите в посочения по-горе офис десетина-двайсет \"руски агенти\" заработват не по-малко от стотина евро на ден. При това никой от туристите не бе ощетен - по официалния ценоразпис щяхме да платим същата сума. А от богатата и компетентна беседа на екскурзоводката останах възхитен. Браво! Просто системата с групите и груповите билети позволява всичко това. Значи тук могло и вълкът да е сит, и агнето да остане цяло! Благодарение на \"руските агенти\" на Ватикана... \n\"Свети Петър\"   \n    \n", "date": "2017.12.05", "title": "\"Руските агенти\" на Ватикана"}
{"url": "http://duma.bg/node/156976", "text": "Отказа ли се властта от сделка за \"царските\" имоти? Засега да. Защото беше изловена по бели гащи. Кой стратегически гений разработи планчето, на което станахме свидетели? \nДа вървим по линията, начертана от Бащицата и Майката. Симеон Сакскобургготски иска сделка за \"царските\" имоти. И амбициозният министър на регионалното развитие Николай Нанков измисля блестящ ход, с който иска спиране на делата за въпросните имоти и търси споразумяване с г-н Сакскобургготски - нищо, че държавата печели всички дела до момента и всички бъдещи изгледи за успех са в нейна полза. Да, ама нещата се разчуват. Останали извън \"пазарната\" схема, коалиционни партньори размирисват случката. И то точно когато Генералът и Царят са в Рияд. Точно когато гениалният план \"имоти срещу международно влияние и контакти\" започва да се реализира. Точно когато може да бъде изкарана успешна международната политика на Бойко Борисов, та да поизлъска завехналия му имидж и оклюмалия му рейтинг. Направо гениален ход! Да, ама... Шумът става прекалено силен, участниците в постановчицата започват да се оплитат в разсъждения и версии, работни групи, специален закон и пр. И както обикновено се случва с Неговите гениални по размах и мащаби планове - пук! \nРешението е ясно. Правосъдният министър Цецка Цачева си измива ръцете и пробва да забърше \"точката\" на Началника - изпълнителната власт не може да предприема каквито и да било действия по въпроса с \"царските\" имоти. Гениалният ход на регионалния министър се оказва негов собствен гаф на квадрат. \nДали Николай Нанков би могъл сам да сътвори плана? Не подценяваме уменията му за стратегическо мислене, но тез неща са отредени другиму по право. Момчето бе употребено и опра пешкира. Така, както се случва с гениалните Му планове. Борисов и Цачева са бели, жертвата е Нанков. Той предава интересите на държавата, той започна процедурата за сделката с молбите за спиране на производството. Пак той се мотае и не може да вкара държавата във владение на резиденциите \"Ситняково\" и \"Саръгьол\", макар че делата за тях отдавна са спечелени. Видите ли, не го бил направил, щото едни 47 хил. лв. (муха ухапала и държавата!) още не са платени на Сакскобургготски. И не е заради мораториума, както твърдеше преди дни в свое оправдание Нанков. Сакскобургготски е виновен - не е посочил сметки, по които държавата да преведе инвестираните от фамилията средства за подобрения. \nВсичко това са големи смешки. \nСъс страшна сила виси въпросът кой формира политиката на държавата по т.нар. царски имоти. Че не е Нанков, е повече от ясно. Нищо, че властта си изми ръцете с него. По-лесен е отговорът на въпроса кой измисли гениалния план след писъмцето на Сакскобургготски да се сключи сделка с него, така че да се извлекат дивиденти за рейтинга, имиджа и връзките на Борисов. Отговорът на този въпрос е отговор и на въпроса кой все има нужда от патерица във властването си. \nРаботата е повече от ясна. Как мислите - дали властта наистина се отказа от \"гениалния\" план? От този вариант - да. Но прехвърли топката на народните избраници от мнозинството. Те дали вземат решения по съвест и в интерес на народа, както са се клели? Или правят какво им кажат? Как разсъждава по темата бившият конституционен съдия Георги Марков, понастоящем депутат от ГЕРБ? Той смята, че имотите са си на царя. Сигурно и заради това колегите му вече били натоварени със задачата да предложат специален закон. Идеята им е дошла от обществените потребности и от въздуха? Дрън-дрън. \nАко искат депутатите, да пишат закон, рече правосъдният министър Цецка Цачева. Ни лук яла, ни лук мирисала. Искат-не искат... ВМРО дали и с какво ще преглътне, че остава извън тази сделка? Ще натисне ли с \"гениалния\" план Борисов копчето за преформатиране на коалицията? В интерес на България, разбира се.     \n", "date": "2017.12.05", "title": "Генералски кроежи от царски ламтежи"}
{"url": "http://duma.bg/node/156977", "text": "В един от воаяжите на неповторимия международен деятел Бойко Борисов до Лондон, се намери един нахалник /\"социалистически провокатор\"/, да го запита - какво вижда в огледалото като стане рано сутрин. Той тогава още не беше надниквал в огледалото и му се стори, че светът започва да става много завистлив. Сетих се за това \"неуважително\" отношение към този хубав човек Бойко, след като го чувам за втори път през тази седмица да повтаря думичката \"завист\" - веднъж на така наречения Конгрес на неговите фенове и втори път в Саудитска Арабия. Това ме хвърли в размисъл и си зададох неприятния въпрос: Абе, аджеба, кой ще да е този мръсен завистник и за какво чак пък толкова може да се завижда на това слънце над Родината? \nНай-напред подозренията ми паднаха върху неговите домакини от Саудитска Арабия. Да не би при това \"историческо посещение\" и \"неповторимо посрещане\" да са му изиграли някакъв арабски номер или с намек да са показали завист за неговия международен \"авторитет\". Не може да бъде! То се видя какво доверие му имат, щом го пуснаха във вихъра на танца със сабя в ръка. Някои вече завиждат, че се е договорил да храним кравите на саудитите?! Ами ще ги храним, щом нашите крави ги изядоха комунистите и Орешарски. Мюсюлмани, мюсюлмани, ама и те уважават онези, дето папите ги галят по главата.  Отхвърлих категорично тази версия! Сигурно завистта идва от Иран, дето имаха нахалството на отклонят устремния му полет, помислих си аз. То бива, бива напъни да се прави на аятолах в България, ама в последно време малко прекалява. Разшири границите на мечтите си към Западните Балкани, към Европа, че хвърля взор и към света. Отхвърлих и този вариант, защото ако персите започнат да обръщат внимание на всеки кандидат-аятолах трябва да изоставят всичко и да се занимават само с такива като Бойко с каквито е пълен светът! \nНай-вероятно завистта идва от пределите на Родината, защото върху тази малка територия сме се събрали много все едни мръсни, прости завистници дето не стават за \"чеп за зеле\", че даже Бойко и Вежди са се замислили с какво да се запушват каците в това туршиено време. Прости, прости, ама завистници! И на какво отгоре се развихря тази национална особеност на българина да завижда до посиняване!? Имам едно подозрение, че всичко идва от \"лошото качество на мат`риала\", струпал се върху главата на такъв кадърен премиер като нашия. Но какво да се прави? Не всеки може да избира кого да управлява. Каквото дал \"Началника\", това е. \nЕй, страшно нещо е завистта! Втурнали са се да клатят стола Му, а оттам и стабилността на държавата, точно в навечерието на председателството на Европейския съюз, за да ни излагат пред света. Вярно е, че светът отдавна е разбрал що за \"чепове\" сме, но все пак трябва малко благоприличие.  \nКакво й е лошото на стабилната държава?       Хората доволни ли са от управлението? Доволни са! Я колко пъти го избират лично Бойко да ни ръководи към светли бъднини. Щом го избират, да си траят. Пенсиите ли не им стигат? Стигат им! Какво толкова са се размечтали за големи пенсии тези \"алчни старци\", изпълзели на есенен припек? Образованието ли им е нефелно? Фелно е! Що народ се втурва на Запад да разнася славата на образователната ни система?! Как заплатите им да не са европейски, щом сме членове на Европейския съюз? Стигат им толкова!  \nАма че имало корупция, какво от това? Навсякъде по света я има, но никъде не я борят така пехливански и \"успешно\" както по нашите древни земи. А има ли държава, която да се управлява от цвета и елита на корумпираните? Няма! Е точно в това отношение сме направо уникални. Никой не може да ни се опре. Това обаче не пречи тук да се вихри \"демокрацията\". Здравеопазването ли не е в ред? Как да не е в ред, когато се хвърлят толкова средства, за да ни пазят по-далече от здравето?! Щом нацията се стопява с десетки хиляди годишно, значи всичко в здравеопазването е под контрол! \nЗа каква завист се тревожи тогава Бат Бойко? Кой е този щуравият, гдето ще се юрне да му завижда за такава държава, за такова управление и за такъв некачествен, неблагодарен матреал? \nИмам обаче едно подозрение, че мръсните завистници са  онези от неблагодарната опозиция  Хеле пък, като я туриха начело да ги насъсква тази завистница Корнелия Нинова. Завижда, завижда, завижда, спиране няма! От злоба и завист взеха чак паветата да къртят по булевардите на София. Той с кметицата слагат неуморно паветата през деня. Те ги ровят най-нахално като къртици през нощта. Не се излиза на глава със злобни хора и това е. \nЕто на да вземем конгреса на любимата Бойкова партия. Пак завист! Не може да става никакво сравнение с Конгреса на социалистите! Докато там се драпаха за какво ли не, ясно стана, че няма единодушие. Вижте как се гласуваше при Бат Бойко - само един кандидат и пълно единодушие. Докато Корнелия висеше на косъм с лидерството си, бат   Бойко е избран със 100% от                присъстващите.  \nТова се казва любим и желан ръководител! Докато социалистите се занимаваха цял ден с такива глупости като проектобюджет и перспективи, Бат Бойко с двадесет минути лакардии и наливане от пусто в празно задоволи и най-претенциозните, зажаднели за тодорживковщини делегати.  Ами атмосферата в залата?  Бурни нестихващи аплодисменти, преминаващи в овации и ставане на крака, при всяка изречена от Вожда недомислица. Как при това положение да не злобее тази завистница Корнелия?! Обичат го без грам съмнение неговите съпартийци, закърмени с такава любов още от незабравимите им комунистически си години! \nСлед всичко, казано дотук, имам усещането, че когато на Бойко Борисов му се привиждат на всяка крачка завистници, той е забравил да се погледне рано-рано сутринта в огледалото и да се огледа наоколо, а от приближените му ласкатели никой не смее да му каже, че \"царят е гол\". Хем онзи нахалник от Лондон го попита съвсем добронамерено и неслучайно какво вижда в огледалото, но на Бойко още тогава му се стори доста завистливо! \n    \n", "date": "2017.12.05", "title": "Завист  "}
{"url": "http://duma.bg/node/156978", "text": "Да, време беше - след всенародната радост за купата на Гришо да сменим регистъра и да се отдадем на най-дълбока печал. Причината: в далечна Саудитска Арабия преводачката на премиера със саудитския крал беше си покрила главата с шал. \"Тотална грешка и дивотия\"; \"Как ще се съобразяваме с тези... хора, а те с нас съобразяват ли се!\"; \"Дупедавщина и лош PR\". Това са възможно най-приемливите за публикуване примери от бурната реакция в социалната мрежа фейсбук по повод престъпното съобразяване на Мая Ценова с някакви си там порядки на мръсните араби. \nЦенова отговори на упреците, като между другото припомни, че появата й със забрадка при освобождаването на българските сестри от либийския зандан не предизвика подобна буря от негодувание. Били сме по-толерантни преди 10 години ли, тогава не е било дупедавщина, а сега вече е. Макар че като си тръгнал на просия в Рияд не е по-малко необходимо да се съобразяваш с местните порядки, отколкото навремето в Триполи. \nКато основен довод против забрадката на Мая се сочи, че в делегацията имало и други жени, включително външната министърка Захариева, която развяваше буйна грива. Да ме извинява авторът на коментара за \"дупедавщината и лошия PR\", но ако във Външно министерство имаше сериозни професионалисти в Дирекция \"Държавен протокол\", (едно от задълженията на която е \"да създава благоприятна атмосфера за плодотворна работа на официални делегации\"), те щяха да посъветват министър Захариева и \"другите жени\" да си метнат нещо на главите. Лошият пиар е, че с гологлавието си те нарушават възприетите в страната домакин обществени отношения, както е преводът на Public Relations, пиар по нашему. \nНа възмутената българска общественост може да се припомни, че държавната секретарка на САЩ Мадлийн Олбрайт навремето допусна \"срама\" да се пребради при срещата си с тогавашния крал на Саудитска Арабия. Ех, сега Мелания Тръмп, и тя развя грива в Рияд, но пребради черната шамия при неотдавнашно посещение при папа Франциск. Както правят, впрочем, всички дами, приемани на аудиенция във Ватикана. Защото така го изисква протоколът. \nНо да оставим Рияд и Ватикана, да се приземим у нас. Има ли в църквите ни изискване в храма да не се влиза с неподходящо облекло - миниполи, дълбоки деколтета, мъжете по къси панталони? Има, друг е въпросът, дали поради хипертрофираното ни напоследък свободомислие, спазват ли се тези изисквания. Между другото и съгласно православния канон жените би трябвало да влизат в храма с покрита глава, така както пребрадени ходеха на църква нашите баби и дори майки. Но да не издребняваме: с канона ли, с приличието ли ще се съобразява мутренският ни хайлайф, който иначе не открива офис без водосвет и си троши пръстите от кръстене и кръста от кланяне. Но с това свършва и набожността им, а че имало някакви 10 Божи заповеди, сред които \"не убивай\", \"не кради\", \"не лъжесвидетелствай\", \"не пожелавай имота на ближния си\", да не са луди да ги спазват, бизнесът им на какво да се крепи тогава! Защото всички не са така благочестиви като също усърдно кръстещият се наш премиер, който стриктно спазва божията заповед \"Не изговаряй напразно името Божие\". Поради което скромно го нарича \"НАЧАЛНИКА\", сочейки многозначително към небето. \nПоотклонихме се... Положително е, че все пак не са малко коментарите в социалната мрежа, които одобряват постъпката на Мая Ценова, отговаряща на нейната изключителна подготовка като арабистка и етнографка и съобразяването й с изискванията на протокола. .   \n    \n", "date": "2017.12.05", "title": "По дирите на една забрадка"}
{"url": "http://duma.bg/node/156979", "text": "\nВ последните дни в интернет пак се развихриха споровете за историята, за т.нар. Луковмарш, а по-общо - за комунизма и фашизма. \nКонстантин Мишев отбеляза, че това били някакви латентни неокомунисти и неонацисти, но аз отбелязах, че в повечето случаи става дума за измислени \"антикомунисти\". Слагам кавичките нарочно, защото да си антикомунист 28 години след края на комунизма в България показва само едно - че на някои хора комунизмът им е по-скоро в главата. \nБеше лесно да се разбият с чукове символите на комунизма от стените на сградите, но се оказа много по-трудно да се махнат сърповете и чуковете от мислите на нашенеца.  \n\"Антикомунизмът\" на днешните байганьовци не е равен на антикомунизма на хората, нежелаещи да влязат в ТКЗС-то, например. Онзи е автентичен, свързан с нещо реално - отнемане на частна собственост, на нивите и добитъка; днешният е измислен, свързан с нещо несъществуващо, а може би и свързано с гузната им съвест, че по времето на комунизма тези новоизлюпени \"демократи\" са мълчали? \n\"Антикомунистите\" отказват да признаят цялата истина за историята на България. За тях антифашистката съпротива е измислена, защото - по техните думи - \"в България не е имало фашизъм\". За \"антикомунистите\" убитите в концлагера Треблинка 11 343 наши сънародници, не са на сметката на цар Борис III. За тях няма значение, че той и неговото правителство са тези, които приемат законите, направили депортацията им възможна; той и неговото правителство са я осъществили; той и неговото правителство са платили на нацистите за \"услугата\"... За \"антикомунистите\" влизането на България в Тристранния пакт не е предателство на националните интереси, а \"мъдър ход\" на царя. \nЗа тях обявяването на война на САЩ и Великобритания не е признание за истинско верноподаническо членство в хитлеристката коалиция (колцина знаят, че договорът за присъединяване към Тристранния пакт НЕ изисква от България да обявява война!?), а... всъщност не знам как го обясняват, сигурно с времето. \nЗа \"антикомунистите\" възгласите на хора като легионера и народен представител Дянко Марков, че депортираните евреи (не забравяйте - те са наши сънародници!!!) били \"враждебно население\", не са признак на антисемитизъм, а напротив - на любов към тях... \nЗа \"антикомунистите\" убийствата в България започват на 9 септември 1944 г., а не далече преди това. И т.н. \nДокато има хора, отказващи да признаят истината за антидемократичния, пронацистки и профашистки характер на управлението на цар Борис III, особено след 19 май 1934 г., няма да има нито национално помирение, нито тържество на историческата истина. Ще има лъжи и омотаване в лъжите им. \nПетолъчката може вече да не е на върха на сградата на ЦК на БКП, но няма хеликоптер, който може да я вдигне от бетонните глави на днешните \"антикомунисти\", които дори не могат да осъзнаят, че опитите им да отричат истината за антидемократичния характер на управлението на цар Борис III са обречени на провал, защото от историческата истина може да се опитваш да избягаш, но не може да се скриеш. \nПетолъчката като символ на лъжата и отричането на историческата истина е зазидана в главите на \"антикомунистите\".   \n", "date": "2017.12.05", "title": " Петолъчка, зазидана в главите на \"антикомунистите\"  "}
{"url": "http://duma.bg/node/156980", "text": "Доживяхме човекът, по чийто пъклен план бяха откраднати за 2 години около 2 млрд. лв. от здравните осигуровки на българите, събирани 10 години, днес да посочва грешките на същото това здравеопазване. Всеки се досеща за кого става дума - Симеон Дянков. Днес той твърди, че според него \"мораториумът върху лекарствата е грешка. И то по-скоро не е грешка, а показва, че по-общата политика в здравеопазването продължава да липсва\". \nТака е, г-н Дянков, политика липсва. Тя липсваше и по ваше време - здравните министри се сменяха по-често от чорапите на премиера. С изключение на една - пестене на пари до безпаметност и черпене на средства от... резервите. Пример ли? През 2010 г. от 10 на 5% бе намален наричаният тогава малък резерв на касата. След това бе унищожен т.нар. голям резерв: в края на 2010 г. за първи път в официален документ се потвърди трансферът (тогава управляващите от ГЕРБ така нарекоха кражбата!) към централния бюджет в размер на 1 400 000 000 лв.  \nза зануляване наличността по банковите бюджетни и депозитни сметки на НЗОК Следващата година още 340 млн. лв. от НЗОК бяха трансферирани към МЗ (ситуацията може да се оприличи с крава суче от теле). Т.г. резервът на касата от 10 бе намален на 5% и за догодина като резерв остават 87 млн. лв. И това е резерв на обществен фонд! И този резерв най-вероятно е оставен по идея на ученика на Данков - Владислав Горанов. Май му е било малко лекари да го замерват с пластмасови бутилки! Той затова и от септември 2010 г. много-много не смее да се явява сред лекари. Да припомним, че Горанов бе отишъл на събор на лекарите, за да им прочете писмо от шефа си Дянков, от което стана ясно, че държавата ще отпусне 65 млн. вместо исканите 200 млн. лв. Реакцията бе \"Вън от България!\", \"Кой го е канил този човек?\" \nУви! От края на 2009 г. кой знае какво не се промени в здравеопазването. А! Да не забравим тъжната история на  злощастния проект \"СПРИ и се прегледай!\" чието начало бе подписано от покойния здравен министър д-р Евгений Желев седмици преди края на мандата му. За близо 20 млн. лв. от еврофондовете. Трябваше да бъдат прегледани за рак на маточната шийка 250 000 жени от 25 до 60 г., 50 хил. от 50 до 69 г. - за рак на млечната жлеза, и 100 хил. мъже и жени над 50 г. - за рак на дебелото и правото черво. През всичките години на първия си мандат ГЕРБ така и не се справиха с проекта. Още в първите седмици на мандата на кабинета \"Орешарски\" здравните власти се заеха с изпълнението му, тъй като срокът бе до края на 2013 г. Е, ако някой не се е справил с нещо 4 години, как друг да се справи със забърканата каша за 4 месеца? \nНа тази история е на път да заприлича и сегашната с  \nевропарите за Спешната помощ За тях се говори още на 24 октомври 2012 г. на заседание на кабинета. Проектна готовност, разбира се, няма. Такава се прави в кабинета \"Орешарски\", иначе страната ни губи парите. Самите пари, вместо през 2014-а идват в края на 2015 г., за радост на Петър Москов. Уж всичко е наред, но миналата седмица от думите на новия здравен министър Кирил Ананиев става ясно, че проектът за Спешна помощ бил аха на ръба, а чаканите с години 163,5 млн. лв. са на път да бъдат загубени. Защо ли няма изненадани? Но факт е, че най-новите български линейки, дадени от държавата, са от средата на 2009 г. \nРеформи в здравеопазването няма повече от 15 години. Това всички го знаят, просто напомняме и на г-н Дянков. По негово време \"реформите\" в сектора се свеждаха до плоски трикове от рода на \"делегирани бюджети\", \"нива на компетентност\" и пр., които заедно с изкуствено завишените изисквания към лечебните заведения по отношение на кадровото и технологичното им състояние целяха да задушат малките общински болници. Същите, които потребяват не повече от 17, максимум 20% от парите на касата, но осигуряват медицинска помощ на 2 млн. души, а това е близо 1/3 от населението на страната. И още едно опресняване на паметта на г-н Дянков: по негово време и не без неговото участие ГЕРБ затриха 19 малки болници и оставиха без достъп до своевременна медицинска помощ десетки хиляди българи. Иначе точно по време на кабинета \"Борисов 1\" министър прерязваше лентата на частна болница!  \nЗатова днес  \nняма изненада че болницата в Белоградчик е с 800 хил. лв. дългове, като 500 хил. са към доставчици, а 300 хил. са за персонала - от август 2016 г. хората не са получавали пълна заплата, а само аванси. Болницата е пред затваряне. Лекарите я напускат, в АГ-то например работят само 3 акушерки. И най-важното: болницата обслужва 3 общини! Ако спре работа, мнозина трябва да търсят медицинска помощ на повече от 60 км. \nМалките болници оцеляват само благодарение на помощта на общините. Болницата в Мездра се нуждае от 150 хил. лв. Общината има възможност да я подпомогне с 80 хил. лв. под формата на безлихвен кредит. Своеобразно спасение болниците виждат в сливането - болницата в Сандански \"Св. Врач\" и в Петрич \"Рокфелер\", пловдивските Първа градска и Втора градска - \"Св. Мина\" и \"Св. Пантелеймон\", болницата в Нови пазар с Шуменската...  \nНима всичко това може да се брои за политика в здравеопазването? \nПолитика в здравеопазването от XXI в. ли е да бъдат спирани лекарства - най-новите постижения на медицинската наука и фармаиндустрията, благодарение на които животът на болните в цивилизованите страни се спасява и продължава? Но пък кой е казал, че държава, управлявана от ГЕРБ, е цивилизована?  \nФинансовите мозъци на ГЕРБ превърнаха НЗОК и МЗ в отдели на МФ. Ненапразно предложението за мораториума върху новите лекарства дойде от бившия зам. финансов министър и настоящ уж здравен. За да се отърве властта от вдигналата се пушилка около този безпрецедентен случай, на бърза ръка спретна акцийка на ГДБОП. Повече пиар, повече показност и - готово. \nВниманието на обществото е приспано На всичкото отгоре последната фигурка на мозайката е попълнена с образа на \"злия сириец\". Защо човекът да е зъл, след като законите в България са му позволили да върши това, което е вършел? Защо тази си дейност той не е извършвал в друга европейска държава, а именно в България? Защо ГЕРБ дадоха на Конституционния съд промяната на закона, предложена преди 4 години от депутатите от БСП и ДПС? Защо президентът Росен Плевнелиев наложи вето на закона? И защо след това - близо 4 години, от ГЕРБ така и не намериха начин да ограничат паралелния износ? То не бяха съвместни акции с НАП и с митниците, не бяха чудеса, а в това време \"злият сириец\" си е въртял бизнеса спокойно, а болните българи са чакали лекарствата си. \nИначе безпардонният Владислав Горанов най-нагло твърди, че се краде в здравеопазването. Но обвинението му ще продължава да се брои за клевета, докато не го докаже. Дали ще го докаже? Едва ли.   \nТака че, г-н  Дянков, докато последователите и властващите от ГЕРБ си измиват ръцете със \"зли сирийци\" и лоша система, вместо да си вършат работата, здравеопазването у нас няма шанс да стане по-дружелюбно към българите. Те пък ще се възползват от правото си да се лекуват в чужбина и така касата ще похарчи два или може би три пъти повече пари от спестените мизерни 25-30 млн. лв. от въвеждането на нови лекарства. \nОт догодина всички събрани пари за здраве ще се харчат само за здравеопазване, увери Бойко Борисов през октомври 2010 г. (на снимката здравният министър д-р Стефан Константинов, финансовият Симеон Дянков, Бойко Борисов и председателят на БЛС д-р Цветан Райчинов) снимка \"24 часа\" \nНа 3 октомври т.г. лекари и медицински сестри от Врачанската болница протестираха заради опасността от закриване на здравното заведение, което обслужва пациенти не само от Врачанска област, но и от целия Северозапад и забавените заплати на лекари и медицински сестри снимка ДАРИКНЮЗ   \n", "date": "2017.12.05", "title": "Здравеопазване под ръба "}
{"url": "http://duma.bg/node/156981", "text": "Наддаването за заплати не спира. Примерно за минималната вече минаха няколко търга: първи път - правителството каза 510 лв. догодина, втори път - синдикатите искат от 700 до 1000 лв., трети път - едно движение рече 700 лева и т.н. И от толкоз много ури гури, дето е рекъл един литературовед, се родиха... чукундури. Тоест, едно нищо. \nЗаплатите у нас са като пиле със зеле, за видинско - без пиле, рекоха вчера от КНСБ. И друго казаха, че заплатите растат, но растат заради дефицит на работна ръка. 600 000 са ниско платените работещи, като 400 000 от тях са на минимална заплата. Средната ни заплата е близо четири пъти по-ниска от средната в Европейския съюз, а доходите ни са 2 пъти по-ниски от нивата, на които трябва да са при нашата производителност на труда. Апропо, \"средната годишна работна заплата се изчислява, като парите за заплати от началото на годината делят на средния за годината брой на работещите\", уточнява икономическата наука. Това - за информация как на едни места пиле има, на други то отлита безвъзвратно.   \nСредната заплата у нас е 1037 лв. Диференциацията на работните заплати по области обаче продължава да задълбочава социалните неравенства. Във всички области на страната, с изключение на София, средната заплата е по-ниска от тази за страната. Все по-силно се разтваря ножицата между столицата и най-бедните области. Възнагражденията във Видин (668 лв.) са над два пъти по-ниски от тези в София (1405 лв.). По-големият брой работещи в София, при това на чувствително по-висока заплата, са причината за нарастването на размера на средната заплата за страната. За страната без София средната заплата е 862 лв. Проблемите идват и от недостатъчно добре развитата бизнес среда, както и от ниските инвестиции на работодателите. \nЗа 10 години членство в ЕС България продължава да е с най-ниското средно месечно възнаграждение, макар че тази сума показва и друго - че България има едно от най-високите нива на доходно неравенство, което допълнително вгорчава манджата.     Хайде да обясним някъде извън България, че учените - всичките до най-квалифицирания професор, взимат много под средната заплата за страната и два пъти под средната за София?! С най-ниското възнаграждение във Видинско пък хората постят нон стоп. И на този фон големите работодатели искат минималната заплата да е не по-висока от 42-43 на сто от средната. В хотелиерството и ресторантьорството 38% от служителите са на минимална заплата, като два пъти повече служители в сектора са наети на минимална заплата в сравнение с миналата година. В строителството 25% са с минимален доход. \nИзводът - трусовете няма да спрат, бедността се задълбочава. Да сме бедни, колко да сме бедни, рече Той, след като се разходи по \"Витошка\". \n    \n", "date": "2017.12.05", "title": "Колко да сме бедни"}
{"url": "http://duma.bg/node/156982", "text": "През последните месец-два управляващата партия ГЕРБ целенасочено е обърнала своя поглед към миналото на страната, където дири причините за неуспешната политика на трите правителства на Бойко Борисов. Гербаджиите и лично министър-председателят им се занимава с това отдавна и доста хора привикнаха да се оправдава всеки ден с предишните правителства, но в последно време тази тема доби особено истерични нотки. Всъщност това не е изненадващо, защото избирателите трябва да бъдат с нещо разсейвани от практически ежеседмичните скандали, позорящи ГЕРБ или техните партньори във властта. \nС какво ни занимават ГЕРБ и придворните им медии през последните седмици, за да не се задават въпроси за скандала с НДК, скандала с оградата по границата, имитацията на външна политика, скандалите вътре в ГЕРБ? С архивни теми. Приватизация, досиета, а Цветан Цветанов, напълно безподобен, обяви, че БСП може да връща времето назад и така излизало, че ГЕРБ току-що са дошли на власт, т.е. могат за започнат да се оправдават с тежкото наследство на Станишев и през 2017 г.   \nСтава дума да елементарен популизъм, от най-див безпардонен ганьовски тип. ГЕРБ, като повдигат темата за приватизацията, целят две неща - да отклонят вниманието от себе си и да вменят вина на всички предишни управления за това, че изобщо са провели приватизацията. Перфидна история. ГЕРБ, които се опират в управлението си на резултатите от приватизация, заемат поза и започват да я громят с ясното съзнание, че не желаят и няма да променят нищо, но пък ще хвърлят го..на по вентилатора, за да изпръскат другите, а те да са в бяло.  \nЗащо сега се сетиха за приватизацията? Защото са решили, че по този начин може да уязвят лидера на опозицията. Само и единствено поради това. Възстановяването на справедливостта не ги вълнува, защото, както каза техният министър на финансите Владислав Горанов, тя \"е класово понятие и е недостижима\". Корнелия Нинова, заради която е цялата бурлеска, вече обяви, че сделката за \"Техноимпекс\", заради която е целият шум, е три пъти проверявана от прокуратурата и в нея не е открито нищо нередно. Лидерът на БСП вече обеща, че ще отговори на новите нападки, но като гледаме кой ги отправя, вероятността за нови съдебни дела за клевета нараства. Фактът, че ГЕРБ са пуснали Антон Тодоров да действа срещу Нинова, вече показва, че цялата история е крайно съмнителна. Досега господинът направи много гръмки изказвания срещу различни персони, но крайният резултат е, че гербаджиите бяха принудени да го изкарат от парламента, за да не търпят още негативи от поведението му. \nВсъщност с опитите за разравяне на миналото, които не целят нищо освен вдигане на шум и отклоняване на вниманието, ГЕРБ се опитват да прикрият и липсата на политики. Най-важното за едни съвестни управляващи. Те нямат външна политика, защото си имат началници от Брюксел, Вашингтон и НАТО, те нямат икономическа политика - България е с най-ниския възстановителен ръст в Източна Европа, те нямат аграрна политика - министрите им признават, че шопската салата е без български зеленчуци. Те нямат образователна политика и много им личи, нямат и демографска политика, защото при тях спря започналото повишаване на раждаемостта.  \nГЕРБ могат колкото си искат да ровят стари истории като кокошки на бунище и да разхвърлят отпадъци около себе си, колкото си искат, може да изливат асфалт и бетон, но с това няма да променят факта, че изобщо нямат никаква позитивна идея за страната. Освен ако в главите им раздаването на суджук и кашкавал не минава за такава.      \n", "date": "2017.12.05", "title": " Управление на архивите"}
{"url": "http://duma.bg/node/157005", "text": "Отбивка от Северната тангента (една от гордостите Негови) свършва в нищото. Пардон, не в нищото. В езеро.  \nАсфалт като джам, маркировка, знак къде да завиеш за Кубратово, опънати като конци мантинели. Какво да искаш повече? Ами, смисъл няма, но кой ли от властта Негова се вълнува от такива дреболии... Парите нали са усвоени, лентата - срязана, фукнята по телевизиите - факт. Голяма работа, че цяла година хора от софийски квартали недоволстват, че всъщност са откъснати от града заради прословутата Му тангента, нищо, че общината на Фандъкова води на книга несъществуващи улици, нищо, че магистралата се отводнява в локви. Сега пък някаква блейка взела, че завила към Кубратово и се нахендрила в гьол. Тя не знае ли, че има \"забавяне в отчуждителните процедури\", че по тази обективна причина винаги невинната леля Данче не е насмогнала да изгради овреме пътя докрай и по същата обективна причина той просто е засипан? Тя не знае ли, че вали - и дъжд, и сняг, и по тази също обективна причина пред насипа се събира много вода? А ако си мисли, че когато един път е затворен, за това трябва да има ясни знаци и той да не е достъпен, да си го мисли, докато кисне в езерото. \nТова е то управлението Му, строежите Му, смисълът Му. Киснете в гьола Му. Хак да ви е.     \n", "date": "2017.12.05", "title": " Да киснеш в гьола Му"}
{"url": "http://duma.bg/node/157006", "text": "Правителствата на Германия и Франция настояват Иран да се откаже от развитието на ракетната си програма и изискват Техеран да ограничи хегемонистичните си стремежи в региона. \nТова заяви външният министър на Франция Жан-Ив льо Дриан на съвместна пресконференция с германския си колега Зигмар Габриел. \n„Оставаме свързани със Съвместния всеобщ план за действие, който гарантира, че ядрената програма на Иран няма да влезе във военното русло“, заяви Льо Дриан. „Нашите възгледи също са близки по това, че е необходимо Иран да се откаже от своята програма за балистични ракети и да се откаже от хегемонистичните си стремежи в региона“. \nПрез юли 2015 г. петте страни, постоянни членки на Съвета за сигурност на ООН, плюс Германия подписаха с Иран т. нар. ядрена сделка. Тя предвижда отмяна на санкциите срещу Техеран, въведени по-рано от Съвета за сигурност на ООН, ЕС и САЩ. В замяна Техеран се задължаваше да ограничи ядрената си дейност, поставяйки я под международен контрол. Сделката влезе в действие през януари 2016 г. \nВ края на ноември МВнР на Франция осъди иранската ракетна програма, която „не съответства на резолюциите на Съвета за сигурност на ООН и дестабилизира обстановката в региона“.     \n", "date": "2017.12.05", "title": "Берлин и Париж са за замразяване на иранската ракетна програма"}
{"url": "http://duma.bg/node/157007", "text": "САЩ и Южна Корея започнаха в понеделник най-големите за цялата история на военния си съюз двустранни учения на ВВС под кодовото име Vigilant Ace 18. \nВ ученията за първи път участват едновременно шест изтребителя F-22 Raptor, още толкова изтребители-бомбардировачи от пето поколение с понижена откриваемост F-35A и два стратегически бомбардировача B-1B Lancer. Общо над 230 самолета на ВВС на САЩ и на Южна Корея ще се включат в маневрите. \nМинистерството на отбраната подчертава, че Vigilant Ace 18 са насочени към отработка на боевото взаимодействие на двете страни във всякакво метеорологично време, денем и нощем. \nПо време на учението съюзниците ще отработят различни сценарии, включително удари с висока точност по учебни цели, копие севернокорейски обекти, свързани с ядреноракетната програма на КНДР, както и по макети на мобилни ракетни установки.      \n", "date": "2017.12.05", "title": "САЩ и Южна Корея започнаха мащабни учения"}
{"url": "http://duma.bg/node/157008", "text": "Ръководството на Германската социалдемократическа партия (ГСДП) одобри на вчерашното си заседание предложението на партийния лидер Мартин Шулц да започнат преговори за сформиране на правителство с десния блок ХДС/ХСС, ръководен от действащата канцлерка Ангела Меркел. \nТова съобщи агенция ДПА, позовавайки се на партийни източници. \nВ документа се подчертава готовността за консултации, които според СДПГ не е задължително да доведат до сформиране на коалиционно правителство. \nПриетото сега решение трябва да бъде одобрено на партиен конгрес на 7-9 декември. Освен това тази седмица партийните членове трябва да изберат председател на СДПГ. Единственият кандидат за поста е сегашният лидер Мартин Шулц.     \n", "date": "2017.12.05", "title": " Ръководството на германските социалдемократи одобри преговорите с консерваторите на Меркел"}
{"url": "http://duma.bg/node/157009", "text": "Администрацията на президента на САЩ Доналд Тръмп завършва работа над новата стратегия за националната сигурност на Съединените щати. Очаква се, че документът ще бъде обнародван през следващите седмици, съобщи \"Уолстрийт джърнъл\", позовавайки се на свои източници в Белия дом. \nИзданието отбелязва, че новата стратегия ще отразява това, което администрацията на Тръмп нарича твърд подход към решаването на глобалните проблеми, засягащи сигурността на Съединените щати. \nВ частност стратегията ще отразява такива елементи като заплахата от Северна Корея, борбата срещу международния тероризъм, нарастващото влияние на Китай в Азия, както и на \"руската агресия и пропагандни усилия към Запада\". \n\"Уолстрийт джърнъл\" отбелязва, че работата над новата стратегия продължава от март т. г., когато в администрацията идва съветникът на президента по националната сигурност Хърбърт Макмастър. Миналата седмица стратегията била обсъдена от съветници на Тръмп, занимаващи се с въпросите на националната сигурност. \nКакто заяви Макмастър, новата стратегия ще се базира на четири пункта: защитата на американските граждани и територията на страната, процъфтяване на страната чрез развитие, търговия и разширяване на производството, \"поддържане на мира чрез използване на сила\" за противопоставяне на Китай, Русия, Северна Корея и Иран, а също така борбата с тероризма в Близкия изток. \nВ интервю за изданието той съобщи, че в стратегията сред всичко останало ще бъдат определени условията, при които САЩ ще са готови за участие в глобални алианси. Те се състоят във факта, че другите държави в тези съюзи трябва да правят повече за взаимноизгодното сътрудничество, отколкото в момента. \n\"Съюз, в който членовете споделят голяма част от отговорността, е очевидно по-силен от тези, които виждаме\", каза помощникът на държавния глава.  \nВ интервюто Макмастър за пореден път говори за ситуацията с КНДР. По думите му, администрацията на САЩ се опитва да намери баланс между провеждането на твърда политика по отношение на Китай и стремежа да се убеди Пекин да окаже натиск върху Пхенян, за да спре своята ракетно-ядрена програма. \n\"Времето ни свършва, ако искаме да избегнем вариантите с употреба на въоръжени сили, което може да доведе до война\", цитира \"Уолстрийт джърнъл\" думите на съветника на президента. \"Ние трябва да правим сега всичко, което можем, освен такъв вариант\", добавя Макмастър. \nТой също така подчертава, че администрацията е разработила стратегия по отношение на Русия. \"Ние трябва да се противопоставим на дестабилизиращото поведение на Русия. Наблюдаваме тревожна картина... и като цяло подкопаване на демокрацията на Запад\", цитира думите му РИА \"Новости\".     \n", "date": "2017.12.05", "title": "Белият дом готви нова стратегия за националната сигурност "}
{"url": "http://duma.bg/node/157010", "text": "Неизвестни блокираха украинска телевизия \nЦентралата на украинския ТВ канал NewsOne беше блокирана от неизвестни мъже във военни униформи и с качулки. Групата е заявила, че това се прави, защото не са съгласни с политиката на медията. Министърът на вътрешните работи Арсен Аваков и президентът Порошенко призоваха блокадата да бъде вдигната. \n Лошото време затвори летището на Москва \nПоради лошото време московското летище ДШереметиевоУ отмени 118 полета, други 48 са задържани в изчакване, съобщи ТАСС. \nОтменени или задържани са както международни полети, така и обслужващи връзките с редица руски градове. В частност са отменени полети на ДАерофлотУ, холандския авиопревозвач КLM, италианската Alitalia, френската Air France и американската авиокомпания Delta.  \n И Корсика иска автономия \nНационалистите от френския о. Корсика поискаха от правителството да започнат преговори за по-голяма автономия, след като спечелиха почти половината от гласовете на първия тур на местния вот в неделя. От правителството отказаха коментар, преди да се проведе и вторият тур на изборите. \nОтново без договорка за \"Брекзит\" \nВъпреки че и двете страни се похвалиха със значителен напредък, и след поредния рунд преговори за \"Брекзит\" договорка не бе постигната. Това означава, че процесът няма да може да бъде задействан на срещата на върха на 15 декември, каквито бяха първоначалните планове. \n Португалец избран за ръководител на Еврогрупата Португалският финансов министър Марио Сентено бе избран за нов ръководител на Еврогрупата. Това стана на заседание на Съвета на финансовите министри на общността. Той победи колегите си от Люксембург, Словакия и Латвия. Належащата задача на Еврогрупата е да предложи наложителните реформи на единния валутен блок. \n \n  \n    \n", "date": "2017.12.05", "title": "Кратки новини"}
{"url": "http://duma.bg/node/157011", "text": "Общо десет души са били задържани в рамките на разследването на убийството на малтийската журналистка Дафне Каруана Галиция, съобщи министър-председателят Джоузеф Мускат в туитър. \nПо-рано Мускат съобщи за осем задържани, всичките малтийци. \nПо информация на в. „Таймс ъв Малта” те са задържани по време на многочасова операция в няколко селища на острова. \nНякои от задържаните имат предишни криминални прояви. \nМалтийските разследващи са достигнали до задържаните лица благодарение на помощта на ФБР и Европол, посочва изданието. \nДафне Галиция загина на 16 октомври при експлозия на бомба, поставена в колата й. Властите квалифицираха случая като убийство. \nСпоред следствието смъртта на журналистката може да е свързана с разследванията й за контрабанда на гориво от Либия за Европа.   \n", "date": "2017.12.05", "title": " Задържаха 10 души за убийството на малтийската журналистка"}
{"url": "http://duma.bg/node/157012", "text": "Неуспелите кандидати за убежище могат да кандидатстват за финансова помощ в размер до 3000 евро, ако изберат да се върнат доброволно в страните си на произход. Това твърди германският вътрешен министър, потвърждавайки нова правителствена програма, съобщава Дойче пресе агентур. \nСемейства, които решат доброволно да се връщат у дома, могат да кандидатстват за стоки и услуги на стойност до 3000 евро, а физическите лица могат да получават стоки и услуги на стойност 1000 евро в родната им страна, съобщава министерството. Берлин добавя, че новите ползи са разширение на съществуваща програма за подкрепа, стартирана през февруари тази година. \nГерманското правителство се опитва да стимулира доброволното напускане на получили отказ за убежище кандидати, след като през 2015 и 2016 година в Германия пристигнаха близо 1 милион мигранти от страни като Сирия, Афганистан и Ирак. \n\"Ако сте решили в полза на доброволно напускане до края на февруари, можете да получите не само стартова помощ, но също така и помощ за жилищно настаняване за разходите през първата година във вашата страна на произход\", разяснява министърът на вътрешните работи Томас де Майзиер, цитиран и от вестник \"Билд\". \nПриетата през ноември миналата година от Бундестага програма е насочена към граждани на 11 държави без въоръжени конфликти, пристигнали във ФРГ. За целта Берлин задели около 150 млн. евро. Програмата е насочена само към граждани, пристигнали в Германия от държави като Тунис, Мароко, Нигерия, Косово, Сърбия и Албания. През 2016 година 55 000 души доброволно се върнаха по родните си места. Това е увеличение спрямо година по-рано, когато същото са направили около 35 000 души.   \n", "date": "2017.12.05", "title": "Германия гони мигранти с пари  "}
{"url": "http://duma.bg/node/157013", "text": "Бившият йеменски президент Али Абдула Салех е бил убит, след като проиранските шиитски бунтовници хути са взривили къщата му в столицата Сана. Това съобщиха медии на хутите и източници на саудитската телевизия \"Ал Арабия\". \nСилите на някогашния президент, управлявал 22 години обединен Йемен (а преди това  още 12 г. Северен Йемен) до 2012 г., бяха съюзници на подкрепяните от Иран хути, воюващи с ръководената от Саудитска Арабия коалиция и със сегашния президент Абд Рабу Мансур Хади. Преди броени дни обаче Салех опита да се откъсне от тях и да преговаря с опозицията, след като между него и хутите се породиха спорове как да управляват територията, която контролират. Телевизия \"Ал Джазира\" цитира базиран в Сана активист, според когото към понеделник след обяд хутите са отвоювали от силите на Салех по-голямата част от владяната от тях територия в столицата. \nСалех беше свален през 2012 г. на фона на масови протести, които започнаха още в началото на Арабската пролет година по-рано. \nМалко след първото съобщение от радиото на вътрешното министерство в Сана, контролирано от хутите, социалните мрежи в Йемен започнаха да разпространяват снимки на тялото на мъж, който прилича на Салех. На кадрите се вижда кък въоръжени войници разгръщат одеяло, викайки: \"хвала на Бога\" и \"хей Али Афаш\", едно от имената за Салех. \nТелевизионният канал \"Скай нюз Арабия\" пък съобщи, че синът на Салех е бил ранен и е взет в плен от движението на хутите \"Ансар Аллах\". \nГибелта на бившия президент също така потвърди чиновник от партията на Салех \"Общ народен конгрес\", съобщи РИА \"Новости\". \nМиналата седмица президентът на Йемен Абд Рабу Мансур Хади заповяда да се изпратят войски към столицата, където продължава конфликтът между бившите съюзници - бунтовниците хути и привържениците на Салех. Боевете започнаха в сряда около най-голямата в града джамия, носеща името на бившия президент, и бързо се прехвърлиха в други квартали на града. Към понеделник жертви на боевете бяха най-малко 245 души. Сблъсъците продължават с използване на танкове. \nВ събота партията на Салех призова йеменския народ да защити страната от бунтовниците хути.     \n", "date": "2017.12.05", "title": " Убиха бившия президент на Йемен "}
{"url": "http://duma.bg/node/156984", "text": "От \"Енерго-про\" предупреждават за фалшиви електронни фактури, разпространявани от името на компанията, съобщиха от енергоразпределителното дружество за Североизточна България. От компанията информираха, че са регистрирани фалшиви съобщения по електронна поща, които по външен вид наподобяват изпращаните до клиентите на компанията електронни фактури. Тези съобщения обаче нямали нищо общо с \"Енерго-про\". \nОт дружеството съветват клиентите си да се отнасят с повишено внимание към получаваните под формата на електронни фактури за електроенергия имейли, като обръщат специално внимание на адреса на изпращача. Електронните фактури, издавани от \"Енерго-про\", винаги се изпращат като прикачен файл в PDF формат, а имейлът на изпращача задължително е с разширение @energo-pro.bg. Ако клиент получи електронно съобщение, което не отговаря на тези условия, трябва да има предвид, че то не е изпратено от енергоразпределителното дружество и отварянето му крие риск от заразяване с компютърен вирус.     \n", "date": "2017.12.05", "title": "\"Енерго-про\" предупреди за фалшиви електронни фактури"}
{"url": "http://duma.bg/node/156985", "text": "Работната група от БАН, изготвила доклада за АЕЦ \"Белене\" по поръчка на Българския енергиен холдинг (БЕХ), ще изпрати писмо до държавната компания с искане да се разреши публикуването на резултатите от доклада. Това обяви вчера ръководителят на проекта проф. Александър Тасев. \"Надявам се, че в следващите няколко дни ще бъде разумно прието нашето искане и ще можем да качим на сайта на БАН нашите подробни резултати\", коментира той. \nПо-рано сайтът \"Биволъ\" обяви, че междинният доклад на БАН, изпратен до поръчителя БЕХ през септември, \"разиграва\" 90 различни сценария за проекта и нито един от тях не показва жизнеспособност на проекта. В междинния доклад по договора с БЕХ академията е дала единствено най-негативния вариант за изграждане на АЕЦ \"Белене\" с уговорката, че след това ще бъдат разработени всички други варианти. \nВ първия доклад на академията са били взети предвид възможно най-високите разходи и най-ниските цени на електроенергията, а при тези предпоставки централата не е жизнеспособна. Това е най-песимистичният вариант, обясни експертът. След 15 септември, когато беше предаден междинният доклад, учените са разгледали и другите варианти за изграждането на централата, включително и пренасяйки модела на АЕЦ \"Пакш\" 2 към АЕЦ \"Белене\". Крайният вариант на доклада беше представен през ноември. В него има анализирани 90 варианта за реализацията на централата.  \n\"В момента, в който се разреши публикуването на материалите, ще отпаднат много от въпросите. Ще ни бъде много по-лесно да отговорим на всичко това, което притеснява обществеността или което тя не разбира\", каза още той. \"Не казваме стройте АЕЦ \"Белене\", а казваме, че има възможност за това при постигане на определени параметри\", обясни Тасев.     \n", "date": "2017.12.05", "title": " БАН иска да се публикува докладът за \"Белене\""}
{"url": "http://duma.bg/node/156986", "text": "Две чуждестранни и една българска компания са отправили запитвания, само един от чуждите кандидати е купил и т. нар. информационен меморандум. Това съобщи Владимир Данаилов, шеф на Столичната общинска агенция за приватизация и инвестиции, при откриването на нов офис на СОАПИ на ул. \"Гурко\". Срокът за подаване на офертите на кандидатите да купят дела на Столичната община в Общинска банка изтече. \nСОАПИ провежда конкурс за продажбата на 3 880 388 броя безналични акции, собственост на Столична община, представляващи 67,646% от капитала на Общинска банка АД. В конкурса могат да участват стратегически и финансови инвеститори, чийто краен собственик не може да е регистриран в офшорна зона, както и да има просрочени публични вземания към държава и община. Стратегическите инвеститори трябва да бъдат български банки или такива от Европейското икономическо пространство с унифициран по скалата на S&P рейтинг мининум ВВ-. Минимален капитал от 20 млн. евро е необходим за финансовите инвеститори, които трябва да докажат и опит в управлението на фондове, финансови активи и акционерни участия. \nСтоличният общински съвет прие в края на юли доклад за приватизацията на акционерното участие на Столичната община в капитала на Общинска банка АД. Общинска банка държи 31,3% от пазарния дял в сектор \"Местно самоуправление\", а за последните 2 години капиталът й е нараснал с почти 8 млн. лева, като е стигнал 54 млн. лева. Акционери в Общинска банка са Столична община с 67,65%, общински фирми и търговски дружества - с 30,8%, и 16 други общини - с 1,55%.     \n", "date": "2017.12.05", "title": " Отварят офертите за Общинска банка"}
{"url": "http://duma.bg/node/156987", "text": "Няма да е много трудно България да влезе в т.нар. чакалня на еврозона, защото българският лев е обвързан с еврото. Това каза вчера зам.-председателят на Европейската комисия (ЕК) Валдис Домбровскис пред БНТ. Тази седмица се очаква той да представи дългоочаквания пакет от мерки за реформи в еврозоната. По думите му на този етап не може да се говори за конкретна дата за влизане на България в еврозоната. Той поясни, че от влизането в чакалнята до приемането на общата валута обикновено минават три години. \n\"Трябва да кажем, че икономическите и фискалните показатели на България са стабилни. По отношение на икономическия растеж ние очакваме той да бъде около 3,8 - 3,9% тази и следващата година. Очакваме от България и балансиран бюджет за следващата година. Така че ситуацията в България е стабилна\", каза еврокомисарят. \nСпоред Домбровскис страната ни може да очаква преди всичко техническа помощ от ЕК за приемането на общата валута. \"В някои случаи може да става дума и за финансово подпомагане. Искам да наблегна на това, че не става въпрос само за пари или поне, че парите не са на първо място, уточни той. \n    \n", "date": "2017.12.05", "title": " България била готова за чакалнята на еврозоната"}
{"url": "http://duma.bg/node/156988", "text": "За 14 години - в периода 2002-2016 г., България е изхарчила 2 млрд. лева за изграждане на електронното управление, което все още на работи напълно. Това показват данни на Българската стопанска камара (БСК). В анализа си експертите от камарата са обърнали внимание на електронното управление, сравнявайки България с един от първенците в Европа в тази област - Естония. България и Естония започват по едно и също време. \nОт публикуваните данни става ясно, че естонците са инвестирали едва еквивалента на 50 млн. лева, или около 25 млн. евро за своята система за електронно управление. 70 на сто от тези пари са за хардуер. Използвани са почти изцяло безплатни софтуерни програми с отворен код. Така към 2016 година Естония разполага с електронно правителство, обединяващо повече от 900 информационни системи и над 5 хил. електронни услуги, повечето от които комплексни. Българската администрация пък предлага 2,9 хил. услуги, от които 87% са първични, а 13% - комплексни. Само 19% от българските администрации пък предлагат електронни услуги. \nПрез 2001 г. е започнало изграждането на електронното правителство в Естония. 86% от гражданите имат електронна лична карта, 87,2% от населението използва интернет, а 96,3% от хората декларират своите доходи по електронен път. За сравнение, 34% от българите не използват компютър, спрямо 8% за Естония. 60% от българите ползват интернет и 19% са общували онлайн с администрацията през последните 12 месеца. \nУ нас 27% от регистрите се поддържат единствено на хартиен носител. Данните показват още, че към края на 2016 година броят на компютрите в държавната администрация в България е почти 130 хил., принтерите над 53 хил., а сървърите 5,6 хил. Спрямо 2010 година принтерите се увеличават с 40%, а сървърите - с 15%. Активните телефонни номера на държавната администрация са 458 хил. \nДържавната агенция \"Електронно управление\" пусна на 29 ноември тази година системата за електронно връчване. Вече всеки българин може да си направи пощенска кутия на държавен сървър и през нея да получава документи и услуги по електронен път. На този сайт администрациите трябва да направят профили на електронните си услуги, а  гражданите ще могат да си направят кутия за електронно връчване на документи. За да стане това обаче, трябва да имат или електронен подпис, или персонален код от НОИ. \n    \n", "date": "2017.12.05", "title": "От 2002 г. до 2016 г. 2 млрд. лв. е похарчила страната ни за липсващото е-управление  "}
{"url": "http://duma.bg/node/156997", "text": "Областният съвет на БСП в Перник постави като акцент в дейността си проблемите на младите хора в региона. По инициатива на областния председател Валентин Петков и депутатите социалисти Станислав Владимиров и Любомир Бонев се проведе среща с младежи. \"Все повече млади хора припознават БСП като своя и то във времена, в които партията е в опозиция. Това показва, че са тук не за власт и постове, а по убеждения\", заяви Петков. \n Ангажирахме се с колегата Бонев всеки месец да подпомагаме с консумативи спортните клубове в областта, заяви Владимиров. Той поясни, че преди години Перник е имал елитни спортни клубове, но ограниченият бюджет на общината ги лишава от възможност да работят нормално. \"Не може община с 50 млн. лв. бюджет да дава 140 хил. лв. за спорта, а малка община като Разлог да отделя половин милион годишно. Когато БСП управляваше, ремонтирахме зала \"Дружба\", изградихме спортното игрище на \"Димова махала\", припомни Владимиров.     \n\"Ремонтът на пътя Перник-София през Владая започна, но на места той е изпълнен некачествено. Образуват се големи локви и движението се извършва в едната лента. Ще продължим да искаме пълен и качествен ремонт на отсечката, защото натовареността й продължава да е много голяма\", каза Бонев. \"За двойна жп линия от Радомир до София, която е една от най-натоварените, се говори от много години, но засега без резултат. За отбивката при \"Марина бара\" има проект от 2013 г., но за нея няма пари. За компостиращата система на депото за битови отпадъци са похарчени 20 млн. лв., но тя започна да работи чак след наш въпрос към ресорния министър. Почти 2 години перничани плащат данъци за нея, без тя да действа, и това е, меко казано, неморално\", подчерта Бонев. Станислав Владимиров, Любомир Бонев, Валентин Петков и председателят на ОбС на БСП в Радомир Георги Георгиев дариха книги на читалищните библиотеки в селата Прибой, Извор, Дебели лаг, Дрен и Старо село. \"Читaлищата винaги са имaли вaжнa poля зa хopaтa. Tе oбoгaтявaт кyлтypния живoт, paзвивaт oбpaзoвaтeлна и родолюбива дейност. Доскоро библиотеките в малките населени места сякаш са били забравени и жителите им не са се възползвали от богатството от литература в тях. \"Това вече се променя. Младите хора отново започнаха да четат. Учениците, които прекарват ваканциите си в селата, взимат книги от библиотеките и това е радващо\", заявиха социалистите.  \nВалентин Петков уточни, че кампанията ще продължи и в другите общини от областта. Развитието на културата в малките населени места в област Перник и поддържането на традициите е работа изключително на читалищата, за да продължат тази дейност обаче е нужно да бъдат подпомагани, категоричен е той.     \n", "date": "2017.12.05", "title": "Пернишките социалисти с акцент върху проблемите на младите хора"}
{"url": "http://duma.bg/node/156998", "text": "Клубът, в който се помещава Районният съвет на БСП в \"Красно село\" на ул. \"Пчела\" 27, е бил разбит и ограбен през нощта на събота срещу неделя. Това съобщи вчера председателят на социалистите в столичния район Николай Николов, който е и общински съветник. Обирджиите са отмъкнали два настолни компютъра, лаптоп, усилвателна уредба, принтер, микрофони и други по-дребни електронни уреди. Всички врати и помещения на района са разбити и разхвърляни, както и двете метални каси с документи. \nНай-вероятно са търсели пари, коментира Николов след огледа с пристигналите на мястото полицаи. \"От два месеца правим ремонт. Сложихме нова дограма, през която крадците са влезли и в момента ремонтираме покрива. Клубът е и моя приемна като общински съветник, и в него постоянно има хора. Предполагам, че ремонтните дейности и постоянният поток от посетители са накарали крадците да си мислят, че държим много пари в помещенията. В двете метални каси бандитите са открили единствено документи и партийни книжа\", обясни Николов. \nПо думите му престъплението е извършено с изключителна наглост и арогантност. Явно недоволни от малката плячка, която са успели да отмъкнат, на една от стените крадците са надраскали нецензурни думи по адрес на партията, подчерта Николов.  \nПолицаите от Шесто РПУ и от СДВР са се отзовали веднага на сигнала на социалистите. Взети са отпечатъци и е започнало издирване по опис на откраднатата техника. \n\"Най-голямото ни притеснение е, че в откраднатите компютри има данни и информация за членове на БСП. А районната организация в \"Красно село\" е една от най-големите в София, наброяваща над 750 души. Имаше и важни  документи, и информация относно казуси и проблеми на граждани, както и документи на Столичната община\", подчерта Николов. Това посегателство срещу партията може само да ни мотивира да работим още по-усърдно срещу несправедливостта и беззаконието в държавата, категоричен е той. \nОт районната организация на левицата предупреждават членовете си да бъдат внимателни към съмнителни телефонни обаждания.    \n", "date": "2017.12.05", "title": "Разбиха и ограбиха клуба на БСП в \"Красно село\" "}
{"url": "http://duma.bg/node/157000", "text": "Контактна група от учени ще поиска среща с премиера Борисов заради гласуваната от мнозинството убийствена субсидия на БАН. Това реши вчера Общото събрание на академията, което обсъди какви да са следващите стъпки, след като учените спуснаха от сградите на БАН черни знамена и излязоха на протест в деня на гласуването в НС. \nСамо 5 млн. лв. над тазгодишната субсидия се дават на БАН, те покриват само увеличението на минималната заплата от 1 януари. Държавни пари за ток, парно, вода и пр. отново няма, а разходите се покриват чрез намаляване на заплатите и чрез незаконно отделяне на средства за издръжка на институтите от научните договори. Средната заплата в академията е с 200 лв. под средната за страната, младите учени получават около минималната. Подготвяме писмо до премиера, каза  председателят на ОС проф. Евелина Славчева. Учените настояват да се увеличи субсидията за 2018 г. с 38 млн. лв. и стипендиите на докторантите в БАН и вузовете да са една и половина минимални заплати, а не 500 лв., както предложи МС. Искат също научните институции да получават целево финансиране според оценката за работата им. Шефката на финансовата комисия в НС Менда Стоянова преди дни възмути учените, като заяви, че те трябвало да си заслужат заплатите и да работят повече по проекти. Фондът за научни проекти в МОН обаче не получи пари за нов конкурс догодина, а оперативната програма на МОН в частта за научни проекти е пред провал, както ДУМА съобщи вчера.   \n", "date": "2017.12.05", "title": "Учените от БАН ще искат среща с Борисов заради бюджета"}
{"url": "http://duma.bg/node/157001", "text": "Вcички населени места, в кoитo пo пocтoянeн aдpec ce вoдят нaд 100 житeли, да имат право да избират пряко своя кмет. Такова становище изразиха кметове на населени места в община Велико Търново по време на приемната на депутата от \"БСП за България\" Весела Лечева. \"Чрез избора си хората показват дали са доволни или не от управника. Ако той се назначава, те са лишени от възможността да покажат дали го одобряват\", подкрепи ги Лечева. \nВъпросът ще бъде поставен на следващото събрание на Областното сдружение на кметовете и кметските наместници. Кметовете изразиха възмущението си от постоянното отлагане на въпроса, който вече е поставян на вниманието на НСОРБ и отделни политици и по него има принципно съгласие. \nМестните управници посочиха като сериозен проблем възнагражденията на главните специалисти в кметствата. След промени в закона от 2012 г. те са приравнени на държавни служители. За тях е премахнат клас \"прослужено време\" като част от заплатата. По този начин главните специалисти с много опит и специализация получават заплати колкото общите работници. \nМалките населени места са изключени от достъп до европейските фондове, оплакаха се кметовете. Те посочиха, че по оперативните програми няма средства за малки ремонти на читалища и важна инфраструктура в селата. Ние направихме предложение 10-20% от всички средства по ОП \"Региони в растеж\" да бъдат предназначени за малките населени места, но то беше отхвърлено, припомни Лечева.     \n", "date": "2017.12.05", "title": " Кметове настояха за връщане на изборния праг до 100 жители"}
{"url": "http://duma.bg/node/157002", "text": "Майка с дете потъна в езеро край столичната Северна тангента. За това разказа вчера в репортаж НТВ. Елена Димитрова, с 18-годишен стаж като шофьор, пътувала в посока Кулата - Калотина. Тя завила на указателната чисто нова табела, на която било изписано \"Кубратово\". Искала да отиде на гости при свои приятели. Пътят бил добре осветен. Имало нужната маркировка и мантинела. Оказало се, че модерният път, който е гордостта на Бойко Борисов и Йорданка Фандъкова, вместо да заведе пътуващите до софийското село, ги отвежда в заблатен участък. Шосето свършва изведнъж без предупредителна сигнализация и... жената се озовала в огромна локва. Тя се опитала да отвори вратата на автомобила, но не успяла, защото водата била дълбока. \nСлед като я издирвал повече от час, само благодарение на светещите габарити на колата, съпругът на Димитрова успял да открие нея и детето си. Станало ясно обаче, че мъжът няма да може да ги изтегли с колата си и извикал джип. Операцията по спасяването продължила около 4 часа. Оказало се, че навътре \"езерото\" е дълбоко повече от метър. Автомобилът на жената бил смачкан до неузнаваемост, все едно се е блъснал челно в стена.  \nОт АПИ обяснили, че техните задължения са свързани с изграждането на основното трасе на Северната тангента, а отбивките и подстъпите към населените места са ангажимент на Столичната община.   \n", "date": "2017.12.05", "title": " Жена с дете потъна в езеро край Северната тангента"}
