{"url": "https://duma.bg/borisov-obyavi-predizborna-chistka-v-gerb-n195464", "text": "ГЕРБ ще се изчисти от самозабравилите се кадри, от \"прекалено лъскавите\" и \"номенклатурчиците\", обеща Бойко Борисов пред Националния съвет на партията. Форумът бе свикан, за да легализира отстраняването на Цветан Цветанов от всички партийни постове, след като под натиск на Борисов на 30 май той подаде оставка заради \"Апартаментгейт\". От присъстващите 1167 делегати против оставката на досегашния втори в ГЕРБ бяха само 11, а 10 се въздържаха. Борисов и Цветанов седнаха един до друг на първия ред в зала 3 на НДК. От ръководството на партията по нейна молба бе освободена и новата посланичка в Израел Румяна Бъчварова, която замразява членството си. Делегатите единодушно гласуваха и предложението на Борисов на тяхно място в Изпълнителна комисия да влязат шефката на парламента Цвета Караянчева и областният координатор на ГЕРБ в Силистра Тодор Тодоров. След бързо гласуване на промените в устава и в ръководството премиерът взе думата и похвали единството и дисциплината в партията. Той благодари на Цветанов, че не е оттеглил оставката си. \"За мен това е най-трудният ден, но така е в живота. Цветанов ще си остане редови член, ще работи за първичната организация. Така че да прекратим тази болезнена тема. Едва ли му е било лесно\", занарежда Борисов. Със сигналите срещу прегрешили гербаджии вече няма да се занимава лидерът, а етична комисия. Идеята за създаването й била на Борисов. Членовете й щели да са високоморални и етични хора, комисията ще следи вътрешнопартийната дисциплина и действията на ръководните кадри. Няколко пъти Борисов изтъкна, че макар ГЕРБ да са свършили много, обществото си искало справедливост. Не ме разбраха, като предупредих за \"сините и червените лампи\", оплака се той и обяви, че ще сменя неразбрали го кметове като този на Пловдив и цели областни структури, които са губещи - в Плевен и Добрич. Ще има обновяване и подмладяване на ръководствата по места, защото в някои структури са се окопали, закани се Борисов. Целта му била да продължи да управлява, а не като старите десни партии, които сега се радвали и на 4% подкрепа. Борисов пак се похвали с магистралите, включи и приемането на партийна субсидия по 1 лев на глас. От думите му стана ясно, че той щял да го направи още преди две години и половина след референдума, но патриотите се дърпали. Заради орязаната субсидия той ще въведе в ГЕРБ диференциран членски внос, така че високопоставените кадри с високи заплати да внасят повече пари в партийната каса.  След края на събранието Цветанов съобщи пред журналисти, че работи върху създаване на център за евроатлантическа дейност с анализи и прогнози на тема \"Сигурност\". \"От 17-ти работя, но не в и за ГЕРБ\", уточни той.", "date": "2019.07.08", "title": "Борисов обяви предизборна чистка в ГЕРБ"}
{"url": "https://duma.bg/korneliya-ninova-opitvat-se-da-ubiyat-opozitsiyata-n195462", "text": "С кардиналното орязване на партийните субсидии властта се опитва да убие опозицията, заяви в интервю за \"Фокус\" Корнелия Нинова. Лидерът на БСП изтъкна, че в Европа финансирането от бизнес се забранява или ограничава, а в България се отваря. \"Европа вижда в това възможност за политическа корупция и в доклада на групата на държавите, борещи се срещу корупцията (ГРЕКО) пише, че този процес се подлага на мониторинг. В конкретния случай у нас става дума за убийство на опозицията. Никоя фирма няма да й дари средства, защото опозицията не разпределя порциите на властта, а и всеки, дръзнал да я подпомага, ще бъде наказан. Управление без опозиция е диктатура. Това е процес, в който съм участник вече три години. Първо искаха да ни обезличат, като ни раздадат постове и пари. Като отказахме, започнаха лъжи, клеветене, мачкане на наши кметове, депутати и хора по места. И на това устояхме. Сега е третата стъпка - финансово да ни унищожат. Ще ни е трудно, но и това няма да успее\", увери Нинова. Председателката на БСП подчерта, че и социалистите са искали намаляване на партийната субсидия, но обосновано, с оценка на риска и въздействието, а не с емоции и вдигане на популистки лозунги. \"Употребиха справедливия гняв на хората срещу партиите и политиците, за да легализират обръчите си от фирми и нахлуването на чужди интереси в българската политика. А и остана незабелязано, че управляващите отказаха да подкрепят предложението на БСП натрупаните в банкови сметки и неизползвани пари да се върнат в хазната. Аз съм сигурна, че народът би искал тези средства обратно\", каза тя. Нинова е разочарована от договорките за високите постове в Европа. \"Караха се за постове, но нито дума за икономика, неравенства, социален стълб, миграция. Договорките за постове бяха образец за задкулисие. Пренебрегнаха се всички правила. Имахме общи кандидати. Вебер и Тимерманс правиха кампания, имаха програми, проведоха публични дебати, които се излъчваха в цяла Европа. Всичко това беше изтрито и очаквано предизвика остра реакция в политическите семейства\", заяви тя. Според нея Бойко Борисов е бил активен и безрезултатен участник в преговорите. По думите й премиерът е потресъл Европа и злепоставил България със записа на разговора си с Тимерманс. Тя съжали, че е изгубена всяка възможност българин да оглави някоя от европейските институции. Има каузи, зад които можем да заставаме всички българи, и тогава сме силни, каза Нинова. Тя би поздравила Борисов и Сергей Станишев, ако се бяха договорили как единият в ЕП, а другият в България ще се борят заедно срещу демографската катастрофа у нас и в Европа. Според нея и двамата са загубили, защото са пренебрегнали принципи, отричайки се от своите кандидати Вебер и Тимерманс. Борисов ядоса ЕНП, Сергей - групата на социалистите и демократите, които не приеха тези договорки, и той си оттегли кандидатурата поради липса на подкрепа в парламентарната група, добави тя. Изборът на Давид Сасоли начело на ЕП е станал по правилата. \"Освен че е социалист, той е първият, който заговори за политики. Давид Сасоли ми направи изключително впечатление. Първите му думи бяха за младежката безработица. Очерта приоритети, за които ние от БСП се борим години. Обнадеждена съм, че той може да промени дневния ред на европейския парламент\", заключи Нинова.", "date": "2019.07.08", "title": "Корнелия Нинова:  Опитват се да убият опозицията"}
{"url": "https://duma.bg/chestvat-140-godini-diplomaticheski-otnosheniya-s-rusiya-n195460", "text": "Българското общество винаги е било проруско, народната дипломация е по-силна от политиката - този основен мотив прозвуча в докладите на проф. Нина Дюлгерова и доц. Емилия Лазарова на Юбилейната българо-руска конференция, която се състоя в БАН по случай 140-ата годишнина от установяването на дипломатическите отношения между България и Русия. На 7 юли 1879 г. руският дипломатически агент и генерален консул в Княжество България Александър Давидов връчва акредитивните си писма на българския княз Александър I Батенберг. В двата дни на форума бяха изнесени десетки доклади на наши и руски учени, дипломати, историци, икономисти, обществени дейци. Представен бе и вторият том с документи от сборника \"Великите сили в България (1944-1947) - с архивни документи за дейността на Съюзната контролна комисия у нас, издаден от АИ \"Проф. Марин Дринов\".  Политическият диалог в отношенията, икономическите връзки в различни периоди, развитието на историко-културните традиции и културният диалог между двете славянски страни, перспективите в двустранното сътрудничество и в регионалните връзки в съвременното общуване между България и Русия бяха сред темите на конференцията. Сред организаторите на форума бяха фондация \"Славяни\", Федерацията за приятелство с народите на Русия и ОНД, БАН, УНСС, \"Россотрудничество\", Дипломатическата академия при руското външно министерство, Руската академия на науките и др.  В същото време в Москва, в сградата на външното министерство с участието на министър Сергей Лавров, бе открита изложба, посветена на 140-годишнината. В словото си Лавров заяви, че \"българският въпрос винаги е бил приоритетен за външната политика на руската дипломация. И въпреки че двустранният диалог през годините има различна интензивност, в сложните и важни исторически моменти Русия винаги е подкрепяла България.\" Лавров получи от председателя на Форум \"България - Русия\" проф. Светлана Шаренкова юбилеен двуезичен албум за юбилея. ", "date": "2019.07.08", "title": "Честват 140 години дипломатически отношения с Русия"}
{"url": "https://duma.bg/bsp-signalizira-v-chuzhbina-za-oryazvaneto-na-subsidiite-n195463", "text": "С писма до Европейската комисия, ОССЕ, ПАСЕ, Групата на Прогресивния алианс на социалистите и демократите в ЕП, ПЕС и посланиците на държавите от ЕС и САЩ в България Корнелия Нинова информира за приетите промени в Закона за държавния бюджет, свързани с радикална промяна във финансирането на партиите. Лидерът на БСП разказва за драстичното намаление на субсидиите и алармира, че промените засягат базови принципи на функционирането на партиите, прозрачното им финансиране и необвързването им с корпоративни и лобистки интереси. \"Измененията се правят внезапно, без подготовка и обсъждане, 3 месеца преди местните избори, което лишава опозицията от ресурс за равнопоставено участие в изборния процес\", пише в писмото. \"Политиката се превръща във функция на частни интереси, за които няма гаранции, че ще представляват обществения интерес. В крайна сметка партиите ще бъдат задължени да изпълняват услуги на своите донори\", алармира Нинова. От БСП припомнят, че са потърсили диалог по темата с парламентарно представените партии, но до такъв не се е стигнало. Според левицата решението за драстичното намаляване на субсидиите в страна от Европейския съюз противоречи на европейските демократични практики, които гарантират политическия плурализъм. Решението да се намалят партийните субсидии от 11 лв. на 1 лв. за получен глас и да се разреши на партиите да получават финансиране от фирми ще превърне държавата в разграден двор, заявяват в своя позиция от \"Прозрачност без граници\". Те определят законодателното решение като \"писано на коляно\" и посочват, че то отваря вратата за множество негативни явления. Безконтролното финансиране от страна на бизнеса не е разрешено дори в най-либералните държави, пишат от организацията.", "date": "2019.07.08", "title": "БСП сигнализира в чужбина за орязването на субсидиите"}
{"url": "https://duma.bg/zagubite-zaradi-afrikanskata-chuma-mozhe-da-sa-ogromni-n195453", "text": "Влошава се положението с разпространението на африканската чума по свенете в страната. През миналата седмица у нас бяха регистрирани две нови огнища на заразата в животновъдни обекти в Плевенско - селата Жернов и Новачене. Животните бяха ликвидирани. \"Африканската чума по свинете е много опасно заболяване, много бързо и лесно разпространяващо се. Лечение за него няма. Икономическите загуби може да са огромни\", предупреди земеделският министър Десислава Танева. Междувременно стана известно, че има три нови огнища на африканска чума в района на близкия до Русе румънски град Гюргево. От началото на годината там са установени нови 800 огнища на болестта и така общият им брой надхвърля 1500. Заболяването е регистрирано основно в селища по поречието на Дунав. В момента по сводки, които получават нашите ветеринарни власти, има доста случаи, констатирани над Плевен, над Русе от страна на Румъния. Това обяви д-р Николай Ненов от Областната дирекция по безопасност на храните в Русе. \"Мерките са ясни, въпросът е само да се изпълняват. За да възникват такива огнища, значи има пробив в системата. Заразата е дошла от човешка намеса - или замърсен фураж, замърсено оборудване, замърсено облекло\", смята д-р Георги Дяков от дирекцията в Русе, цитиран от БНТ.  От днес започва и ново преброяване на прасетата в региона, като само регистрираните стопани ще имат право на обезщетение в случай на евтаназиране. Във връзка с новите случаи в страната от 1 юли е започнало и обхождане на оградата по протежение на границата с Румъния - от Кайнарджа в Силистренска област до Дуранкулак в Добричка област, обяви д-р Борислав Каменов, директор на Областната дирекция по безопасност на храните в Добрич, на заседание на Областната епизоотична комисия. Навсякъде оградата била в добро състояние и нямало пробиви. На територията на двата гранични пункта с Румъния - Кардам и Дуранкулак, продължава дезинфекцията на автомобили, камиони и автобуси. До 9 юли всички общини трябва да проведат заседания на местните епизоотични комисии.  Мислим за възможен механизъм, по който стопаните на евтаназираните животни да получат обезщетение, обяви Танева. Заради това днес в Министерството на земеделието, храните и горите ще се проведе работна среща във връзка с усложнената епизоотична обстановка. В нея ще участват областните управители от Северна България, БАБХ, директорите на горските предприятия.  ", "date": "2019.07.08", "title": "Загубите заради африканската чума може да са огромни"}
{"url": "https://duma.bg/su-e-na-16-o-myasto-po-zaplati-sred-vuzovete-n195461", "text": "Софийският университет, който единствен влиза сред топ 1000 на световните университети, по заплати е на 16-о място сред 33 държавни висши училища (1193 лв. средно). Съществува огромен дисбаланс в заплащането на преподавателите в държавните вузове, стана ясно на конференция, организирана от синдиката за висше образование и наука (ВОН в КНСБ) в края на миналата седмица. Над 600% е разликата в заплащането на професорите в различните университети. Средно преподавателите във вузовете получават около 1350 лв. Средната заплата в Икономическия университет във Варна обаче е 2061 лв., а най-ниската е в Минно-геоложкия университет (МГУ) в София - 860 лв. В страната професорите получават средно с около 500 лв. повече от колегите си в София, сочат данните на ВОН. В три медицински вуза обаче заплатите на асистентите са по-високи от средните на професорите за страната, а в УНСС асистентът взима 2982 лв. - повече от доцент. Средната професорска заплата в МУ-Варна с парите за ръководен пост пък е 6475 лв. В 4 вуза средната заплата е под 1000 лв. Най-високата заплата е 2228 лв. (МУ-София), а най-ниската е 894 лв. (в МГУ). Професор в Медицинския университет във Варна за 2 месеца заработва това, което един професор, да речем, в УниБИТ или в строителното училище \"Любен Каравелов\" заработва за 1 година. В МУ-Варна доцентът взема средно 3600 лв., а ако заема и пост - почти 5000 лв., посочи Стефан Аспарухов, гл. асистент в УАСГ.  Според министър Красимир Вълчев вузовете ценят повече \"възрастните преподаватели\", а това задържа развитието на младите. Доминиращите модели на заплащане във висшите ни училища са рентиерски или се стимулират преподавателите, достигнали до някаква длъжност, а разликата между най-високите и най-ниските възнаграждения е 2,6 пъти (в училището разликата е 1,5 пъти), каза Вълчев. С промени в Закона за висшето образование (ЗВО), които ще предложи до края на юли, МОН ще \"коригира това изкривяване\" и тази безотговорност на вузовете към младите и ще фиксира минимална заплата за младите преподаватели, а също \"те ще се вкарат в академичните органи на самоуправление\", понеже са най-заинтересовани от дългосрочното развитие на съответното висше училище.  Нито едно българско висше училище не влиза в одобрения списък на университетските европейски мрежи, каза още Вълчев и обяви нова идея - в ЗВО ще бъде записано, че вузовете ще получават субсидия, ако решат да се обединяват - например СУ с УНСС. Тези мрежи ще дават възможности за общи дипломи, така ще могат да се задържат студенти в България, а ако даден вуз не е в мрежата, има опасност да изпадне в провинциализъм, смята министърът. Ще бъде направена платформа за кандидатстване, за да може децата от българската диаспора в чужбина да не идват по три път, докато се запишат.  От 2020 г. 60% от парите за висшето образование трябва да зависят от критерии, свързани с качеството, заяви ректорът на Софийския университет проф. Анастас Герджиков. Финансирането сега на нашите университети е до 20 пъти по-ниско от това на сродните вузове в Европа. ", "date": "2019.07.08", "title": "СУ е на 16-о място по заплати сред вузовете"}
{"url": "https://duma.bg/stefan-manov-mashinnoto-glasuvane-ogranichava-vazmozhnostta-za-kupuvane-na-glasove-n195459", "text": "Машинното гласуване ограничава възможността за купуване на гласове. Това заяви вчера Стефан Манов, член на Обществения съвет към ЦИК, в радиоинтервю. По думите му устройствата премахват възможността да се заснеме вотът със смартфона, за да бъдат получени после парите за него, тъй като не са в тъмна стаичка и защото комисията ще види нарушението. Според Манов това е големият проблем, който стяга обувката на партии, които недолюбват честните избори. Той коментира, че машинният вот в Белгия дава много добри резултати, а във Франция по желание на даден кмет може да има машинно гласуване на местни избори. \"При нас трябва да има машинно гласуване, защото българската изборна практика е близка до тази на страни извън Европа. Подобен вот се използва най-много в Бразилия. Там има 480 000 секции, 160 млн. избиратели и всички те гласуват единствено и само машинно\", подчерта Манов. Той е категоричен, че с устройствата ще се реши проблемът с недействителните бюлетини. Манов изтъкна, че машините за гласуване у нас са надеждни, защото \"издават\" контролни разписки, които гарантират истинността на вота. ", "date": "2019.07.08", "title": "Стефан Манов:   Машинното гласуване ограничава възможността за купуване на гласове"}
{"url": "https://duma.bg/bolni-patuvat-v-chuzhbina-za-lekarstva-n195458", "text": "Хиляди болни от цялата страна пътуват в Турция и Гърция за лекарства. От месеци от българския пазар изчезна важен медикамент за ревматологични и кожни заболявания, а негов заместител няма регистриран у нас. Причината, че фирмата доставчик вече не внасяла лекарството заради производствени проблеми. Онкоболни от Северозападна България се оплакаха, че от месеци са оставени без животоподдържащо лекарство заради липсата му в Онкологичния център във Враца.  Само за година в аптеките има дефицит от близо 160 лекарства. Общо над 1500 медикамента пък са изтеглени оттам за последните 4 години. 62% от случаите недостигът на лекарства се дължат на временно или трайно преустановен внос или на препарати с изтрити от България досиета по желание на техните първовносители. Преди месец от здравното министерство коментираха липсата на медикаменти, като заявиха, че изтеглянето от пазара на лекарства не означава, че има недостиг. От януари липсва животоспасяващ медикамент за болните от лупус. Причината е, че фирмата доставчик се оттеглила от българския пазар заради производствени проблеми. За ревматично болните и пациентите с лупус имало алтернативи. Оказало се обаче, че единственият подходящ заместител не се поема от Здравната каса, но и все още не е регистриран у нас. Вариантът бил болните от лупус да го купуват в Турция или Гръция. Само за година от българския пазар са изчезнали близо 160 лекарства, сред които и животоспасяващи препарати. Над 1500 медикамента са били изтеглени от аптеките за последните 4 години, съобщи преди дни председателят на Асоциацията за развитие на паралелната търговия с лекарства Боряна Маринкова. В 62% от случаите недостигът на лекарства се дължи на временно или трайно преустановен внос или на дерегистрирани лекарства с изтрити от България досиета по желание на техните първовносители. Лекарите обаче продължават да ги изписват, а пациентите - да търсят, без те да са налични в страната. Маринкова коментира, че паралелният износ може да помогне за справяне с недостига. Тя посочи, че се предвижда въвеждането на системата за следене на лекарствените наличности. Маринкова изрази мнение, че е необходимо чрез законов механизъм да се въведат проактивни мерки, а не просто забрана за износ на лекарства в случай на недостиг. Преди десетина дни онкоболни от Северозападна България се оплакаха, че от месеци са оставени без животоподдържащо лекарство. Въпреки че Онкологичният център във Враца обслужва болни от Видин и от цялата Врачанска област, той не разполага със золедронова киселина, която се прилага при рак на простата. Пациентите се опасяват, че състоянието им може да се влоши, тъй като дълго време не са им бити необходимите инжекции. Някои пътуват до Враца за лечение чак от Берковица и Бяла Слатина. Според лекуващия лекар доц. д-р Николай Йорданов заместител на липсващия медикамент има и на него са преминали 30-40% от болните. Преди това обаче трябвало да се направят изследвания. Д-р Йорданов обясни, че от фирмата доставчик съобщили за проблеми при лекарственото снабдяване. Въпреки че се очаквало те да бъдат решени до края на май, досега това така и не се е случило.", "date": "2019.07.08", "title": "Болни пътуват в чужбина за лекарства"}
{"url": "https://duma.bg/angelkova-prizna-za-spad-v-turizma-n195454", "text": "Прогнозата е за спад на туристите по нашето Черноморие в рамките на 5-8%, в цялата страна - от 3 до 6 на сто. Това призна министърът на туризма туризма Николина Ангелкова в парламента след приемането на промени в Закона за концесиите на първо гласуване. С тях плажовете се дават на концесия по Закона за устройство на черноморското крайбрежие вместо по този за концесиите. На въпрос дали скъпите плажни принадлежности са причина за спада на туристи тя заяви: \"На места концесионери или наематели си позволяват да слагат неразумно високи цени, които не подкрепяме. Пазарът определя цената. Ние сме изискали да има табели - на коя зона цените са, както по договор, и къде са ВИП зоните, които не трябва да бъдат повече от 2-3% от платената зона. Следим да има 50% платена и 50% свободна зона, както и еднакъв излаз на морето.\" Ангелкова каза, че са започнали проверки на сключените договори. И припомни, че миналата година са събрали над 450 хил. лв. от неустойки. От 2016 г. досега са прекратени 15 договора, като има 4 в процедура и ако имат нарушение и този сезон, също ще бъдат прекратени. Според министъра промените в Закона за концесиите са много важни, защото плажовете у нас, отдадени на концесия до 2020 г. и с изтичащи договори, са 39. Ако не се промени досегашният ред, ще следва да се отдават при много тежки условия, коментира тя. С промените плажовете ще се отдават на концесия по специалния ред на Закона за черноморското крайбрежие, както е било до края на миналата година, а не както досега - според Закона за концесиите. Промени в Закона за туризма ще внесе до месец ресорното министерство, съобщава БТВ. Идеята е националните курорти - като \"Слънчев бряг\", \"Златни пясъци\" и \"Албена\" например, да бъдат разделени на зони - съответно за забавление и за семеен туризъм. Южният плаж на \"Слънчев бряг\" да остане парти зона, в която дискотеките да работят през цялата нощ. За това настояват от Българската асоциация на заведенията. Според депутата от Обединените патриоти Валери Симеонов, който е в основата на Закона за шума, зонирането е невъзможно, тъй като курортите са изградени още по времето на социализма като семейни.  От Министерството на туризма пък предлагат с решение на местната власт да се определя в националните курорти до колко часа да се вдига шум. \"Големите туроператори работят изключително сегментирано, за това когато говорим само и единствено за национално курорти, да има зониране, за да се предлагат по-целево туристическите продукти, предлага Ангелкова. Според Валери Симеонов по принцип може да се обсъди едно такова отделяне на отделни, умишлено създадени, такива места за развлечение, в които да е разрешено озвучаването и след 23 ч. По думите му това е въпрос на бъдеща законова уредба и задължително тези зони трябва да бъдат нови и доста далече от всички населени места.", "date": "2019.07.08", "title": "Ангелкова призна за спад в туризма "}
{"url": "https://duma.bg/zhitelite-na-melnik-nastoyavat-za-rekonstruktsiya-na-opasen-most-n195455", "text": "Жителите на Мелник настояват предвидената от АПИ рехабилитация на пътя тази година да започне с реконструкцията на мост, който е опасен и силно стеснен. Реконструкцията на 12-километровата отсечка, която свързва Мелник, Роженския манастир и още три населени места с автомагистрала \"Струма\" и с общинския център Сандански, е заложена в програмата на пътната агенция и се финансира от европейски и национални средства в размер на 8,5 млн. лв. В момента се прави детайлно заснемане и подготовка за строителни дейности, като се очаква те да започнат до месец. Кметът на Мелник Атанас Петев обаче е скептичен, че това ще се случи. Три години вече все казват, че започват, а досега - нищо, коментира той. Петев е категоричен, че рехабилитацията на пътя трябва да започне с реконструкция на мостовото съоръжение на река Мелнишка. \"Там се случиха 4-5 катастрофи с 2 смъртни случая. Ако не направят моста или разширение, излизаме на протест и няма да допуснем да се асфалтира пътят\", предупреди той.   ", "date": "2019.07.08", "title": "Жителите на Мелник настояват за реконструкция на опасен мост"}
{"url": "https://duma.bg/spored-api-nyamalo-otlagane-na-tol-sistemata-n195452", "text": "Няма отлагане на тол системата. Обсъжданите в парламента промени в Закона за пътищата предвиждат отлагане само на търговската експлоатация на електронната система за събиране на пътни такси на база изминато разстояние. Това каза вчера пред БНР председателят на управителния съвет на Агенция \"Пътна инфраструктура\" Георги Терзийски.  Както вече стана известно, по предложение на ГЕРБ въвеждането на тол системата у нас ще се отложи до 1 март 2020 г. Тя трябваше да стартира на 16 август тази година, но още през май управляващите обявиха, че това лято ще започне само технически тест. Първоначално те предвиждаха търговската експлоатация на системата да започне през ноември. Тол системата ще бъде въведена в техническа експлоатация на 16 август, както е заложено в заданието по договора с изпълнителя на тол системата каза Терзийски и обясни, че системата ще бъде в абсолютна техническа функционалност за таксуване с маршрутни карти, бордови устройства и GPS тракери за обработка на геопространствени данни от GPS. Целта е от една страна да се докаже нейната ефективност, а от друга - да се добие представа за същинските разходи на превозвачите за тол такси. Терзийски каза, че въз основа на тестовете в реално време и въз основа на непрекъснатия диалог с транспортния бранш ще бъдат определени тарифите и стартовият обхват на пътищата с тол такси.  Редуциране с близо 50% на платените републикански пътища, намаляване на тол таксите за тежкотоварни превозни средства над 3,5 тона и нулеви ставки за редовните автобусни линии - това бяха част от обсъжданите теми на първото заседание на Обществения консултативен съвет за въвеждане на тол системата в петък под ръководството на заместник регионалния министър Николай Нанков, съобщиха от МРРБ. В него участваха над 30 представители на институции и експерти от браншови организации в транспортния и търговския сектор. Разговорите ще продължат на 16 юли, за когато беше насрочено второто заседание на съвета.", "date": "2019.07.08", "title": "Според АПИ нямало отлагане на тол системата"}
{"url": "https://duma.bg/zdravnoto-ministerstvo-predlaga-chastni-zdravni-kasi-n195457", "text": "Здравното министерство предлага нов модел на здравно осигуряване, който да сложи край на монопола на НЗОК, обявиха от институцията. Проектът ще бъде представен официално от министър Кирил Ананиев на 15 юли. Реформата предвижда Здравната каса да се конкурира с частни здравни фондове за здравната вноска. Засега тя ще остане в размер на 8% от дохода. При частния фонд обаче ще има и потребителска такса, чийто размер все още не е ясен. За да получи лиценз, частният здравен фонд трябва да набере над 1 млн. осигурени лица. Новият модел е добър на хартия, коментират от Асоциацията на българските застрахователи. Оттам настояват за точно дефиниране на ясен основен пакет, който да покрива базовите нужди на всеки човек. Според бившия здравен министър д-р Мими Виткова, която ръководи частен здравен фонд, моделът е неприложим. Невъзможно е частен фонд да набере 1 милион лица, за да излезе на пазара, категорична е тя. \"Работещите, които плащат здравни вноски, са около 1,6 млн. души. Как ще се наберат 1 милион, за да стартира тази система\", пита Виткова. От НЗОК обявиха, че ще коментират, когато документът излезе официално. Предстояло реформата да се обсъди с всички заинтересовани страни.", "date": "2019.07.08", "title": "Здравното министерство предлага частни здравни каси"}
{"url": "https://duma.bg/britanski-poslanik-ostro-kritikuva-tramp-n195443", "text": "Британският посланикът в САЩ определи Доналд Тръмп и администрацията му като \"неспособни\" и \"уникално неработещи\". В своите дипломатически грами до външното министерство в Лондон посланикът Ким Даръч предсказва, че президентството на Тръмп може да се \"срине и изгори\" и да \"завърши с позор\". \"Ние не вярваме, че тази администрация ще стане значително по-нормална, по-малко нефункционална, по-малко непредсказуема, по-малко разделена на фракция, по-малко дипломатически тромава и неспособна\", твърди Даръч в своя грама до Лондон. Той окачествява американския президент като \"несигурен\" и \"некомпетентен\". Дипломатът смята, че \"злонравният конфликт и хаос\" в Белия дом, за който нашироко се говори в САЩ, но е отхвърлян от Тръмп като \"фалшива новина\", \"в по-голямата си част е истина\". Даръч окачествява иранската политика на Тръмп като \"непоследователна\" и \"хаотична\". По думите му президентът е отменил ударите срещу Иран след свалянето на безпилотника на САЩ заради съображения за изборите през 2020 г., а не защото ще загинат 150 души.  Докладите на посланика датират от 2016 г. Външното министерство не ги оспори.", "date": "2019.07.08", "title": "Британски посланик  остро критикува Тръмп"}
{"url": "https://duma.bg/osse-e-sreshtu-ruskite-pototsi-n195445", "text": "Комисията по политически въпроси и сигурността на Парламентарната асамблея на Организацията за сигурност и сътрудничество в Европа (ОССЕ) прие резолюция, в която се изразява \"особена тревога\" от евентуалното използване на тръбопроводите \"Северен поток-2\" и \"Турски поток\" за политически цели. Тази точка бе включена в дневния ред по предложение на делегация на членове на Конгреса на САЩ във връзка с енергийната сигурност в региона. Според текста ПА на ОССЕ \"изразява особена тревога във връзка с проектите \"Северен поток-2\" и \"Турски поток\" и тяхното потенциално използване като средства за политически и икономически натиск върху зависимите от доставките държави участнички\". В текста на резолюцията също така се подчертава, че \"Зависимостта от един източник на доставки на енергоресурси създава риск за енергийната сигурност и надеждността на доставките, създавайки по този начин благоприятна среда за евентуални злоупотреби на енергийните пазари\". Освен това ПА на ОССЕ призовава страните участнички да се въздържат от използването на ресурси като \"инструмент за подчиняване или оказване на влияние върху страните, зависещи от вноса, осъществяването на доставките или транзита на енергоресурси\". Приеманите от комисиите на ПА на ОССЕ резолюции ще бъдат включени в декларацията на 28-та асамблея, която завършва днес. Проектът \"Северен поток-2\" предвижда изграждането на газопровод от крайбрежието на Русия през Балтийско море до Германия. Тръбопроводът ще заобиколи транзитните държави - Украйна, Беларус, Полша и други източноевропейски и прибалтийски страни - през изключително икономически зони и териториални води на Русия, Финландия, Швеция, Дания и Германия. Засега само Дания не е дала съгласие за изграждането му. \"Турски поток\" пък е международен проект на газопровод, който ще минава по дъното на Черно море от Русия до Турция. Планира се на границата между Турция и Гърция да се изгради хъб за пренос на природен газ до европейските страни.", "date": "2019.07.08", "title": "ОССЕ е срещу   руските \"потоци\""}
{"url": "https://duma.bg/balgarski-film-specheli-%E2%80%9Ekristalen-globus%E2%80%9D-v-karlovi-vari-n195456", "text": "Най-новият филм \"Бащата\" на режисьорския дует Кристина Грозева и Петър Вълчанов, започнал като проект на \"София мийтингс\", беше удостоен с най-голямата и престижна награда \"Кристален глобус\" за най-добър филм на 54-тия международен филмов фестивал в Карлови Вари. Филмът е копродукция между България и Гърция и спечели отличието в състезание с още 11 заглавия в основната конкурсна програма, научи ДУМА от Светлана Дамянова от прес офиса на \"Арт фест\". Това е изключителен успех за българското кино и поредното доказателство за творческия потенциал на двамата талантливи автори. В продължение на 16 години \"София мийтингс\" осигурява възможност за започване и развитие на нови български проекти, които откриват своите копродуценти и биват селектирани за световни премиери. Дебютният филм на Кристина Грозева и Петър Вълчанов \"Урок\" и вторият им филм \"Слава\", завоювали международно признание и награди от десетки филмови фестивали в цял свят, също са получили своя старт на \"София мийтингс\". Американските актриси Джулиан Мур и Патриша Кларксън бяха наградени за изключителни заслуги към световното кино. Организаторите на фестивала обявиха, че са участвали 177 филма, а за прожекциите са били продадени над 139 000 билета.", "date": "2019.07.08", "title": "Български филм спечели „Кристален глобус” в Карлови Вари"}
{"url": "https://duma.bg/germanski-ekstremisti-gotveli-politicheski-ubiystva-n195444", "text": "Дясноекстремистката групировка \"Nordkreuz\" - \"Северен кръст\", е планирала серия от политически убийства в цяла Германия, съобщи медийната група Redaktionsnetzwerk Deutschland (RND). Организацията, базирана в Мекленбург - Предна Померания, е съставила списък от 25 хиляди потенциални жертви - политици, които определя като свои противници. Медийната група се позовава на протоколи от полицейски разпити, с които RND разполага. По данни на RND, членовете на \"Северен кръст\" са събирали данни предимно за политици с положително отношение към бежанците. При разпитите един от задържаните членове на организацията е признал, че членовете й са планирали покушения срещу политически противници. Адвокатът Ян Хендрик - член на \"Северен кръст\", е планирал \"в деня Хикс\" да раздаде на сподвижниците си пропуски с печати на Бундесвера, които биха им позволили по най-бързия начин да пристигнат на \"необходимото място\". Основателят на организацията Марко Г., който е под стража от миналия месец, е бивш член на полицейско специално подразделение. Според следствието, той и още трима души са откраднали боеприпаси от запасите на полицията. От август 2017 г. срещу групировката се води разследване по подозрение за подготовка на терористичен акт. В началото на юни Германия беше разтърсена от убийството на политика Валтер Любке, който изказваше подкрепа за бежанците. Смята се, че за него са отговорни ксенофобски настроени екстремисти, напомня Дойче веле.", "date": "2019.07.08", "title": "Германски екстремисти готвели  политически убийства"}
{"url": "https://duma.bg/kratki-novini-n195440", "text": "  Турският кораб \"Явуз\" ще започне сондажи за газ в Източното Средиземноморие до една седмица, заяви турският министър на енергетиката Фатих Дьомнез. Това ще е вторият турски кораб, който извършва сондажи в спорния регион, твърди гръцкия в. \"Катимерини\". Аналогични сондажи край Кипър вече извършва и корабът \"Фатих\".  Високопоставеният дипломат на САЩ  Джеймс Джефри призова Германия да изпрати свои сили в Сирия, за да подпомогне борбата срещу терористичната организация \"Ислямска държава\", съобщи \"Дойче Веле\". САЩ искат Берлин да изпрати техници и специалисти по логистика, които да подпомогнат кюрдските \"Сирийски демократични сили\"  в тяхната борба срещу ислямистите. Бившият украински президент Петро Порошенко е изтеглил $34 млн. от банковите си сметки, съобщи РИА-Новости. Изтеглянето е започнало на 17 май и до 18 юни Порошенко е изтеглил гореспоменатата сума от свои сметки в международни търговски банки. Парите се равняват на 340 кг банкноти от по 100 долара. Критици на Порошенко твърдят, че той може да \"укрие парите\" или да ги използва за купуването на гласове за предстоящите парламентарни избори след две седмици. Трима души загинаха и 7 бяха ранени при взрив на камион цистерна в Свердловска област на Русия. Сред пострадалите има и 14-годишно дете. Ранени са още петима мъже и една жена. Тийнейджърът спешно е откаран с хеликоптер до Екатеринбург за лечение. Шофьорът е в добро състояние и не се налага болнично лечение. Той е употребил алкохол в момента на взрива, станал нощем. Изгубил е  управление и камионът е влязъл в канавката, където се е запалил, а след това се е взривил. Седем души се возили върху цистерната. Богатият американски финансист Джефри Епстайн, който е вписан в регистър с извършители на сексуални посегателства, беше арестуван в Ню Йорк по обвинения в трафик на хора за сексуална експлоатация. Той вече има присъди за подобен род престъпления, но с процедурни хватки е успял да се отърве от доживотна присъда. ", "date": "2019.07.08", "title": "Кратки новини"}
{"url": "https://duma.bg/makron-i-rouhani-pregovaryaha-za-yadrenata-sdelka-n195441", "text": "Еманюел Макрон заяви, че по време на едночасовия телефонен разговор с иранския президент Хасан Роухани двамата се споразумели да търсят начин за подновяване на диалога по иранското ядрено споразумение. Те са \"постигнали договореност да потърсят до 15 юли начин за подновяване на диалога между всички страни\", се казва в изявление на Елисейския дворец.    Междувременно иранският зам. външен министър Абас Аракчи заяви, че страната му започва да обогатява уран на ниво, по-високо от предвиденото в ядрената сделка. Иран се реши на тази стъпка, след като САЩ се отказаха от ядреното споразумение и засилиха санкциите срещу него. Европейските страни по споразумението бяха безпомощни пред САЩ.    ", "date": "2019.07.08", "title": "Макрон и Роухани преговаряха  за ядрената сделка"}
{"url": "https://duma.bg/zarnoproizvoditelite-boykotirali-zakona-za-gradushkite-n195449", "text": "Националната асоциация на зърнопроизводителите блокира приемането на закона за борба с градушките. Това заяви министърът на земеделието Десислава Танева в отговор на депутата от БСП за България Пенчо Милков, който зададе въпрос към Танева какво се прави по противоградната защита. \"Точно Националната асоциация на зърнопроизводителите блокира този закон. И въпросът да ми се зададе, че зърнена Добруджа е без покритие, при условие че оттам беше блокирането, е нонсенс просто, разбирате ли\", оправда се Танева. Законопроект за превенция от неблагоприятните климатични събития, добил популярност като закон за борба с градушките, беше внесен в парламента от предишния земеделски министър Румен Порожанов. Плановете бяха той да започне да действа още през 2019 г. Според Танева основният проблем да не бъде приет законът за градушките на първо четене е липсата на съгласие за споделено финансиране от Националната асоциация на зърнопроизводителите.", "date": "2019.07.08", "title": "Зърнопроизводителите бойкотирали закона за градушките"}
{"url": "https://duma.bg/kurts-kritikuva-prevoza-na-migranti-v-evropa-n195442", "text": "Бившият австрийски канцлер Себастиан Курц разкритикува НПО-та, превозващи в Европа нелегални мигранти, спасени в Средиземно море. \"По този начин се подхранват лъжливи надежди и се въвличат в опасности още повече хора. Докато спасяването бъде свързано с безплатен билет за Централна Европа, все повече хора ще поемат по този път\", каза Курц в интервю за немския в. \"Вeлт ам Зонтаг\". Междувременно корабът \"Алекс\" на НПО-то \"Медитеранеа\" с 41 мигранти на борда акостира на италианския остров Лампедуза, въпреки че Рим забрани на мигранти да слизат на брега. ", "date": "2019.07.08", "title": "Курц критикува превоза  на мигранти в Европа"}
{"url": "https://duma.bg/izlishen-slovesen-duel-mezhdu-belgrad-i-sofiya-n195446", "text": "Скандалът между Белград и София е на път да се разгори още повече. Всичко започна с пресконференцията на правителствените ръководители на Германия, Полша, България и Република Северна Македония в Познан. Журналист попита премиера Бойко Борисов как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Българският премиер отговори: \"По отношение на Върховния представител, когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\" Тези думи на Борисов ядосаха сръбския външен министър Ивица Дачич. Пред държавната телевизия дългогодишният говорител на Слободан Милошевич заяви: \"Бойко, да ти кажа едно нещо - позицията на ЕС е, че Косово не е независима държава.\" \"Ти, Бойко, трябва да зачиташ позицията на ЕС, а не да даваш уроци на Борел. Какво е това безобразие, на какво прилича. Писна ми от всичко това. А да не говоря и за това, че само преди няколко месеца получи наш орден\", каза със заканителен тон Ивица Дачич, чиято страна не е член на ЕС. Само няколко часа след скандалното изявление на Дачич вицепремиерът и министър на външните работи Екатерина Захариева разпореди посланикът на Сърбия в България да бъде извикан в понеделник в МВнР. По време на разговора със сръбския посланик ще бъде припомнена подкрепата до момента на София за европейската интеграция на Белград. От българска страна ще бъде повдигнат въпросът как такива изказвания от партньорите ни в Белград се отразяват на добрите българо-сръбски отношения. \"Очевидно Дачич не е гледал премиера и отговора му, някой може би е преразказал... Един външен министър като Дачич не бива да си позволява да се губи в превода, трябва да види точно и буквално да види какво е казал дали премиер, дали президент, дали външен министър\", коментира Захариева.  Междувременно Дачич още в събота извика на разговор в министерството управляващия дипломатическата ни мисия в Белград. \"Като съседна на България държава ние искаме добри, приятелски и съюзнически отношения. Това означава високо ниво на разбиране по най-значимите интереси на двете държави и двата народа. Както ние проявяваме разбиране за българската национална идентичност, език или Гоце Делчев, така очакваме и разбиране по отношение на косовския въпрос и сръбския народ. Това изявление на българския премиер не се отнася за квотата за риболов или пък за качеството на сръбското сирене при преговорите с ЕС, а се отнася за териториалния интегритет на Сърбия\", каза Дачич пред държавната агенция Танюг. Поради тази причина подобни изявления трябва да бъдат точни, защото не е вярно, че целият ЕС има една и обща позиция по отношение на независимостта на Косово, каза още той. \"Позицията (на ЕС за Косово - бел. ред.) е неутрална и поради тази причина в документите на ЕС има звездичка и пояснение. Всички служители на ЕС са длъжни да зачитат това, без значение дали това са държави, които са признали Косово или не. Няма значение дали става въпрос за Борел или Борисов. Или пък става въпрос за погрешна интерпретация, за неговата или за моята декларация. Поради тази причина извикването на управляващия посолството на България на разговор в МВнР има за цел да премахне всякакво недоразумение и в приятелски дух да продължим сътрудничеството с благодарност за българската подкрепа за европейската интеграция на Сърбия\", каза още Ивица Дачич. Сръбският президент Александър Вучич изрази увереност, че след \"искрите\", които се появиха между Сърбия и България, двете страни много бързо ще се върнат на пътя на отличните отношения, предаде Танюг. \"Смятам това за малко, временно недоразумение\", каза той и подчерта, че следващите дни ще разговаря с Румен Радев и Бойко Борисов. Междувременно косовският премиер Рамуш Харадинай благодари на българския си колега Бойко Борисов за принципната му позиция по отношение на Косово и неговото право да бъде част от европейското семейство, съобщи косовската телевизия РТК. По повод срещата на върха ЕС - Западни Балкани в Познан в рамките на Берлински процес, която се състоя в петък, Харадинай каза, че Косово е важна част от Берлинския процес, и приветства решението България и Северна Македония да поемат председателството на процеса през 2020 г. \"Косово е важна част от този процес. Взаимното признаване със Сърбия в съществуващите граници би открило перспективи за нас. Твърдо подкрепям визията на премиера Борисов за всеобхватна Европа, която преодолява манталитета от миналия век, предизвикал трагедии. Без обхващането на всички държави от Западните Балкани като част от европейското семейство ЕС не може да бъде пълен\", написа Харадинай във фейсбук.", "date": "2019.07.08", "title": "Излишен словесен дуел  между Белград и София"}
{"url": "https://duma.bg/samo-pri-9-ot-hranite-imalo-dvoen-standart-n195447", "text": "Двоен стандарт при храните има и този проблем беше признат от европейските институции. Това заяви вчера председателят на Комисията за защита на потребителите Димитър Маргаритов пред БТВ. \"Проблемът с двойния стандарт е идентифициран и всички признават, че съществува. Никой не твърди, че той е само на географски принцип или касае само по-изостаналите пазари. Търсят се начини този проблем да бъде решен\", каза той. Маргаритов заяви, че е нормално да има разлики, като даде пример с лютеницата. Не може доматите в Пловдив да са същите като тези в Испания, допълни той. Последното изследване по темата показа, че само при 9% от проучените от Европа продукти са открити съществени разлики между етикета на артикула и съдържанието му. \"Излезе едно обективно изследване. Важни са изводите - въпреки разликите това не показва разлика в качеството на географски принцип. Тези открити разлики са в разлики в качеството. Има обективни и законосъобразни причини за тези разлики\", посочи Яна Иванова, изпълнителен директор на сдружение \"Храни и напитки България\". За по-ниското съдържание на калций в сухото мляко за бебета на българския пазар тя каза, че това не означава, че качеството е лошо. Иванова заяви, че досегашните изследвания на БАБХ не били коректни, защото са сравнявани \"ябълки с круши\". Тя допълни, че е сравняван шоколад 150 гр с шоколад 300 гр, и затова са се появили разлики в съставките. ", "date": "2019.07.08", "title": "Само при 9% от храните имало двоен стандарт"}
{"url": "https://duma.bg/balgariya-zagubi-nad-7-mln-evro-ot-ribarskata-programa-n195450", "text": "България е загубила 7,2 млн. евро по Програмата за морско дело и рибарство. Причините са забавяне на административни процедури от страна на управляващия орган у нас и други неуредици. Това потвърди пред журналисти миналата седмица земеделският министър Десислава Танева. Тя обясни, че заради проблемите директорът на дирекция \"Морско дело и рибарство\" е бил сменен. По нейните думи бизнесът няма да бъде засегнат от отчислението на въпросната сума. Тя обяви още, че първоначалните намерения на Брюксел са били да бъдат отчислени 8 млн. евро, но в крайна сметка се е стигнало до сумата от 7,2 млн. евро.  Средствата представляват близо 8% от размера на целия бюджет по програмата, като според писмо от ЕК финансирането на програмата ще бъде намалено на 106 млн. евро. Танева обясни още, че управляващият орган има предварителна комуникация и съгласие от страна на ЕК как да бъде разпределена тази загуба. По думите й това ще стане от мерки, които касаят администрацията, респективно техническа помощ, и от мерки, към които няма интерес.  Танева коментира, че към момента са договорени 60 на сто от програмата, но разплащането остава \"твърде ниско - около 10 на сто до този момент\". Земеделският министър припомни, че още с встъпването й в длъжност са били направени персонални промени и е изготвен екшън план до края на годината, с който няма да бъдат допуснати нови отчисления на средства. ", "date": "2019.07.08", "title": "България загуби над 7 млн. евро от рибарската програма"}
{"url": "https://duma.bg/biznesat-obvini-temenuzhka-petkova-v-lazha-n195451", "text": "Българската федерация на индустриалните енергийни консуматори излезе с позиция и опровержение по повод твърдения, направени от енергийния министър Теменужка Петкова. Тя заяви, че в петък България е била най-евтиният пазар на електроенергия. От бизнеса обявиха, че това е лъжа и че цената на тока на българската борса е втората най-висока в Европа. Федерацията алармира още, че увеличението на цената на тока за първите четири дни на седмицата в сравнение със същия период от миналата година е 111%.  От началото на годината сме с по-скъп ток от цяла Западна Европа - Германия, Австрия, Франция, Швейцария, пишат индустриалните консуматори. Според тях увеличението на тока за първото полугодие в сравнение със същия период на миналата година е 31%.  \"В кулоарите на НС министърът заяви пред журналисти, че \"бизнесът сам си е виновен, че си купува електроенергия от борсовия сегмент \"Ден напред\". Г-жо Министър, на борсовия пазар има изкупено значително количество от над 1000 Мвт от един играч, който вие познавате. Този играч разиграва цялата икономика, а вашето мълчание става подозрително. Растежът на българската икономика, инвестициите, ръстът на заплатите услужливо са предадени на спекулант с вашето любезно бездействие\" пишат индустриалните консуматори. Нищо не е наред г-жо министър и нищо не е \"нормално\", обръщат се те към Петкова. Вместо да създадете кризисен щаб за овладяване на ситуацията, да подадете сигнали в КЗК и др., вие създавате фалшиви новини, заявяват от организацията.", "date": "2019.07.08", "title": "Бизнесът обвини Теменужка Петкова в лъжа"}
{"url": "https://duma.bg/bezpomoshtnost-n195439", "text": "В България плащат не за можене и не за квалификация, а на когото както се уреди. Единственият ни университет, който е сред първите 1000 по качество в света - Софийският, е 16-и по заплати сред 33 държавни вуза у нас. Докато в МОН разтягат лакардии, че качеството на обучението и на науката е най-важното, едни вузове и вузчета плащат по 7000 на месец, други - доказано по-добри, едва църцорят по 800. Ярка илюстрация за това как у нас се ценят тези, които знаят и могат. Образователният ни министър обаче мисли по друг начин. Според него безотговорно е не това, че държавата е пуснала края на вузовете, да си правят каквото искат, а това че... \"възрастните преподаватели\" вземат повече от младите. В очите му опитните професори са не светила в науката, а  са \"възрастните\". Да сблъскаш млади срещу стари баш в образованието! Там няма индулгенция по възраст, има само ерудирани и аналфабети, можещи и неможещи. Не може кумир да ти е глупакът, щото бил на 30, срещу знаменития професор на 65. Знае ли министърът, че Еврокомисията специално отчита дали държавите осигуряват достатъчен ръст на заплатите според квалификацията и стажа в образованието и науката? Или това, че ЕС средно дава 1,3% от БВП за висшето образование, а ние даваме 0,5%. Министърът щял сега да закове по-високи заплати за младите. И? Асистентът ще бъде оценен по-високо от професора си. Като с учителите, на които дадоха повече, отколкото на учените в институтите. Нещо да цъфна и върза от това?    Доскоро министърът твърдеше правилно, че вузовете трябва да се развиват не както си искат, а в специфичните професионални области, за които са създадени и утвърдени. И че парите им все повече ще зависят от качеството и науката. Празен звук, щото заплатите на водещите в науката учени от БАН са по-ниски от тези и в най-бедния вуз. Сега обаче министърът рязко смени \"концепцията\" - щял да дава пари на водещите университети, за да се обединят! Не калпавите ще закрием, а най-добрите ще съсипем! Щото като обединим СУ с УНСС, ще спестим едни пари чрез общи катедри и администрации. Така за икономии плащаха на училищата да се сливат. Сега тия училища ги няма...", "date": "2019.07.08", "title": " Безпомощност "}
{"url": "https://duma.bg/dadoha-bnt-na-emil-koshlukov-n195428", "text": "Конкурсът за генерален директор на БНТ приключи с избора на предизвестения фаворит Емил Кошлуков. За досегашния програмен шеф на обществената телевизия гласуваха председателката на Съвета за електронни медии София Владимирова, Розита Еленова и Бетина Жотева. Иво Атанасов и Ивелина Димитрова обвиха, че предпочитат постът да отиде при Сашо Йовков. Поредния си отрицателен вот срещу Кошлуков Атанасов обясни с липсата на доверие. Той подчерта, че като програмен директор в БНТ1 и част от управленския екип водещият е съпричастен към проблемите на обществената телевизия. Както ДУМА вече писа, Кошлуков призна, че медията е пред фалит, и прогнозира дефицит от 44 млн. лв. в края на годината. Макар и част от ръководството на БНТ, той се разграничи от управлението й и хвърли вината върху останалите. Това обаче не попречи на представителите на властта в СЕМ да му поверят ръководството на държавната телевизия. Бетина Жотева даде гласа си за него, макар да отбеляза, че има сериозна забележка към концепцията му да запази БНТ3 като канал за спорт. Досега Кошлуков беше временно изпълняващ длъжността генерален директор на БНТ след отстраняването на Константин Каменаров заради присъда за шофиране в нетрезво състояние. Другите кандидати за шеф на БНТ бяха Сашо Диков, Никола Тодоров, дългогодишният тв водещ Кръстю (Къци) Вапцаров, журналистите Явор Симов и Стоил Рошкев, както и инженер Радостлав Главчев. След като Каменаров бе предпочетен от СЕМ за шеф на БНТ въпреки подозренията, че властта гласи за поста Кошлуков, новият шеф го покани за програмен директор. Още тогава имаше подозрения, че престоят на Кошлуков в БНТ се използва за натрупване на необходимия стаж, за да бъде назначен по-късно за генерален директор. БНТ трябва да се развива и на новите платформи, като например създаде мобилно приложение, с което аудиторията да може да получи своевременно известие за случила се новина, смята новият й шеф. Той предвижда създаването на нови предавания, силен акцент върху филмовото производство, технологично обновление и нови органи на управление. Новият началник иска да развие програмен съвет, който да представлява консултативен орган със строго определени членове (като директори на различни звена, представители от Обществения съвет на телевизията), за да носят заедно отговорността. По думите му е много важно програмата да не се базира на еднолични решения на принципа \"Това ми харесва, ще го включа в програмата\". С оправданието за финансово стабилизиране Кошлуков обяви, че ще спре \"Стани богат\" въпреки високия рейтинг. Договорът на \"Референдум\" за социологически сондажи на \"Алфа рисърч\" също ще бъде преразгледан. Според Кошлуков има 3 варианта за финансиране на БНТ - тя да мине изцяло на държавна издръжка без реклами, да засили продажбите на рекламно време или най-накрая политиците да имат смелостта да задвижат фонд \"Радио и телевизия\", който от години не може да заработи. Той предвижда зрителите да плащат такса на обществената телевизия, която да е част от издръжката на медията. Скандалите с Кошлуков започнаха скоро след назначаването му на \"Сан Стефано\" 29. Екипът на \"Денят започва с култура\" излезе в ефир с декларация, в която обвини новия програмен директор в цензура и оказване на натиск върху предаването. Това предизвика протест с искане за оставката на Емил Кошлуков. По-голям отзвук се получи, след като програмният директор на БНТ размаха среден пръст в ефира на предаването, което водеше. Това породи нов скандал и пореден протест. След многобройни сигнали и жалби СЕМ глоби БНТ за жеста.", "date": "2019.07.08", "title": "Дадоха БНТ на Емил Кошлуков"}
{"url": "https://duma.bg/istoriyata-pak-sluginya-na-politikata-n195429", "text": "Преди 38 години, приблизително по същото време, по което днес избухна скандалът с учебниците по история, умира едва на 39 Людмила Живкова, която е доктор по история. За нея искам да разкажа, за социализма, в който са живели, учили и работили хората, пишещи учебниците за социализма днес (именно тази липса на достатъчна историческа дистанция може би е причина за крайните субективни оценки).  През 2008 г. ЕП обявява за престъпни всички тоталитарни режими на ХХ век. Това безспорно е правилно и справедливо. Престъпленията, зверствата, убийствата, извършени от Хитлер и от комунистическите режими, са грях и пред човешкия, и пред Божия съд! Но защо престъпленията, извършени от демокрациите, не са признати за такива!?  В САЩ до неотдавна са се извършвали терористични актове - бомби в църкви на чернокожи, около 25-30 атентата за 8 години. През 1963 г. в един такъв атентат по време на църковна служба загива и приятелката на Кондолиза Райс - тя е едно от убитите деца, за които говорителят на 'Ку-клукс-клан\" казва: \"Това не са деца, а просто малки негри.\" Чак до 90-те години за тези престъпления не е потърсена отговорност. Британският изследовател на Африка Д. Ливингстън пише че за 250 години в робство са загинали най-малко 100 милиона чернокожи. Хората с черен цвят на кожата са били обявявани в законодателството на САЩ за \"три пети човеци\" и са били затваряни в зоопаркове. Защо този Черен холокост, защо това безумие не е признато за геноцид и престъпление срещу човечеството?! През 1923-1925 г. При Белия терор са избити хиляди земеделци, комунисти, анархисти и пр. От 1944-1946 г. действа Народният съд, издал много присъди, от които над 2000 - смъртни. Съществували са лагери за въдворяване на хора без съд и присъда и за прочистване от фашистки елементи. Последният лагер в Ловеч е закрит през 1962 г. Зверствата на комунизма са безспорно престъпление и те са описани в учебниците по история. На 20.12.1943 г. в с. Ястребино са разстреляни 18 души, между които жени и 6 невръстни деца. Преди 1944 г. също е имало концлагери, в които са затваряни политическите противници на властта - комунисти земеделци. Имало е отрязани партизански глави (виждала съм такива ужасяващи фотоси в енциклопедиите), разнасяли ги на кол. През 1942 г. на смърт е осъдена група от 12 души, между разстреляните е Никола Вапцаров. Защо тези престъпления, тези зверства не са описани в учебниците по история?! Престъпленията са престъпления - независимо от кой политически режим са извършени, и към тях трябва да се прилага еднакъв аршин, а не политическа цензура. За съжаление концлагерите започват още от индианските резервати в САЩ, а началото на съвременните концлагери е поставено от цивилизованите англичани по време на Втората англо-бурска война (1899- 1902 г.), но това също не го пише в учебниците по история. Престъпленията и убийствата в Европа не започват с комунизма (Инквизицията, Френската революция, колониализмът, робството), но дано да завършат с него!  Много нещо се изприказва в скандала с днешните учебници. Направиха ми впечатление изявленията на представители на МОН, че: \"Учениците не бива да остават с впечатление, че социализмът е нормален етап от развитието на България\". Дали опасенията са, че изтъквайки позитивните страни на периода преди 1989 г., ще се легитимира комунистическата идеология на един режим, обявен за престъпен? Тези опасения са неоправдани. Всеки интелигентен човек знае, че социално-икономическите и политическите процеси са сложни многопластови системни цялости, в които нещата не са само черни или само бели. БСП е поела историческата отговорност за управлението преди 1989 г., приемайки всичко положително, изградено от социализма, и отричайки всичко, което противоречи на демократичните ценности и морал (програмата на БСП от 1994 г.) България през социалистическия период е била легитимна част от международния правов ред. Съгласно споменатия закон би следвало и от ООН да бъде потърсена отговорност, защото е приела за свой член един престъпен режим (България става член на ООН през 1955 г.) Освен това много от престъпленията, за които обвиняват комунизма, се извършват и от демокрацията днес. \"Липса на свобода на словото\"- нима днес я има? Един мой познат пише докторска дисертация, в която описва постиженията на социализма - не го допускат до защита...  Днес политическата цензура се налага и в учебниците. Защо те са сведени единствено до политическата история? Някои от текстовете на този закон будят у мен недоумение: \"морален и икономически упадък на държавата\", пише там. Да, икономически кризи, дългове и корупция безспорно е имало, но икономическата история преди 1989 г. не се изчерпва само с това. Имало е и периоди на разцвет - развита индустрия, икономическо чудо в селското стопанство - АПК, този български опит е изнасян по света - например в Индия се създава през 1976 г. първата тяхна АПК по наш модел. А нима днес няма икономически упадък, престъпна приватизация, ограбила широката средна класа от времето на социализма и довела народа до просешка тояга?! В чл.2 на този закон пише, че \"комунизмът е унищожил традиционните ценности на европейската цивилизация\" - нима развитието на образованието, науката, изкуството, културата, изложбите на Тракийското златно съкровище в Лондон, в Париж, детската асамблея \"Знаме на мира\", честванията \"1300 години България\" са унищожаване на ценностите на европейската цивилизация? И въобще не може с един политически закон от 5 члена да се отрече цял един период от развитието на Третата българска държава. Социализмът бе един успешен метод за индустриализация и модернизация, който реши задачата, с която не успя да се справи българската държава преди 1944 г., когато страната ни е била с преобладаващо селско население и в прединдустриална фаза на развитие. По-късният исторически преход от традиционно към индустриално общество, липсата на силна буржоазия, която бе фактор за социално-икономическа еволюция за две три столетия в западните демокрации, наложи друг ускорен метод на модернизация. Според мен - и социализмът, и капитализмът са две форми на едно и също модерно, индустриално общество. Те са двете рационални идеологии на Новото време, в което живеем. Политико-идеологическите характеристики са различни, но и двете исторически формации имат сходни в социално-икономически аспект черти - индустриализация, урбанизация, секуларизация, модернизация на изостанали общества с феодални структури. Ето защо и според много научни изследвания, включително и на западни учени, от средата на 70-те години на ХХ век държавите от Източна Европа именно благодарение на социализма са завършили процеса на радикална трансформация и са формирали социално-икономически системи от модерен тип. Говорим за един ускорен, прескачащ векове метод на индустриално развитие.  Цяла дисертация би заел анализът на българския социализъм и на неговите социално-икономически черти. Само ще спомена, че след десталинизацията и идването на Хрушчов на власт, след Априлския пленум 1956 г. Тодор Живков се опитва да се еманципира от съветския икономически модел, старае се да изгради един български социализъм с пазарни елементи - самоуправление на предприятията, печалбата като измерител на рентабилността и т.н. Живков е искал да еманципира постепенно икономиката от политиката, възхищавал се е от китайския модел и постоянно се е стараел да лавира между СССР и Запада. Той е и първият български политик, предложил членство на България в ЕС (тогава ЕИО). На Живков дължим и възстановяването на истината по македонския въпрос (1963 г.). През 1966 г. дори избухва езиковият спор, когато български представител отказва да подпише договор за сътрудничество на македонски език. Колкото и да е странно, на Живков принадлежат думите \"младото поколение трябва да благоговее пред конската опашка\", така че не е изненада и патриотичната и нестандартна линия в културната политика на дъщеря му. Именно Людмила Живкова е изрекла \"българската култура никога няма да бъде зависима от съветската\" (\"Людмила - тайните на Червената принцеса.\" Светльо Дукадинов, Цветана Пешунова, стр 19). Като министър на културата тя прави много за еманципирането от съветската прегръдка и винаги е държала страната ни да е известна по света като родината на славянската цивилизация. Огромни са постиженията на Живкова в културната политика, във връзките с ЮНЕСКО. Именно ЮНЕСКО подкрепя проекта \"Знаме на мира\", както и популяризирането на българската култура по света.  Людмила Живкова е помагала на Ванга да работи на спокойствие. Тя е подкрепяла и проекта на д-р Лозанов, който чрез своя Институт по сугестология е работил над метод по обучение на чужди езици в спящо, подсъзнателно състояние. Тя има и огромни заслуги за подобряване на отношенията с Ватикана, благодарение на нея Ватиканът отваря своите библиотеки, музеи и галерии за български учени, изследователи и духовници. Тя създава и проекта \"Звездна карта\", чиято цел е да се картотекират всички талантливи деца по света и един ден те да работят за България. Живкова е надскочила времето си и въвежда нова морално-етична, духовна лексика като \"Единство, Творчество и Красота\", които е изписвала с главни букви. Била е много далеч от класово-партийната идеология, смятала е, че училището трябва да бъде \"ковачница на личности\". Нейна е концепцията за\" хармонично и многостранно развитие на личността\", за естетическо възпитание на децата - но не чрез промиването на мозъците им с идеология, а чрез възпитание в нравствени ценности. Колко актуални са нейните възгледи и днес, в условията на печалната ситуация в българското образование и всеобщата морална и духовна деградация. Заради нестандартните си идеи Живкова е имала много противници в БКП и в СССР. Тодор Живков в своите спомени пише: \"Очевидно съветските служби са следили много плътно дейността на моята дъщеря.\"  Аз съм от поколението българи, които нямат ясни и съзнателни спомени за времето преди 1989 г., но смятам, че дълг на днешните учени е да не допуснат децата да бъдат манипулирани. Новите поколения трябва да знаят цялата многолика история за близкото ни минало. Това очевидно няма да се случи с новите учебници по история. И в човека, и в политическите и социални системи, които той изгражда, съжителстват и черното, и бялото. На кое от двете ще дадем път зависи от това как четем историята си.", "date": "2019.07.08", "title": " Историята - пак слугиня на политиката  "}
{"url": "https://duma.bg/pravilnite-vaprosi-n195432", "text": "С един професионален шофьор - а те, както е известно, знаят всичко - наскоро обсъждахме качеството на живота в България. Веднага се съгласихме, че страната ни е прекрасна и не бихме я заменили с друга. \"Виж храните, сиренето, доматите - разпали се моят събеседник - никъде няма такива. В други страни, дори южни, все едно ядеш пластмаса, а у нас имат вкус, ухаят.\" Отбелязахме, както си е редът, ненадминатите ни домашни ракии, слънцето, зелените гори, общителните хора. Споменахме и как децата на чужденците, които работят у нас, молят мама и тате да си останат през ваканцията в България - тук игрите са по-весели. Е, може да сме преувеличили тук-там с възхвалата на Родината, но като цяло не се отклонихме от истината. България е много яка.  Да, но същия ден се наложи да пътувам извън града с автобус и моят другар шофьорът ми предложи да ме закара до автогарата. Не беше далеч, но за този четвърт час в динамичния трафик руслото на разговора ни се завъртя на 180 градуса. \"Тези сополанковци - нареждаше човекът - хвърчат със скъпите си коли и нямат страх от никого. Бутат се, блъскат, мачкат - защото така са възпитани. Да са най-напред и да тъпчат хората под себе си. И да стане нещо на пътя, не им пука, защото знаят, че ще ги покрият.\"  След това въведение преминахме към финансирането на партиите, игрите с държавния дълг, скритите данъци, които се плащат от бедните, мизерните заплати в БАН и позорния статут на българския учен. И до унищожаването на напоителните системи щяхме да стигнем, ако автогарата беше по-далеч. На изпроводяк шофьорът с крива усмивка обобщи: \"Райско кътче е България, ама не знаем как да му се радваме.\"  У нас всекидневно се водят хиляди подобни разговори. Зад прословутото \"мрънкане\" на българите прозира не толкова неудовлетвореност от живота, колкото дълбокото убеждение, че ние като държава и народ можем повече. Как става така, че работливите и почтени българи си избират да ги управляват посредствени и крадливи политици? Защо в нашата плодородна европейска страна толкова хора са под линията на бедността? Лош късмет ли имаме, или са ни виновни Великите сили? А може би съседите?       Задаването на въпроси е изкуство. У нас все питаме и се препираме за историята, за политически пристрастия, за международни врагове и приятели - за абстрактни неща. Страдаме от остър дефицит на въпроси по същество. Кога ли ще се запитаме защо в България най-богатите плащат едва 10% данък върху дохода си?   Колко пари през годините са похарчени за интеграция на циганите? Какво печели държавата от находищата на полезни изкопаеми? Как да създадем заетост в селските райони? Какво ни пречи да поставим соларен панел на всеки покрив? Кой ще бъде наказан за фалита на КТБ? Защо нито един наш политик не е вкаран в затвор за корупция? А как да убедим шофьорите да спазват правилата за движение по пътищата?  Ако успеем да отговорим на тези и на другите подобни въпроси, най-сетне ще се научим да се радваме на живота в нашата тъй хубава България.", "date": "2019.07.08", "title": "Правилните въпроси"}
{"url": "https://duma.bg/tam-deto-ima-tsarkva-pak-shte-ima-zhivot-n195431", "text": "Пътувайки по живописните родопски пътища, веднъж се озовахме в селце в най-южния край на България - искахме да видим ценна, но труднодостъпна природна забележителност. Докато се оглеждахме на мегдана къде да попитаме за посоката, покрай нас премина жена на средна възраст, възседнала кон, натоварен с дисаги с багаж. Без да спира, подвикна: \"Кого търсите?\" \"Тръгнали сме да разгледаме красотите на вашия край\", отвърнах. Прекъсна ме троснато: \"Какви красоти ще гледате... тук няма какво да ядем, няма работа, младите бягат по градовете, внуците ги виждаме само през лятото. Красоти!\" И продължи по пътя си. Думите ми нелепо увиснаха във въздуха. Сигурно жената виждаше в нас презадоволени граждани, с добри доходи и лек живот, които разполагат с време да се разхождат безгрижно насам-натам. Не мога да я упреквам. Тези хора живеят сред уникална природа, богата и горда история, но битът така ги е притиснал, че нямат нито време, нито сърце да им се радват по нашия възторжен начин. Та думата ми сега е за две чудни села в Източните Родопи - в Ивайловградско, Хасковска област. Долно и Горно Луково са разположени от южната страна на Бяла река, досами границата с Гърция. В миналото кипели от живот, но днес, както много български селища, са потънали в самота. Местните хора разказват истории и легенди за славни времена, за достойни и работливи българи с многобройна челяд. Земеделието било основното им препитание, отглеждали лозя, овощни градини, тютюн - неговото производство е запазено до днес заедно със сусама (вкусен тахан, получен по класическа технология, може да се купи в една от малкото действащи таханджийници у нас - в Ивайловград). Тук е и първият в страната бубарски микрорайон, в който поради благоприятните климатични условия добре виреят черничеви дървета, любима храна на копринените буби. Този поминък осигурявал много семейства докъм 1980 г. Той дава и облика на голям брой от къщите в Долно Луково - двуетажни сгради каменна зидария, с покриви от плочи, с просторен долен етаж, пригоден за съхранение и отглеждане на пашкулите. Вижда се, че много от тях отдавна са напуснати от стопаните си, обрасли и полуразрушени. Местните майстори владеели различни занаяти, някога Долно Луково наброявало към 70 къщи, а населението достигало над 300 души, днес в него живеят около 60-80 човека. Голяма гордост на селото е еднокорабната църква \"Св. св. Константин и Елена\", вкопана в земята, изградена през 1806 г. от местни хора с плоски речни камъни само за седем нощи. Бързали, защото според тогава действащ османски закон завършена сграда с покрив не се разваляла. Официалната версия била, че строят обор. Вместо камбана, клепало възвестявало богослуженията. Изографисана е с интересни образи и сцени, с естествени растителни бои. Резбованият дървен иконостас е украсен със слънца, слънчогледи, грозде, орехи, растения... Нещо много рядко срещано е аязмото в олтара, полилея донесъл монах от Света гора. Обособени са две помещения - предно - мъжко, и задно - женско, в него няма стенописи, съхраняват се ритуални предмети, съдове и пособия от селския бит. От външната страна на апсидата с разноцветни камъни е изписана годината на градежа, до нея е изобразен кръст от керемиди, а до него - същество от бял камък, прилично на птица с разперени криле или на ангел... В момента \"Св. св. Константин и Елена\" не е действащ храм, литургия се отслужва на патронния празник - 21 май. През 1992 г. църквата е обявена за паметник на културата. Друга обител е издигната в центъра на селото 90 години по-късно - трикорабната псевдобазилика \"Св. Архангел Михаил\", с отделна висока камбанария в двора.  На няколко километра над Долно Луково по стар асфалтов път се стига до Горно Луково. Според справка в Националния регистър на населените места на НСИ за 2018 г. седем селища в област Хасково са без нито един жител, други 20 са обитавани от по един човек. Тук наистина времето е спряло. Няма и помен от някогашното оживено село. Лятото в него пребивават десетина души, а през зимата - двама. Много от къщите, градени солидно, с изкусно наредени камъни с различна форма, големина и цвят, приличат на призрачен декор, обвит в гъста растителност, а от някои е останала само по една стена и прозорец, през който се вижда просторът. Разрухата не е пощадила и уникалната църква \"Св. Архангел Михаил\" - във вътрешността й има следи от реставрация, по някакви причини останала недовършена. Ръждясала табела свидетелства, че в близка сграда се е помещавало училището. Преди години някакви хора купили част от постройките - може би с намерение да развиват селски туризъм, но до днес нищо подобно не се е случило. А природата и гледките са приказни. Главният път през селото води до бившата гранична застава, сега с пропаднал покрив, с избити прозорци и врати. Жената, която срещнахме на едновремешния мегдан, ни разказа, че в нейното детство той бил пълен с дечурлига. Наред със знанията, които добивали в училището, малчуганите били приучвани на християнски ценности и добродетели от бабите си, които редовно ги водели на службите. От все сърце се надявам, че някой ден Горно Луково ще живне и църковна камбана пак ще оглася безкрая...", "date": "2019.07.08", "title": "Там, дето има църква,  пак ще има живот"}
{"url": "https://duma.bg/dumi-za-balansa-n195434", "text": "Да вземеш страна в чужд спор е рискована работа. Рискът е двупосочен, но еднозначен - и да си прав, и да сгрешиш, е идентично. Ако си прав и си взел страната на този, чийто аргументи са по-силни и убедителни, ще се постави въпросът защо си го направил, при положение че справедливостта няма нужда от оправосъдяване. Ако не си прав и си взел страната на погрешното мнение, тогава ставаш съучастник в несъвършенството - допуснал си с личен принос неправдата да тържествува поради своето многогласие или фиктивно мнозинство.  Тези неща, последните, не са тъждествени. Правото познава т.нар. многогласни акции, те нямат нищо общо със славеите, понякога също определяни така. Те са вид ценни книги, даващи на притежателя им привилегията да упражни повече от един глас на акция при вземането на колективни решения, т.е. броят на акциите не е равен на броя на гласовете. И в живота се случва малко на брой хора - но по-гласовити, привилегировани, кресливи или агресивно нискочели, да наложат волята си над по-многобройните, но по-умерени, скромни или възпитани люде. Ето защо най-добре е да съблюдаваш баланса на силите и начина, по който те си противостоят. Не да се месиш в чуждите спорове, особено ако не познаваш детайлите, а да наблюдаваш внимателно дали спорещите спазват правилата на дискусията и нормалността на разногласията. Ако всичко е наред в процедурно отношение, страните имат равен шанс да докажат тезите си и значи битката между тях е достойна. Това е по-важно от самата битка. В крайна сметка по-добрият, по-зрелият и по-качественият ще спечели: това ще е добре за всички. Нещата се усложняват, когато си предубеден или когато имаш интерес да вземе връх онзи от спорещите, от когото имаш полза. Тогава вече правиш всичко възможно да направиш правилата неприложими или такива, че те да вършат работа само на твоя човек. Защото при равнопоставена битка и при еднакви правила той ще загуби. И, не дай Боже, да имаш удобството или юридическата привилегия да дадеш несправедливо оръжие в ръцете на твоя фаворит, тогава тежко му и горко на опонента. Ето това, опасявам се, правят в момента управляващите. Създават се умишлено криви закони и норми, които не само че не съответстват на юридическите европейски образци и директиви, но и внасят хаос и двузначност в практиката. Примери много, но има ли нужда от тях? Всеки, който следи работата на законодателя, ще установи, че и техниката на нормосъздаване и избирателността на регулацията, и най-вече задушаването на равнопоставеността между субектите, съвсем целенасочено водят до нарушаване на демократичния баланс между властите, между субектите и обектите на регламентираните отношения. Така самата идея за закон се обезсмисля, дори да не вреди. Юридическата гилдия е в дълг към държавата и обществото, защото мълчи и не прави нищо, за да се опълчи срещу попълзновенията на властта да смаже правото като инструмент на доброто. Може да се направят предположения защо е така, но едва ли има смисъл. Нужни са юристи, които с авторитета и разума си да сложат преграда пред опасностите на криворазбраната или кривоприлагана демокрация. Иначе у нас правото и справедливостта ще се отдалечат толкова едно от друго, че вече ще кореспондират помежду си само чрез политиците. А това ще е напълно достатъчно, за да не си кореспондират изобщо.", "date": "2019.07.08", "title": "Думи за баланса"}
{"url": "https://duma.bg/izgori-za-da-svetish-n195433", "text": "Категоричното разграничаване на Бойко Борисов от Цветанов хвърли в потрес и недоумение цецоведите. Сравнен с Жан Виденов, с Лютви Местан, с БСП и ДПС като отношение, подсказва  сериозни мотиви за несъгласие не само с песните на Веско Маринов, не само с кампанията на Физкултурника и с досегашния \"мотор\" на политическа партия ГЕРБ... Той е извън ГЕРБ! И журналистите, в това число и представителите на медии, без да са журналисти, се питаха Цветанов още ли е член на тая партия, някой дори произнесе в тишината \"тъпанар\", но не стана ясно по чий адрес. Сред основните питащи беше, естествено, Илияна Беновска. Беновска пита... Няма как \"Пик\" да не присъства чрез Ива Николова, която не можа да \"разкъса Корнелия Нинова\", за което щели да платят Станишев и Борисов преди време. И така, питаме се, къде са шпайковете на Цецо, кой ще ходи на молитвените закуски в САЩ, ще продължи ли безмоторното летене и има ли вече кой да накаже Цветанов, и то във време, когато един друг бивш \"лекоатлет\" попита не знаят ли кой е Асен Христов, та излизат насреща му с неудобни въпроси. А около него не са ли и Цветан, и Цвета? За асансьора и скъпия огромен апартамент трябва електроенергия... И ЧЕЗ ще я предостави. Скоро всичко ще стане отново прозрачно. Както вече реши КПКОНПИ за конфликтите на интереси около \"Апартаментгейт\"... Нищо ново вече тридесет години. Изгори, за да светиш...", "date": "2019.07.08", "title": "Изгори, за да светиш..."}
{"url": "https://duma.bg/vodeshtiyat-se-zasrami-ot-televiziya-alfa-n195427", "text": "Официално разпространената от БНТ визитка на Емил Кошлуков само разпали полемиката около избора му. От справката е \"изчезнала\" цяла година от биографията му - времето, за което той обяви, че е бил програмен директор на телевизия \"Алфа\". Припомняме, че на предишния конкурс за шеф на БНТ смятаният за фаворит Кошлуков без малко щеше да отпадне заради недостатъчен трудов стаж на ръководна позиция в електронна медия. В последния момент той обяви, че бил началник в телевизията на партия \"Атака\", което даде повод за съмнения дали отговаря на изискването да няма икономически и политически зависимости. Сега от визитката, разпространена от БНТ, този период липсва. Емил Кошлуков е роден през 1965 г. в Пазарджик. Завършва средното си образование в пловдивската Английска гимназия. \"Докато отбива военната си служба, той е осъден за антидържавна пропаганда на 6 години лишаване от свобода и изтърпява присъда като политически затворник в Старозагорския затвор. През 1989 г. излиза от затвора и започва отново активна дейност срещу комунистическия режим\", акцентира обществената телевизия при представянето му. Описан е приносът му в учредяването на СДС - \"първата политическа сила, опозиция на Българската комунистическа партия\", както и последващите му политически активности. През 2005-2009 г. Кошлуков е водещ и продуцент на предаването \"Таралеж\" по \"Евроком\". През 2010-2014 г. създава и управлява продуцентската компания \"Ноу Фрейм Медиа\". През това време е автор и водещ на \"Факторът\" (\"Уикенд с...) по ТВ7. От 2015 до 2017 г. Емил Кошлуков работи като водещ в Канал 3 и консултант по различни медийни проекти, обясняват от БНТ, но пропускат, че само преди две години той обяви директорския си опит в \"Алфа\".    От декември 2017 г. е директор на дирекция \"Програма БНТ 1\", а от януари 2018 г. е водещ на публицистичното предаване \"Още от деня\". През април т.г. мнозинството в СЕМ реши, че той трябва да стане и.д. генерален директор на БНТ до края на конкурса за титуляр.", "date": "2019.07.08", "title": "Водещият се засрами от телевизия \"Алфа\""}
{"url": "https://duma.bg/sluginka-na-sasht-n195436", "text": "Европейска институция се обяви срещу  транзита на руски газ през България по проекта \"Турски поток\". Това става ясно от резолюцията на Парламентарната асамблея на Организацията за сигурност и сътрудничество в Европа (ОССЕ), в която се изразява \"особена тревога\" от евентуалното използване на тръбопроводите \"Северен поток-2\" и \"Турски поток\" за политически цели. Показателно е, че тази точка бе включена по предложение на Конгреса на САЩ.  ОССЕ е важна институция в Европа, макар че в ЕС има далеч по-важни институции. И все пак, ако в бъдеще Еврокомисията, Европейският съвет или Европарламентът бъдат принудени да приемат нарочна резолюция или друг документ по руските \"потоци\", неизбежно ще потърсят мнението на ОССЕ. Ето защо Европа явно вади жълт картон на България относно надеждите й за \"Турски поток\". Ето и още няколко извода от резолюцията. Първо, от абревиатурата на организацията спокойно може да отпадне последната буква \"Е\". Така от нея ще остане само Организацията за Слугинаж на САЩ (или ОСС). Вече е ясно, че промиването на мозъците за политическите цели с руския газ е параван, за да се отстрани конкурент на американския втечнен газ и Европа да опре до него, макар че той ще е с 30% по скъп от руския. ОСС вече клъвна на въдицата на този антиевропейски аргумент.  Второ, явно не тиктака нормално акълът на онези, които набиват канчето за политическите цели на руските \"потоци\". Да не би Русия чрез \"Северен поток-2\" да провали Манфред Вебер или Франс Тимерманс начело на Еврокомисията? Да не би благодарение на \"Турски поток\" испанският русофоб Жозеп Борел ще оглави дипломацията на ЕС?  И трето, политика в \"потоците\" има, но тя е в обратна посока - не Русия срещу Европа, а САЩ срещу Русия (и срещу Европа като страничен ефект). Целта е чрез намалените приходи от газовия износ да бъде задушена руската икономика и Путин да падне. А Русия да стане Просия както при Елцин. И да слушка Америка.", "date": "2019.07.08", "title": "Слугинка на САЩ"}
{"url": "https://duma.bg/filip-popov-sadebnata-sistema-strada-ot-lipsa-na-spravedlivost-n195435", "text": "- В тези отчети не беше казано нищо за проблемите, които тресат системата на съдебната власт от години. За съжаление, тя все повече не може да компенсира необходимото доверие, което гражданите трябва да имат към правосъдните институции. Това не е по вина собствено и само на съдебната власт и на магистратите - съдии, прокурори, следователи. Факт е, че реформата в системата на съдебната власт буксува. Нищо не се прави в тази насока за основни изисквания, критерии, по които следва да се развива промяната. Един от проблемите е дисбалансът в натовареността на съдилищата у нас. Не може в Софийския районен съд в средата на годината делата да са хиляди, а в друг районен съд да са 10-15 за една година. Това, разбира се, води до редица тежки последици и дисонанс в правоприлагането и до редица тълкувателни решения на Върховния касационен съд например. Проблем в съдебната ни система остава правоприлагането. Видя се и в доклада на Европейската комисия, че един от основните недъзи, недостиг е липсата на справедливост и разбира се, корупцията. Корупцията по същество е част от почти всяка власт. Там, където властта е неконтролируема, има и условия за създаване на корупция. Както е у нас. Вече десетилетия се запазва тенденцията от страна на прокуратурата основен криминогенен фактор в България да бъдат ниската образованост, демографската катастрофа, обезлюдяването на определени населени места и бедността. Това са фактори, за чието разрешение следва да се поеме политическа отговорност от управляващите. Очевидно, че те години наред не правят нищо да бъдат преодолени и решени тези проблеми. - Принципът на Монтескьо за разделение на властите - законодателна, изпълнителна и съдебна, като че все повече започва да се размива в България. Свидетели сме на това, че законодателната власт в последните 10-ина години, откакто ГЕРБ управлява, е един придатък на изпълнителната власт и на решенията, понякога доста импулсивни и популистки, на министър-председателя. Според мен има опити за овладяването и на съдебната власт от страна на изпълнителната, което не говори нищо добро за управляващите. - Функциите на т.нар. тримата големи са залегнали в нашата конституция. Те едва ли може да се отзовават през обикновен закон и без промяна в основния закон на държавата. Така че оттук насетне разсъжденията в тази посока не мисля, че ще бъдат много ползотворни.  Хубаво е, разбира се, да има възможност за контрол между самите власти, но ние го правим през парламентарния контрол. За съдебната власт като независима трябва много внимателно да се ограничи контролът от другите власти върху нея. Това е широка и наистина експертна и дълбока тема, касаеща основни принципи на демокрацията, на разделението на властите. Така че не бива с лека ръка да направим някакъв контрол или система за възможност за отзоваване на главния прокурор, на председателите на ВКС и ВАС. Мисля, че това следва наистина да бъде много добре, широко и продължително обсъдено във времето. Не може и не бива с лека ръка да се правят такива промени.  Сред общественото мнение битува разбирането, че върху главния прокурор или другите двама големи следва да има определен контрол, защото властта им на практика е доста широка, неконтролирана, но конституционните принципи и норми именно за това са дадени - за да се спазва независимостта на съдебната власт от останалите власти.  По-късно Данаил Кирилов се оправда, че не предполагал, че предложението му ще се разтълкува като опит за намеса в делата на съдебната власт. Не стана ясно как това подозрение е убегнало на министъра, след като с подобно правомощие правителството директно се намесва в казуси, които трябва да се решават само от ВСС.  Всъщност и Съветът на Европа разкритикува остро законовите промени, с които правосъдният министър твърди, че изпълнява европейски изисквания. От Брюксел ни предупредиха, че това са изцяло приумици на българските власти и европейските институции никога не са настоявали за тях. Предложенията на Кирилов бяха остро критикувани от неправителствени организации, които заявиха, че така на практика се отваря вратата за натиск срещу председателите на ВАС и ВАК. От друга страна, главният прокурор остава недосегаем, тъй като предложенията са той да бъде разследван от свои подчинени. Освен това ръководителят на държавното обвинение има силно влияние във ВСС, т.е. би могъл да спре всяко решение. - Както се казва, в съвременното общество взаимовръзките са толкова особени и многоаспектни, че едва ли има независим човек. Защото преди да бъде главен прокурор, който и да е той, преди всичко е гражданин и човек със своите зависимости. Но системата в България и  фигурата на главния прокурор е такава, че той би следвало наистина да бъде независим. Аз се надявам да е такъв и да изпълнява единствено и само разпорежданията на конституцията и законите у нас и да следи за защита на интереса на обществото. Нека неговата независимост да е такава. Разбира се, не се съмнявам, че в процеса на избора ще има опити за овладяването на този пост, но се надявам, който и да е следващият главен прокурор, наистина да устои на този натиск. - Към настоящия момент няма процедура, по която те да бъдат излъчени. БСП предлага единият от българските европейски прокурори да се избира от Народното събрание, а другият - от президентската институция, защото това са двете институции, които не ползват европейски пари. Има и други идеи - те да бъдат предлагани с решение на ВСС - дали ще бъдат и двете колегии или пленумът на ВСС, прокурори и съдии. Така че има много предложения в тази насока, но целта в крайна сметка е те да бъдат наистина независими,  избрани по един прозрачен начин.", "date": "2019.07.08", "title": "Филип Попов:    Съдебната система страда от липса на справедливост"}
{"url": "https://duma.bg/opashati-lazhi-n195437", "text": "Могат го тия от властта. Да тълкуват фактите, както им е угодно и без да им пука да разтягат опашати лъжи. В петък на парламентарния контрол от думите на земеделския министър Десислава Танева се разбра, че зърнопроизводителите блокирали приемането на закона за градушките. Лично Танева е генераторът на идеята (след поредни масови протести) за разширяване на обхвата на градозащитата в страната и за събиране на такса за тази услуга. Това бе нейно обещание още през 2016-а като министър в кабинета \"Борисов 2\". Чак в началото на тази година властта сколаса да внесе законопроекта за превенция от неблагоприятните климатични събития, добил популярност като закон за градушките. Първоначалната идея беше такса \"градушка\" да плащат земеделците и застрахователите. Вторите - чрез отчисления от застраховките. В предложения за обсъждане документ обаче се оказа, че застрахователите бяха изчезнали. И финансовата тежест пада само върху земеделците. Та вместо първоначално планираните 50 ст. на декар, властта поиска от тях по 75 ст. Това предизвика недоволството на зърнопроизводителите и през април законопроектът скоротечно беше замразен. Да поизчака по-подходящо време или най-добре тихомълком да бъде хвърлен на боклука. Защо? Управляващите сами се поставиха в ситуация на напрежение баш преди изборите с този калпав закон. А зърнопроизводителите са сила. Заради тяхното недоволство са били променяни не едно и две изисквания. Едно на ръка, че искат да си съберат всички необходими средства само от земеделците. Защо обаче първо не изградят системата, а после да искат пари? В него няма и намек как ще се компенсират стопаните, ако все пак падне градушка в \"непробиваемата\" им система. А за капак се оказва, че според властта неблагоприятен климатичен фактор в земеделието е единствено градушката.", "date": "2019.07.08", "title": "Опашати лъжи"}
{"url": "https://duma.bg/radio-sofiya-se-sdobi-s-mlada-shefka-n195426", "text": "Само седмица след избора на Светослав Костов за генерален директор на БНР започнаха и шефските рокади в обществената медия. Овакантеният директорски пост в Радио София е зает от младата Роселина Петкова, която след няколко месеца ще навърши 28 години. До момента тя бе автор и водещ на рубриката \"Еспресо с Роси\" в сутрешния блок на Радио София. Познава екипа на медията, който определя като \"пример за хора, които имат идеи, знаят как и искат да работят\". Петкова е в БНР само от 2 години, но има предишен опит като репортер, редактор, продуцент на актуални предавания и водещ на новини в различни медии. Междувременно БНР обяви, че влиза в отпускарски режим. До 8 септември включително обществената медия въвежда летни схеми в националните и регионалните си програми. В \"Хоризонт\" новото разписание ще е на 2 етапа, първи в летен режим влизат делничните блокови предавания. Програмата ще включва и ново младежко предаване - \"Изотопия\" ще се излъчва от 22 до 24 часа. Националната програма за култура и образование \"Христо Ботев\" вече е в лятна схема. Този месец зрителите няма да слушат \"Артефир\" и \"Какво се случва\", \"Законът и Темида\", а сутрешният блок \"Нашият ден\" ще бъде скъсен. Цяло лято вместо \"Радиоприемница\" Радио \"София\" ще излъчва музикални предавания, а от края на месеца \"Трафик София\" ще е само час. До 8 септември падат \"Спортна среща\", \"Чуй света\" и \"Студентски глас\", както и регионалните софийски новини. Радиата \"Бургас\" и \"Варна\" ще акцентират на туристически събития. В бургаската станция почти няма да има промени в програмната схема, но за лятото отпада предаването за чуждоезична музика \"Чудни звуци\".", "date": "2019.07.08", "title": "Радио София се сдоби с млада шефка"}
{"url": "https://duma.bg/edna-partiya-edin-vozhd-n195438", "text": "В разгара на летните отпуски и жеги 1200 \"зомбита\" от ГЕРБ се събраха в столицата, призовани от авторитарния си лидер, за да му засвидетелстват сляпо покорство и безпрекословно подчинение. Това беше целта на Борисов за свикване на Национално събрание, продължило само час - с няколко бързи и единодушни гласувания под диктат и завършило с речта на вожда. Няма изказвания, няма партийна опозиция. Под маскировката на \"промени в устава\" автократът отново си преброи \"зайците\" и им напомни не с \"морков\", а с \"тояга\" КОЙ командва парада.  Едва ли трезвомислещ човек би повярвал, че след 10 години еднолично управление начело на корпоративната си партия Борисов чак сега е разбрал, че много гербаджии са се самозабравили, че са се поддали на корупция, лукс и разгул. Не, Борисов не се интересува от битови подробности като луксозните апартаменти на велможите му. Те са добре известни на Първия, защото той държи в ръцете си всички власти. Контролира всичко - парламент, служби, съд, прокуратура, медии. Истински БИГ БРАДЪР, който едва ли се е изненадал от новината за частния асансьор на Цветанов, но огласяването на този грозен факт просто му дойде \"дюшеш\", за да се разправи с Цецо.  Акцията със свалянето на Цветанов и гласуването на оставката му на партиен конгрес бе предупреждението на самодържеца към подчинените му, че тази съдба ще застигне всеки, имал глупостта прекалено да си повярва и да се изживява като паралелен лидер. Целта бе всяване на страх. Звучи познато, нали?! Сякаш не са минали 35 години и още ни управлява Живков начело на единствената партия, срасната с държавата. Най-ужасното в случая е, че бившият охранител на Тато, еволюирал в модерен диктатор, от сутрин до вечер се хвали, че живеем в демократична и правова държава - благодарение пак на Него. А за да се хареса на масите, лъже и че ще прочисти партията от отрепки. Ами да започне от себе си, не да си къса опашката.", "date": "2019.07.08", "title": "Една партия, един вожд"}
{"url": "https://duma.bg/lyutite-chushki-i-masloto-sa-polezni-za-sartseto-n195418", "text": "Хапвайте люти чушки и фъстъчено масло за здраво сърце, призовават експерти по здравословно хранене. Оказва се, че не само зехтинът, зеленчуците, рибата, авокадото, семената и ядките са полезни. Съществуват и някои изненадващи продукти, за които не бихте предположили, че имат благотворно въздействие върху здравето на сърдечносъдовата система. Сред тях са и яйцата, които дълго време се смятаха за враг на кръвоносните съдове и сърцето заради схващането, че повишават холестерола. Множество изследвания доказаха, че това не е вярно. Може да ядете до 3 яйца на ден съвсем спокойно, защото те съдържат огромен набор от важни хранителни вещества, които подпомагат здравето и функциите на сърдечносъдовата система. Свикнали сме да смятаме, че маслата са вредни за сърцето. Това не е съвсем вярно. Както зехтинът, така и фъстъченото масло са сред най-добрите растителни масла за кръвоносната система. Благодарение на полезните мазнини в него фъстъченото масло подобрява еластичността на вените и артериите, като ги прави по-способни да изпълняват транспортните си функции. Винаги когато можете, добавяйте малко люти чушки към ястията си. Те са особено богати на антиоксиданта капсаицин, който подобрява значително кръвообращението и блокира специфичен ген, който възпрепятства нормалния приток на кръв към сърцето и други важни органи.", "date": "2019.07.08", "title": "Лютите чушки и маслото са полезни за сърцето"}
{"url": "https://duma.bg/gigantski-goblen-za-igra-na-tronove-shte-vleze-v-muzey-n195420", "text": "Създадоха гоблен с дължина, равна на футболно игрище, който е посветен на култовата телевизионна поредица \"Игра на тронове\". Десетки шивачки бродираха на доброволни начала огромната творба, която ще бъде изложена в музей в Белфаст.  Мястото не е избрано случайно - снимките на сериала \"Игра на тронове\" преминаха предимно в студиата на британския град. Това вдигна популярността на сагата и в Северна Ирландия. Гобленът е в същия стил като известния гоблен от Байо от ХI век, който показва нормандското нашествие на британските острови. През септември гобленът, изобразяващ \"Игра на тронове\", ще бъде пренесен във Франция и изложен до гоблена от Байо.", "date": "2019.07.08", "title": "Гигантски гоблен за \"Игра на тронове\" ще влезе в музей"}
{"url": "https://duma.bg/masov-boy-s-hartieni-topki-vleze-v-gines-n195419", "text": "Град Моргантаун в американския щат Кентъки постави нов световен рекорд на Гинес за масов бой с хартиени топки, предаде ЮПИ. Опитът за постижението е организиран в рамките на годишния фестивал \"Кетфиш\". Общо 657 души са се включили в хвърлянето на топки от хартия, съобщи кметът на Моргантаун Били Фелпс. Новото световно постижение е инспектирано от представителя на Книгата на рекордите на Гинес Филип Робъртсън. Той е потвърдил, че досегашното постижение за масов бой с хартиени топки, регистрирано в Канада през 2015 г., е подобрено. Тогава в проявата участват едва 283 души. Градоначалникът Фелпс е споделил във фейсбук снимка, запечатала момента, в който Робъртсън връчва сертификата за поставен рекорд на Гинес.", "date": "2019.07.08", "title": "Масов бой с хартиени топки влезе в \"Гинес\""}
{"url": "https://duma.bg/sbadvat-detski-mechti-s-magiya-n195421", "text": "В сбъдната мечта ще се превърне за някои малчугани първият в България детски магичен лагер \"Жо\". Той ще се вихри в периода от 13 до 19 август в станцията на \"Ученически отдих и спорт\" към МОН в Обзор. Първото издание ще поеме 10 деца на възраст между 8 и 16 години. Почивайки си, малчуганите ще получат забавно начално образование по фокуси, трикове и илюзия от популярни имена в тези среди като Дани Белев и Mr. Jim. На финала децата ще станат първите посланици на добрата магия в България, ще участват в голям спектакъл в централната част на Обзор и с помощта на Quick Hands Project ще организират атрактивни демонстрации в своя град и училище. Стремежът на организаторите е илюзионното изкуство да измести в детското съзнание влиянието на видеоигрите и заседналия начин на живот. И тъй като всеки уважаващ се фокусник винаги може да извади още и още чудеса от шапката си, момчетата от Quick Hands Project предлагат допълнителна изненада: условията в лагера ще са напълно безплатни за участниците, но със забавен входящ тест. Всяко дете, което желае да стане част от вълшебното лятно приключение, може да кандидатства, като изпрати кратко видео на своите илюзионни умения. Магичният лагер \"Жо\" е наречен на името на Жовиян - един от най-младите илюзионисти в България. Едва 18-годишен, той загива в нелеп пътен инцидент. Малко преди трагедията Жо е успял да събере голяма сума пари с намерение да я дари за развитието на илюзионното изкуство в България. \"Жовиян ни показа какво означава отдаденост към една идея, безгранична вяра в една кауза. Нашето желание сега е да продължим да \"заразяваме\" с добра магия в името на... живота, в името на децата! Жо, никога няма да те забравим!\", се казва в съобщението на организаторите на проявата. https://www.facebook.com/QuickHandsProject/", "date": "2019.07.08", "title": "Сбъдват детски мечти с магия"}
{"url": "https://duma.bg/izgoniha-mesi-za-vtori-pat-n195416", "text": "Аржентина победи с 2:1 Чили в малкия финал на Копа Америка. Така \"гаучосите\" се утешиха с бронзовите медали, но капитанът им Лионел Меси отказа да получи своя. Той бе изгонен заедно с колегата си от Чили Гари Медел за спречкване още в 37-ата минута. Двубоят се игра на \"Арена Коринтианс\" в Сао Пауло. Успеха на \"гаучосите\" осигуриха рано Серхио Агуеро (12) и Пауло Дибала (22). За Чили утешително се разписа Артуро Видал (59) от дузпа, отсъдена след запис от системата ВАР.  Меси бе с основна заслуга за първия гол. Той бе съборен в центъра и изпълни фаула още докато чилийците се разправяха със съдията, като изведе Кун Агуеро срещу вратаря и бившият зет на Диего Марадона откри. После Пауло Дибала, който едва за първи път започна мач в турнира, удвои от малък ъгъл с удар по диагонала. После реферът показа директни червени картони на двамата капитани. Чилиецът Медел добре гардира топката пред Меси и тя излезе в аут. Двамата се спречкаха и сблъскаха, а Меси се опита да хване за врата опонента си. Реферът Марио Алберто Диас де Вивар побърза да ги изгони с директни червени картони.  Това бе едва вторият случай, в който Меси получава червен картон,  в мач на националния тим. Първият е в първия му мач за Аржентина през 2005 г., когато влиза като резерва срещу Унгария и е изгонен 47 секунди след това за удар в лицето на съперник, докато гардира топката. Парагвайският рефер използва и системата ВАР, но не бе убедителен с присъдената дузпа за нарушение на Джовани Ло Селсо срещу чилийски играч.   Реферът обясни изгонването на Медел и Меси с \"използване на обиден език\" и \"сблъсък с противник без игра с топката\". Бълхата не се появи на церемонията по награждаването, но в микс зоната отправи тежки обвинения за корупция във футбола в Южна Америка. \"Ситуацията с Медел не беше за червени картони. Може би думите ми след мача с Бразилия повлияха, може би това е било наредено отгоре. Няма да си взема медала, защото не искам да ставам част от корупцията, от която страдахме в този турнир. Няма нужда да подкрепям тази липса на уважение към нас. Можехме да продължим до финала, но ни спряха. Корупцията и съдиите пречат и на феновете да се насладят на футбола. Купата е предварително запазена за Бразилия. Надявам се реферите и ВАР да позволят на Перу да играе, но не ми се вярва\", каза Меси. И Медел се изказа, че с Меси са пресилено изгонени. \"Съгласен съм с Меси. Не мисля, че дори сме заслужили жълти картони. Арбитърът можеше да се справи по-добре със ситуацията\", заяви Медел.  Футболната конфедерация на Южна Америка (КОНМЕБОЛ) реагира на обвиненията в корупция, които Меси отправи след \"малкия финал\" в Копа Америка. \"Неприемливо е, че в резултат на инциденти, специфични за турнира, бяха излъчени безпочвени обвинения, които са неверни и могат да поставят под съмнение честността на Копа Америка. Във футбола понякога печелиш, понякога губиш и трябва да приемеш изхода на един мач с лоялност и уважение, които са основни ценности на честната игра. Същото важи и за съдийските решения, защото и арбитрите са хора и никога няма да бъдат перфектни\", казаха от КОНМЕБОЛ.", "date": "2019.07.08", "title": "Изгониха Меси за втори път"}
{"url": "https://duma.bg/levski-kartotekira-17-za-liga-evropa-n195415", "text": "Левски картотекира пред УЕФА списък с едва 17 състезатели за старта в Лига Европа. Клубът заяви и австрийския нападател Дени Алар, въпреки че е контузен и със сигурност пропуска първия мач в четвъртък с Ружомберок от I предварителен кръг на турнира.  В списъка са и младежките национали  Асен Чандъров и Здравко Димитров, които бяха привлечени на пожар от изпадналия от елита Септември. Чандъров е взет под наем за 1 година, а Димитров подписа за 3 години. За да играе на \"Герена\" той е отхвърлил 3 оферти от италиански клубове - на елитния Дженоа на изпадналия от елита Фрозиноне и от Перуджа (Серия Б). Националът на Кюрасао Рангело Янга, който има и холандски паспорт, пък е напуснал казахстанския гранд  Астана, за да премине при 26-кратните шампиони на България, твърдят местни медии, които се позовават на авторитетния сайт Transfermarkt.de.  \"Сините\" имат интерес към тъмнокожия нападател, който бе желан на \"Герена\" още през зимата от тогавашния треньор Георги Дерменджиев.  Янга се вписва идеално в профила, който Петър Хубчев търси. Нападателят е висок 192 см. През този сезон е вкарал само 2 гола в първенството на Казахстан и като цяло не успя да се утвърди в състава на Астана. Янга обаче е картотекиран от казахстанците пред УЕФА за мачовете от I квалификационен кръг на Шампионската лига срещу румънския първенец ЧФР Клуж. Клубовете могат допълнително да картотекират по 1 футболист 24 часа преди срещите.  В Казахстан твърдят, че Астана иска за Янга 1,1 млн. евро, което Левски трудно би си позволил. \"Синият списък\" пред УЕФА: Дени Алар, Асен Чандъров, Паулиньо, Илия Димитров, Здравко Димитров, Иван Горанов, Деян Иванов, Янис Каргас, Станислав Костов, Давиде Мариани, Франко Мазурек, Николай Михайлов, Милан Миятович, Живко Миланов, Нуно Рейш, Мартин Райнов и Хали Тиам. В списък \"Б\" пък са юношите на клуба Мартин П. Петков, Мартин Д. Петков, Станислав Иванов, Илия Юруков, Ивайло Найденов, Атанас Кабов и Петър Иванов.", "date": "2019.07.08", "title": "Левски картотекира   17 за Лига Европа"}
{"url": "https://duma.bg/didona-i-eney-otkriva-teatar-rimski-termi-varna-2019-n195422", "text": "Операта \"Дидона и Еней\" от Хенри Пърсел, съвместна продукция на Държавната опера във Варна с Оперната организация в Кипър, е първата оперна премиера в XVII издание на \"Театър Римски терми - Варна 2019\" - 8 и 16 юли от 21 ч. Режисьорка е варненката Цвета Христофору (на снимката), която след дипломирането си в НМА \"Панчо Владигеров\" с оперно пеене се премества да живее и твори в Кипър. Тя е основателка и президент на Оперната организация в Кипър. В предишни издания на \"Театър Римски терми\" бе аплодирана в \"Орфей и Евридика\" на Глук, в ролята на Орфей. Постановката на \"Дидона и Еней\" е дипломната работа на Цвета Христофору, с която тя завършва и оперна режисура в НМА, в класа на акад. Пламен Карталов. В постановъчния екип са Стефан Бояджиев - диригент, Мария Захариу Карапита - хореография, Андреа Параскева - сценография, Катя Лозанова - костюмография, и Димитър Левичаров - асистент режисьор. В ролите ще видим Даниела Димова (Дидона); Мариус Андреу - Еней (8 юли), Свилен Николов (16 юли); Тасула Ворка - Белинда (8 юли), Мария Павлова (16 юли); Цвета Христофору - Магьосница, Стилияна Стоянова - Първа вещица; Вяра Железова - Втора вещица; Благовеста Статева - Втора жена; Христо Ганевски - Матрос; Лиляна Кондова - Дух.", "date": "2019.07.08", "title": "\"Дидона и Еней\" открива \"Театър Римски терми - Варна 2019\""}
{"url": "https://duma.bg/robot-napisa-kniga-n195417", "text": "Първата научна книга, написана изцяло от робот, вече е факт. Става дума за Lithium-Iron Batteries, чийто автор е Beta Writer. Четивото е достъпно както на хартия, така и в дигитален формат. Изданието бе представено в Барселона по време на първия ден от международния форум на издателите, който се провежда всяка година от 2016-а. \"В мрежата има тонове с информация, но как може да я сведем до минимум, извличайки най-полезното, конкретно и подходящо?\", това според Хенинг Шоенбергер е бил фундаменталният въпрос за реализирането на проекта. Първоначално човешки редактор подбира сферата, към която ще е ориентирана книгата. След това очертава източниците, от които роботът да черпи информация - университети, научни публикации и прочие. Оттам нататък действа специален алгоритъм, който подбира, нарежда и оформя книгата със съответните раздели и заглавия. В редактирането на научното издание не е имало никаква човешка намеса. \"Не се опитваме да заместим авторите с машини. В подобни случаи обаче такива алгоритми могат да бъдат много по-полезни и функционални\", споделя издателят. И добавя: \"Машините не трябва да се приемат като врагове на хората. Напротив, тяхната цел е да са ни в помощ.\" \"Източниците на информация в днешно време са много. Има обаче стратегии, чрез които триумфът на интернет над книгите може да бъде смекчен\", казва австрийският издател Рюдигер Вишенбарт. В последните години се наблюдава, че въпреки растежа в икономиката на страни като Испания, Германия, Франция и Италия издателската индустрия не изживява особен прогрес. Според експерти от тази сфера, за да има една книга успех, в днешно време е важна нейната презентация под различни форми - аудио-визуални, дигитална версия, създаване на сайт, комикси, видеоигри с персонажите и т.н.", "date": "2019.07.08", "title": "Робот написа книга"}
{"url": "https://duma.bg/sreshta-s-anatoliy-shchelkunov-v-radio-varna-n195423", "text": "Община Варна организира вечер, посветена на 140-годишнината на дипломатическите отношения между България и Русия. Ще се състои творческа среща с дипломата писател и почетен гражданин на Варна Анатолий Шчелкунов и премиера на неговата нова книга \"Ангел милосердия\". Мястото е Арт салонът на Радио Варна, датата е 9 юли, часът е 17. Като логично доказателство и нагледен пример за плодотворността и синергията на установените на 7 юли 1879 г. българо-руски дипломатически отношения международното славянско литературно турне на дипломата писател Анатолий Шчелкунов продължава с нарастващ интерес. След успешните премиери на художествено-историческия му роман \"Ангел милосердия\" в Москва, матинето в негова чест в Генералното консулство на Руската федерация и Средното училище \"Гео Милев\" във Варна, представянията на книгата в Разград и в Европейската столица на културата Пловдив жителите и гостите на морската ни столица ще имат възможност да чуят сладкодумното слово на руснака, който пише книги за България, и активно да участват в творческата дискусия.", "date": "2019.07.08", "title": "Среща с Анатолий Шчелкунов в Радио Варна"}
{"url": "https://duma.bg/razhodka-po-evropeyskata-kulturna-stolitsa-plovdiv-n195424", "text": "\"Пловдив ЕСК 2019\" е като щемпел върху живота  в най-стария жив град на Европа. Преполовена е годината на титлата. Междувременно активно се редят плочки по площад Централен и току-виж ще се изпълни очакването за рязане на лентата към 6 септември, вече е готова сградата на мястото на галерията на Дружеството на пловдивските художници - оприличават я на МОЛ, дори на мавзолей. Какво ще бъде точно предназначението й - дали само за галерия, или и за още нещо, ще видим. Емблемата \"Град на художниците\" не е просто украшение. Дружеството на пловдивските художници има право на свой дом, на сграда, която да стопанисва. Хората там не са глупави - знаят кого да поканят. Работи се и по саркофага над мозайките на Голямата базилика.  Животът гъмжи от множество малки събития с публика от по десетина-двайсетина души. Те населяват главно центъра на града, понякога и близката периферия и създават усещане за оживление. Дори не си струва да ги споменаваме поименно. Има и по-масови събития като фестивали в \"Лаута\" и в подножието на Младежкия хълм. Юни беше месец и на големите събития. Макар че опитните рокаджии мърморят, че няма истински изненади на рок-хилса/Рок под тепетата, на Гребния канал се събираха хиляди, както и на събитията от програмата на \"Опера оупън\". Постановките на \"Одисей\" и \"Дебелянов\" държат зрителските рекорди в Драматичния театър - единият разплаква публиката, другият я кара да мисли, но и двата са повод и основание за гордост.  Летните месеци юли и август не са най-доброто време за големи случки в културния живот на южния град. Понякога е просто нетърпимо от горещини или изпаряваща се влага. А тази година имаше и доста  дъждове, които поставиха пловдивчани пред изпитания - непроходими за пешеходците подлези, улици, тунел под Пощата дни след приключване на ремонта му, а в дъното на Коматевския транспортен възел се ширва езеро, което даже високи автобуси трудно прекосяват. И някак неусетно, между другото, беше съборена Шнитеровата къща-паметник на културата, в центъра на Пловдив, в началото на улица \"Гладстон\", свързана с големия тютюнотърговски род Куцооглу. Някак неусетно беше съборена и стилната сграда на Сточна гара по проект на арх. Плакунов - в последните години използвана като дискотека. Там ще се строи четвъртият в града МОЛ. В същото време полуразрушеният тютюнев склад на \"Ориенттабако\", използван някога и от Италианската режия, на улица \"Одрин\" 8, в близост до Автогара Юг, е напълно компрометиран от дъждове и сняг. След 100 години карпатският бор поддаде. Върховният административен съд спря събарянето му още миналата година, паметник на културата си е, но има ли надежда за този склад, приличащ някога на крепост. Ще бъдат ли наказани злосторниците? Няма да забравя как стояхме пред склада и умолявахме  шефа на изпратените работници да спре да руши склада със стенописите на Вълчан Петров. Бави се и проектирането на опожарените складове на улиците \"Иван Вазов\" и \"Капитан Андреев\", основно складове на Кудоглу, свързани с негова благотворителна инициатива към българите.  Под въпрос е запазването на бившата централа на Булгартабак Пловдив - мащабна сграда, приличаща също с полукулите си на крепост. Тя пък дори не е обявена за паметник на културата - чувала съм някакви мъгляви обяснения и оправдания от експертите по културно наследство. Тютюневият град се лишава от сгради репери. Остават двата склада на \"Екзарх Йосиф\" - единият е седалище на \"Пловдив 2019\" и там се случват някои събития, другият стои заключен, но поне фасадата му е в ред. В Пловдив все още има стотици паметници на културата - това го прави интересен и прекрасен, но те с всяка година намаляват. Фирмата \"Европейска културна столица\" изисква определено мислене, определено  поведение, спазване на правила. Научен ли е този урок от местните управници? Практиките, които наблюдаваме, не дават положителен отговор.", "date": "2019.07.08", "title": "Разходка по Европейската   културна столица Пловдив"}
{"url": "https://duma.bg/datata-n195425", "text": "СВЕТОВЕН ДЕН ЗА БОРБА С АЛЕРГИИТЕ. Отбелязва се от 2005 г. по инициатива на Световната организация за борба с алергиите (WAO). Целта е популяризиране на информацията за алергичните заболявания и превенцията им. 1621 - РАЖДА СЕ ЖАН ДЬО ЛАФОНТЕН, ФРЕНСКИ ПИСАТЕЛ, БАСНОПИСЕЦ (УМИРА 1695 Г.). Чрез басните си разкрива порочните нрави на своята съвременност, лицемерието, глупостта, егоизма, ласкателството, страхливостта, гордостта. Придържа се към националните традиции и фолклора. Пише истории за животни, в които се казват много истини за хората - за техните недостатъци и честолюбиви желания, за глупавите положения, в които нерядко изпадат. 1695 - УМИРА КРИСТИАН ХЮЙГЕНС, НИДЕРЛАНДСКИ ФИЗИК (Р. 1629 Г.). Създател на вълновата теория на светлината. През 1656 г. патентова първите часовници с махало, снабдени с пусков механизъм. Хюйгенс е първият чуждестранен член на Лондонското кралско общество (Академията на науките), 16 години е председател на Френската академия на науките. Заниманията му в областта на оптиката намират завършен вид в знаменития му \"Трактат за светлината\". Към него е добавено разсъждението \"За причините на теглото\", в което Хюйгенс е на крачка от откриването на закона за всеобщото привличане. 1842 - РАЖДА СЕ НИКОЛАЙ БЕНАРДОС, РУСКИ УЧEН (УМИРА 1905 Г.). Изобретател, създател на електрическото дъгово заваряване. Работи в много направления, свързани с техниката: транспорт, военно дело, електротехника, електрозаваряване, битова техника. Най-голямото изобретение, донесло му световна известност, е предложеният от него през 1882 г. метод на дъгово електрозаваряване на металите. Същността на откритието се състои в използването на електрическата дъга, възникваща между въгленов електрод и обработваното изделие. 1925 - НАПРАВЕН Е ПЪРВИЯТ В ИСТОРИЯТА СКИ СКОК ВЪВ ВОДА. Първите водни ски са открити през 1922 г., когато 18-годишният Ралф Самуелсън от Минесота (САЩ) предполага, че щом има ски за сняг, водни също може да има. Първите му опити са на езерото Пепин, Минесота. На 8 юли 1925 г. той прави първия скок с подобни ски с помощта на рампа. Същата година американецът Фред Уолър патентова първите водни ски, наречени \"Долфин Акуа Скийс\". 1932 - УМИРА АЛЕКСАНДЪР ГРИН, РУСКИ ПИСАТЕЛ (Р. 1880 Г.). Известен предимно с романтичната си проза. Приживе недооценен и забраняван, днес Грин е един от най-четените руски писатели. Създател е на уникален художествен свят, населен с идеални герои, намерили своето щастие и осъществили своите блянове. Сред най-известните му произведения са \"Корабът с алените платна\", \"Бягаща по вълните\", \"Път за никъде\" и др.", "date": "2019.07.08", "title": "Датата"}
{"url": "https://duma.bg/midtiland-gotov-da-osvobodi-kraev-n195414", "text": "Датският Мидтиланд е готов да продаде или да преотстъпи Божидар Краев, съобщи спортният мениджър на датски футболен вицешампион Свенд Гравесен. 22-годишният Краев, който е национал на България, не успя да се утвърди в датския тим в първите 2 сезона, в които отборът стана шампион и после вицешампион на страната. Той обаче записа само 5 гола в общо 37 мача, но основно като резерва. През последната кампания атакуващият халф бе титуляр само в 3 мача, а в още 12 влезе като резерва. Краев има договор за още 3 сезона с Мидтиланд. \"Няма съмнение, че заедно с Краев трябва да намерим най-доброто решение за бъдещето му. Той работи здраво и заслужава повече игрово време. Затова сега търсим вариант, който е най-добър за него в краткосрочен и в дългосрочен план, така че той да получи шанс да разкрие потенциала си. Той без съмнение притежава отлични качества, но за нещастие нещата при нас не му се получиха. Въпреки това съм абсолютно убеден, че ако Краев отиде някъде и играе цял сезон, ще покаже истинските си възможности\", коментира Гравесен. Краев може да се завърне в родния Левски, откъдето Мидтиланд го закупи през лятото на 2017 г. \"Сините\" получиха само 500 000 евро за таланта, чийто договор изтичаше скоро и можеха да го изпуснат без пари. ", "date": "2019.07.08", "title": "Мидтиланд готов да освободи Краев"}
{"url": "https://duma.bg/kiparets-shte-sviri-na-sinite-v-slovakiya-n195411", "text": "УЕФА назначи съдията Христос Николаидис да ръководи първия мач Ружомберок - Левски от I квалификационен кръг на Лига Европа. 44-годишният арбитър е родом от Кипър, а победителят от тези двубои ще срещне най-вероятно представителя на Острова на Афродита АЕК Ларнака в следващия квалификационен кръг. Това е отбелязано като любопитен факт дори и от местните медии. Николаидис е международен съдия вече 10 години. Той се доближава до максималната позволена възраст (45 години) за реферите в европейските клубни турнири, като има над 50 мача под егидата на УЕФА и ФИФА. Мачът Ружомберок - Левски е на 11 юли и ще бъде предаван по Диема Спорт.", "date": "2019.07.08", "title": "Кипърец ще свири на \"сините\" в Словакия"}
{"url": "https://duma.bg/rezultati-n195410", "text": "ЦСКА-Сф - Вихрен 3:0 1:0 Кери (28) 2:0 Соу (53) 3:0 Пинто (83);  Берое - Царско село 3:1 1:0 Бандаловски (5) 2:0 Бригидо (9) 3:0 Йосипович (22) 3:1 Папазов (83). Славия - ЦСКА 1948 1:3 0:1 Ивайлов (3)  1:1 Патев (55) 1:2 Гущеров (56) 1:3 Георгиев (83); Ботев Пд - Локо Сф 0:0; Септември - Витоша Б 0:1 Хр. Иванов; Арда - Ботев Гъл 1:1; Хебър Пз - Струмска слава 2:0; Марица Пд - Лудогорец-2 0:1; Поморие - Черноморец Бс 0:1; Балкан - Ботев Ихт 1:0; Пирин Разл - Беласица 0:2; Спортист Св - Сливнишки герой 1:7; Банско - Марек 4:5; Созопол - Нефтохимик Бс 1:0; Кариана - Ботев Вр 0:3; Етър - Литекс 2:0; Нефтохимик Бс - Ямбол 5:1.    Финал за 3-о място  Аржентина - Чили 2:1 1:0 Агуеро 2:0 Дибала (22) 2:1 Видал (59-д), ЧК: Меси (37-А) и Медел (37-Ч); Финал: Бразииля - Перу (снощи). Купа на Африка, 1/8-финали: Египет - РЮА 0:1 Лорч (85); НИГЕРИЯ - Камерун 3:2 1:0 Игхало (19) 1:1 Баокен (41) 1:2 Нжие (44) 2:2 Игхало (63) 3:2 Ивоби (66); Уганда - СЕНЕГАЛ 0:1 С. Мане (15), изп. д. Мане (61); Мароко - БЕНИН 1:1 (2:5 след дузпи) 0:1 Адилеху (53) 1:1 Ен Несири (76), проп. д. Зиех (90+6), ЧК:Аденон (97-Б).   ПО БНТ 2 БАСКЕТБОЛ 15.00 ЕП (жени), Франция - Испания, Финал (п)  ПО ЕВРОСПОРТ 2 Тенис 10.55 Уимбълдън, шести ден 12.55 Уимбълдън, седми ден Лятна универсиада в Неапол 23.20 Плуване ПО ЕВРОСПОРТ 1 Колоездене 13.00 Обиколка на Франция, III етап Конен спорт 19.30 Глобална шампионска лига ПО МАКС СПОРТ 1 Волейбол Лига на нациите (жени) 12.00 И 14.00 Полуфинали (п) 16.00, 21.30 Финали (п) Автомобилизъм 18.00: Nascar Cup Series, Състезание в Дейтона Бийч 0.00 Суперкарс, Първо състезание в Таунсвил  ПО МАКС СПОРТ 2 Лека атлетика 20.00 Диамантена лига, Турнир в Лозана  ПО МАКС СПОРТ 4 Плажен футбол, Европейска лига 8.00: Норвегия - Дания 9.00 Грузия - България 12.00 Швейцария - Украйна 13.00 Полша - Португалия ", "date": "2019.07.08", "title": "Резултати"}
{"url": "https://duma.bg/sasht-zapaziha-titlata-v-ligata-na-natsiite-n195412", "text": "Отборът на САЩ запази шампионската титла във волейболната Лига на нациите за жени. В последния, 130-и мач от турнира американките обърнаха състава на Бразилия с 3:2 гейма (-20, - 22, 15, 21, 13) в епичен мач в Нанкин, Китай. За победителките Андреа Дрюс наниза 33 т. (1 блок), а Керси Робинсън добави 15 (2 аса).  За Бразилия Габриела Брага Гимараеш и Лорене Жералдо Тейшейра завършиха с по 20 т.  За третото място домакините от Китай победиха Турция с 3:1 гейма (23, 15, -20,  21) и си върнаха за загубата в предварителната група В на турнира.", "date": "2019.07.08", "title": "САЩ запазиха титлата в Лигата на нациите"}
{"url": "https://duma.bg/nash-pluvets-2-ri-v-evropa-na-100-m-baterflay-n195413", "text": "Йосиф Миладинов донесе медал за България на Европейското първенство по плуване за юноши и девойки в Казан, Русия. Българчето, родено 2003 г., което бе най-малко от всички участници във финала, влезе в него с първи резултат 52,69 секунди и единствен под 53-те сек. Там обаче той бе изпреварен от руснака Андрей Михалков, който грабна титлата с време 51,66 сек. Миладинов остана втори - на 0,45 секунди, като отново подобри националния си рекорд - 52,11 сек. С бронза се окичи Лука Ник Армбрустер (Гер), преплувал дистанцията за 52,54 сек.   В предишния финал вчера Йордан Янчев завърши шести на 200 м св. стил с време 1:49.80 минути и на 2,97 секунди след шампиона Робин Хансон (Шв).  По-късно снощи българската смесена щафета на 4х100 м за юноши също плува на финалите в последната дисциплина от шампионата.", "date": "2019.07.08", "title": "Наш плувец 2-ри в Европа на 100 м бътерфлай"}
{"url": "https://duma.bg/markes-izravni-rekord-na-rosi-n195409", "text": "Лидерът в генералното класиране на Moто GP Марк Маркес записа десета поредна победа във всички класове на германската писта \"Заксенринг\". Успехът на пилота на Хонда бе един от най-лесните му за сезона и с него той изравни рекорда на Валентино Роси за най-много победи (7) в \"кралския клас\" на една и съща писта. Испанецът поведе в класирането с 58 т. на преследвача Андреа Довициозо (Ит). Втори за Гран при на Германия завърши друг испанец - Маверик Винялес, с Ямаха, а Кал Кръчлоу (Вбр) от сателитния тим на Хонда финишира трети въпреки контузия в дясното коляно. За място на подиума се бореха и Фабио Куартараро (Фр) със сателитния Ямаха, и Алекс Ринс (Исп) със Сузуки, но и двамата паднаха и не завършиха.  Легендата Валентино Роси (Ит) с Ямаха стартира 11-и, но успя да завърши 8-и заради отпадането на трима пилоти преди него.", "date": "2019.07.08", "title": "Маркес изравни рекорд на Роси"}
{"url": "https://duma.bg/bobo-yordanov-se-mesti-v-sloveniya-n195408", "text": "Бившият волейболен национал Боян Йорданов ще играе в словенския Калцит Камник през следващия шампионат, потвърдиха от вицешампиона на страната. 36-годишният нападател напуска гръцкия Панатинайкос, където игра през миналата кампания. В кариерата си Супер Бобо е играл за Левски Сиконко, гръцките Олимпиакос, Патра, Фойнкас, Кифисиас и Панатинайкос, румънския Томис Констанца и италианския Дженоа. \"Важно е да тренираме усилено и да изградим добър състав. Важно е да създадем добра атмосфера. Мога да помогна на тима\", заяви Йорданов пред официалния сайт на Калцит Камник. ", "date": "2019.07.08", "title": "Бобо Йорданов се мести в Словения"}
{"url": "https://duma.bg/amerikanets-nokautira-sapernik-za-5-sekundi-n195407", "text": "Най-бързият нокаут в историята на ММА беше записан и той се случи само 5 секунди след старта на срещата. Предишният (8 секунди) се задържа в продължение на 13 години и датира от 1996 г. Новото рекордно постижение постигна американският боец Хорхе Масдивал в мача срещу сънародника си Бен Аскрен на турнира UFC 239 в Парадайс (Невада, САЩ). Срещата приключи след само 5 секунди, а потърпевшият беше изненадан от взривната атака на съперника си и не успя да покаже съпротивление. Само един удар с коляно се оказа ключов за изхода. Много от зрителите дори не повярваха на очите си. Аскрен получи още на ринга медицинска помощ. Победителят Масдивал получи бонус $50 000 за представянето си.", "date": "2019.07.08", "title": "Американец нокаутира съперник за 5 секунди"}
