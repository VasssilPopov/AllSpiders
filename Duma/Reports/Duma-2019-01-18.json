{"url": "https://duma.bg/spodeleniyat-prosperitet-u-nas-vse-oshte-e-mirazh-n183258", "text": "Добре известно е, че преобладаващата част (над 60%) от общия брой на пенсионерите у нас през последните три години са с доходи, които включват основния размер на водещата пенсия, сумата от останалите пенсии и компенсациите към тях, под линията на бедността определена от одобрената от ЕП единна методология (SILC) за страните членки на ЕС. Една от основните причини за това и високото равнище на бедността сред пенсионерите в България, е т.нар. швейцарско правило за индексация (осъвременяване, актуализация) на заварените пенсии, което води до ежегодно нарастващо изоставане на старите пенсии от ново отпусканите на лица с напълно един и същ осигурителен принос.  на принципното изискване за социална справедливост на пенсионната система; неоснователно противопоставя различните поколения и поражда ежегодно нарастващо недоверие към политиците, политическите партии и държавните институции. Приетият бюджет на ДОО за тази година показва, че и през 2019 г. пенсиите ще продължат да се индексират по швейцарското правило. А освен всичко друго това означава, че равнището на бедността сред пенсионерите ще се съхрани и вероятно ще се повиши, че те отново, за 10-а поредна година, са в голяма степен забравени от управляващата политическа партия и нейните коалиционни партньори.  В съответствие с чл. 100 от КСО се предвижда както досега, така и през 2019 г. пенсиите да се индексират един единствен път годишно и то от 1 юли, средата на годината. Което при очаквания среден месечен размер на пенсия в края на 2018 г. от около 367 до 370 лв. прави средномесечно увеличение на годишна база (за 12-те месеца на същата календарна година) - с около 10,50 лв. Както и евентуално прибавени еднократни помощи по Великден и Коледа от по 40 до 50 лв. Ако към това добавим и очаквания ръст на инфлацията, още от края на 2018 г. и средногодишно за 2019 г. от около 3 до 3,6% по предварителни прогнози, стигаме да заключението, че равнището на бедността сред пенсионерите през първата половина на 2019 г. със сигурност ще нарасне, както и че средно за 2019 г. най-вероятно ще остане на или малко под равнището на бедността им през предходната 2018 г.  Което означава, че и през 2019 г. основните искания на пенсионерите остават забравени от управляващите за 10-а поредна година. И което във същото време прави, от една страна, още по-обосновани и неотложни основните искания на пенсионерите за постепенно въвеждане (в рамките на 2-3 календарни години) на  на основата на средния осигурителен доход за предходната календарна година; въвеждане на напълно безплатно или символично платено здравеопазване за лицата на възраст 65 или 70 и повече години и участие на представители на пенсионерите в надзорните съвети на НОИ и НЗОК, а защо не и в Националния съвет за тристранно сътрудничество към МС. Всъщност традиционният отговор на представители на управляващата политическа партия, в т.ч. на председателя на бюджетната комисия отпреди 5-6 месеци е, че възможностите на хазната не позволяват преизчисляване на заварените стари пенсии. Накратко - че няма пари за подобни програми и мерки. Не съм юрист, но според мен чл. 41, ал. 2 от действащата Конституция на Република България дава право на Българската Асоциация на пенсионерите (БАП) да поставят тези въпроси пред председателя на Конституционния съд, Комисията по правните въпроси към НС, председателя на парламента. Преди две години обаче БАП не получи нито един конкретен и добре обоснован отговор от НС.  За да улесним читателя в търсенето  и намирането на верния отговор на тези въпроси, ще припомним чл. 6, ал. 2 от Конституцията ни, който изрично провъзгласява  и недопускането на никакви ограничения на техните права или привилегии, основани на раса, народност, религия... лично или обществено положение или имуществено състояние. Изрично ще подчертаем, че не поставяме под въпрос размерите на основните и брутните възнагражденията на народните представители примерно, но е нелогично и крайно несправедливо те да се осъвременяват 4 пъти в рамките на една календарна година, а пенсиите - 1. Също толкова нелогично и несправедливо е и като основа при индексиране на възнагражденията на народните представители да се ползва работната заплата в публичния сектор, и то през последния месец на всяко предходно тримесечие.  Поради значителния общ брой на пенсионерите, ниските и незадоволителни размери и равнище на пенсиите, са и една от основните причини за най-високото в ЕС, и като тенденция нарастващо през последното десетилетие, общо подоходно неравенство сред населението на страната. За сравнение ще посочим, че по данни на МФ през 2017 г. 8000 лица у нас са регистрирали доходи от дивиденти в размер на 7 млрд. 281 милиона. Преобладаващата част от тях са участници в грабителската по същество приватизация. Общата данъчна тежест за тези доходи възлиза на 5%, което означава обща данъчна тежест от около 364,05 млн. лв. Общата данъчна тежест (данъците плюс задължителните лични социални и здравни осигурителни вноски за лицата с работни заплата от минималната до максималния осигурителен доход за 2017 г. от 2600 лв.), възлиза на 22,342%. При същата обща данъчна тежест (от 22,342%), годишната сума на бюджетните приходи през същата календарна година биха възлизали на 1,626,72 млн. лв., т.е. на сума, приблизително равна на необходимите бюджетни средства за преизчисляване на старите пенсии на основата на средния осигурителен доход за 2015 г. По всички тези причини, според нас, провежданата и през 2019 г. икономическа и социална политика следва и  и негативни последици на провежданата през последните десетилетия  политики, в т.ч. високото, най-високо в ЕС, и като тенденция нарастващо равнище на бедността и подоходното неравенство не само сред пенсионерите, но и сред населението на страната като цяло. По същите причини прогнозираната през 2019 г. икономическа и социална политика и практика в страната остава далеч от настоятелната препоръка на Световната банка в нейния доклад от 2015 г. за въвеждане на качествено нова политика на споделен просперитет. Т.е. политика на едно много по-справедливо разпределение и преразпределение на плодовете на икономическия растеж - задължително условие за възстановяване доверието на преобладаващата част от населението на страната към управляващите политически партии, партийни коалиции и държавни институции.  В тази връзка ще напомним сърцевината от изказването на бившия френски президент Никола Саркози на Световния икономически форум в Давос през 2010 г., в което той се обръща към участниците с въпроса: \"Нужен ли ни е такъв капитализъм, който в името на бързи и високи печалби пренебрегва жизнените интереси на милиони хора?\" И неговият категоричен отговор: \"Такъв капитализъм не ни е нужен... Или ние ще се променим, или промяната ще ни бъде наложена от икономически, социални и политически кризи\".", "date": "2019.01.18", "title": "Споделеният просперитет у нас все още е мираж"}
{"url": "https://duma.bg/ankara-iska-reviziya-na-deytanskiya-dogovor-n183265", "text": "Дейтънското мирно споразумение за Босна и Херцеговина непременно трябва да бъде преразгледано. Това мнение изрази турският президент Ердоган по време на пресконференция с хърватската президентка Колинда Грабар-Китарович в Анкара. Мотивите на турския лидер са, че подписаното през 1995 г. споразумение \"до момента не е донесло решение за бъдещето на Босна и Херцеговина\". Ердоган допълни, че ревизирането на договора трябва да стане с активното участие на Организацията на обединените нации. По повод избора на хърватския член на колективното президентство на Босна и Херцеговина през октомври миналата година, срещу който Загреб възрази, турският държавен глава призова за уважение към волята на гражданите и посочи, че Босна и Херцеговина има нужда от единството на трите народа. Той обяви също така тристранна среща Турция- БиХ-Хърватия, която ще бъде организирана след формиране на органите на власт на БиХ.", "date": "2019.01.18", "title": " Анкара иска ревизия  на Дейтънския договор"}
{"url": "https://duma.bg/moskovskiya-kazashki-ansambal-slavitsa-gledame-v-rkits-n183250", "text": "Национално движение \"Русофили\" кани на концерт на Московския казашки ансамбъл \"Славица\" - лауреати на национални и международни певчески конкурси. Той ще се състои на 20 януари от 17 ч. в Руския културно-информационен център в София, ул. \"Шипка\" 34. Входът е свободен.", "date": "2019.01.18", "title": "Московския казашки ансамбъл \"Славица\" гледаме в РКИЦ"}
{"url": "https://duma.bg/krashtavat-hlebarki-na-bivshe-gadzhe-n183244", "text": "Ако се чудите как да натриете носа на бивш партньор по случай празника Свети Валентин, може да кръстите хлебарка на негово име, пише \"Дейли стар\". Нетрадиционното предложение идва от британска зоологическа градина и е поместено на сайта й. Кръщавайки насекомо на експоловинка, разочарованите от любовта индивиди не само ще имат възможност да си отмъстят, но и ще подпомогнат проекти на Центъра за опазване на животните \"Хенсли\". За да носи хлебарката името на бивш партньор, необходимо е да се платят скромните 1,5 лири. От зоопарка се въздържат да предлагат насекомите за осиновяване, тъй като на мнозина подобен акт може да се стори неприемлив. Поради тази причина от центъра са решили, че кръщаването с благотворителна цел е по-добра алтернатива.", "date": "2019.01.18", "title": "Кръщават хлебарки на бивше гадже"}
{"url": "https://duma.bg/ochakvat-ni-s-23-leva-po-visoki-smetki-za-parno-n183274", "text": "По данни на ЕВН Топлофикация потреблението на топлинна енергия през декември 2018 г. е 29 412 мегаватчаса, което е с 12,6% по-високо спрямо година по-рано, съобщиха вчера от дружеството. По-студеният декември е основната причина за повишеното потребление на топлинна енергия в Пловдив за последния месец на годината. Декември 2018 г. е бил средно с 2,5 градуса по-студен от същия месец на предходната година. По отношение на фактурите за декември 2018 г. увеличеното потребление в комбинация с новата цена през този сезон от 109,03 лв. за мегаватчаса с ДДС е довело до средна стойност на фактурата от 103,17 лв. с ДДС спрямо 80,32 лв. с ДДС за декември 2017 г.  Преди дни енергийните експерти Атанас Тасев и Еленко Божков прогнозираха по-високи сметки за зимните месеци за ток и парно средно с 15-20%. Според Тасев само 1 градус по-ниска температура увеличават средното потребление с 3%. Междувременно стана известно, че е засечен опит от страна на външни лица да заблуждават клиенти на \"ЧЕЗ Електро\" с имейли, наподобяващи тези, които потребителите получават за електронна фактура. Това съобщиха вчера от дружеството. Фалшивият имейл изглежда почти идентично на съобщенията, изпращани от ЧЕЗ Електро България, но съдържа прикачен файл с наименование на кирилица и разширение .7z, който представлява вирус. От дружеството призовават потребителите да не кликват върху линка \"тук\", да не отварят прикачения файл и веднага да изтрият съобщението.  Електронните фактури на ЧЕЗ Електро България се изпращат само в .pdf формат, съобщиха от дружеството. Оттам допълват, че достъпът до електронния архив с фактури на сайта на www.cez.bg е напълно защитен и функционира нормално. Всички потребители могат да изтеглят безопасно електронните си фактури оттам. Екипът по киберсигурност на дружеството е установил източника на атаката и предприе мерки за блокирането му. От ЧЕЗ Разпределение пък съобщиха, че извършват стриктен контрол на процеса на отчитане на електромерите. Въведен е рулиращ принцип на отчитане, като се редуват трима различни отчетници в три поредни месеца, а служители на компанията се сменят със служители на външна фирма. За да се намали възможността за субективна грешка, самото отчитане се извършва чрез мобилни терминали, а GPS-координатите на електромера се снемат в момента на отчета, съобщиха от дружеството.", "date": "2019.01.18", "title": "Очакват ни с 23 лева по-високи сметки за парно"}
{"url": "https://duma.bg/uchitel-i-uchenik-avtori-na-svetovno-otkritie-n183257", "text": "- Не е за вярване, но от леене с ниско налягане стигнахме до метода за леене под налягане - разказваше преди години акад. Ангел Балевски. - Ако се подаде по-голямо налягане върху течния метал, се получава шуплеста отливка: как да премахнем този недостатък?... Намерихме нещо, което се оказа ново и позволи да се получи бездефектна отливка, да се даде възможност в отливката да не се отделят газове, да се леят сплави между труднотопими и лесноизпаряеми метали и се стигна до един метод на леене действително под налягане. За големия учен и организатор на науката в България Ангел Балевски (1910-1997), за авторитетния и очароващ с ерудицията си дългогодишен председател на БАН сме писали не един и два пъти на страниците на вестника. Малцина от читателите обаче знаят неговия съавтор в знаменитото изобретение - проф. Иван Димов (1926-1984). Той е роден в семейство на преселници от Беломорска Тракия, прокудени в началото на ХХ век от родното огнище. Като ученик в гимназията на Перник, където родителите му едва свързват двата края, Иван Димов работи като миньор, стругар, леяр, ковач, фрезист, автомонтьор... Ала това не му попречва да завърши средно образование, при това - отличник. После и  специалността общо машиностроене в Държавната политехника през 1952 г. при проф. Ангел Балевски, на когото прави силно впечатление със своята самостоятелна работа и изобретателен ум. Балевски го привлича за научен сътрудник в Техническия институт на БАН към новооткритата секция \"Металознание и технология на металите\". Расте от научен сътрудник (1956) до член-кореспондент (1974). Неговото развитие всъщност обхваща сътворяването на десетки нови технологични методи за обработване на металите в стопено и полустопено състояние. Над 30 са изобретенията му, които и днес намират широко приложение в машиностроенето и металургията, в електротехническата и електронната промишленост, както и при обработката на пластмаси и силикатни материали. Безспорен връх в научното творчество на проф. Иван Димов е методът за леене на метални и други стопилки с газово противоналягане, с което се предотвратяват скритите дефекти в металните отливки и се постига висока производителност на труда. Това изобретение е плод на съвместната му работа с акад. Ангел Балевски, то е известно на специалистите като \"Методът на Балевски-Димов\". Двамата - учител и ученик, патентоват своята разработка.   Предполагам, че у някои читатели ще възникне въпросът: какъв е делът на двамата автори в изобретението? Вместо отговор тук ще цитирам инж. Иван Пехливанов, на когото дължа подробна и прелюбопитна информация за проф. Иван Димов:  - Те не понасяха този въпрос. Мисля, че началото е било дадено от академика. В метода са вградени много науки: металознание, физика, химия, термодинамика, топлотехника, якост на материалите, кристалография, дори история на леярството. Такъв широк спектър от знания притежаваше Балевски. Професор Димов беше силен в инженерните детайли - той не се успокояваше, докато не ги реши. В тази чудесна равновесна комбинация се крие успехът на изобретението. Изобретението е одобрено през 1961 г. Четиридесет години по-късно, в първата година на ХХI век тази иновационна разработка вече бе разпространена в над 25 държави, където работят повече от 660 високотехнологични български машини за леене с противоналягане. Само в САЩ има 9 леярни, оборудвани с около 120 подобни машини, които произвеждат над 2,5 милиона автомобилни колела от алуминиеви сплави за нуждите на американското автомобилостроене.  Да привеждам ли други примери? Или да се задоволим с информацията за международните отличия: Голямата награда на журито в Брюксел на Изложбата за изобретения \"Еврика\" (1976), Интернационалната награда за технология (Франкфурт, 1981), Наградата за европейско научно развитие на фондация \"Кьорбер\" (1985, Хамбург, ФРГ) и американска награда от 1991 г. \"Методът Балевски-Димов\" е забележителен принос към металознанието и металообработването, той е научна и технологична новост в световната леярска техника и дава възможност за производство на отливки от леки сплави с голяма точност и високи технически показатели, създава нови условия за обработване на металните стопилки с газове и открива големи практически възможности за производство на нови сплави и олекотени детайли.  \"Наука - практика - производство\" - имаше такъв повик в България през втората половина на ХХ век. Показателно в това отношение бе създаването на научно-производственото обединение \"Технология на металите\" през 1973 г. В състава на обединението влизаха Институтът по металознание към БАН с неговите филиали, Развойният институт в Плевен и над 7 производствени звена. За десет години то разгърна своята дейност и постигна завидни резултати в областта на леенето на цветни метали и сплави, на новите конструкционни, инструментални и неръждаеми азотни стомани, както и в създаването на изделия от разпенени термопласти, специализирани машини и оборудване. Не е за вярване, ала 56 завода в страната получаваха отливки и други материали от обединението! То бе търсено от редица стопански организации на машиностроенето и електрониката, химическата промишленост, строителството, транспорта и селското ни стопанство. А днес само се говори за връзката наука-практика.  Инж. Иван Пехливанов, когото цитирах по-горе, е генерален директор от 1973 до 1976 г. на обединението \"Технология на металите\", а първи заместник-генерален директор - проф. Иван Димов.  Псевдоучени от академията, полуграмотни инженери от производството и всякакви завистливци и злобари години наред пишат до кого ли не за \"измислицата\", която не може да има практическо приложение... За огромните разходи без ефект... След анонимките тръгват инспекторите от Комитета за държавен и народен контрол. Някои от читателите, предполагам, си спомнят за тях. Една, че две, че три ревизии до 1980 г. После още две!  - Мълвата пълзеше, контрольорите все по-настървено гледаха, но не откриха нищо нередно - разказва ми инж. Пехливанов. - Възложиха ни производството на близо тридесет вида отливки за завод \"БЕТА\" в Червен бряг. Особено сложни бяха тези за картера на скоростната кутия на бронетранспортьорите. Няма да разказвам колко и какви усилия ни струваше, докато \"отработихме\" технологията така, че бракът падна под 10 процента! След година съветски завод купи нашите машини, а ние започнахме износ на картери за Полша. Вместо българска оценка за делото на двамата учени-изобретатели, ще ми се да кажа оценката на министъра на отбраната на бившия Съветски съюз маршал Дмитрий Устинов. Той е ръководил военната индустрия на СССР в годините на Отечествената война. След като вижда отлети носещите ролки за веригите на бронемашините, шлифовете и снимките с кристалните структури на отливките, се обръща към проф. Иван Димов с думите: ", "date": "2019.01.18", "title": "Учител и ученик - автори на световно откритие"}
{"url": "https://duma.bg/pochina-ivan-vutsov-n183304", "text": "На 79-годишна възраст почина легендата на българския футбол Иван Вуцов.   Възпитаник на Янтра от родния Габрово, защитникът преминава в Левски, с който има 213 мача за първенство, 41 за купата и 60 международни срещи. С националния отбор Иван Вуцов играе на световното първенство в Англия през 1966 г.   Като старши треньор води Левски пет сезона, в които печели една титла и две купи. В Купата на УЕФА сините елиминират митичния Аякс и достигат четвъртфинал с Барселона през 1976 г.   Като треньор на националния отбор класира България на световните финали в Мексико през 1986 г. Дълги години е изпълнителен директор на Българския футболен съюз.", "date": "2019.01.18", "title": "Почина Иван Вуцов"}
{"url": "https://duma.bg/dzhuliani-nikoga-ne-bil-otrichal-sgovor-s-rusiya-n183263", "text": "Адвокатът на американския президент Доналд Тръмп - Рудолф Джулиани, заяви, че никога не е отричал, че в изборната кампания на президента през 2016 г. е имало сговор с руското правителство, а само е твърдял, че лично Тръмп не е замесен. В интервю за предаването \"Cuomo Prime Time\" в ефира на Си Ен Ен бившият кмет на Ню Йорк коментира, че не знае дали други участници в кампанията, включително Пол Манафорт са работили с Кремъл през 2016 година. \"Никога не съм казвал, че не е имало сговор по време на кампанията, или че участници в кампанията не са замесени\", посочва Джулиани. \"Говорех за президента на Съединените щати. Няма нито едно доказателство, че президентът на Съединените щати е замесен в каквото и да е престъпление, което би могло да се извърши в заговор с руснаците, за да бъде хакнат Националният комитет на Демократическата партия\", твърди адвокатът на Тръмп.", "date": "2019.01.18", "title": "Джулиани никога не бил  отричал сговор с Русия"}
{"url": "https://duma.bg/sasht-izlizat-ot-dogovora-za-raketite-n183299", "text": "Вашингтон потвърди, че от 2 февруари Съединените щати започват процедура за преустановяване на Договора за ликвидиране на ракетите със среден обсег (ДЛРСМО) с Русия. Това стана ясно от изявление на заместник държавния секретар на САЩ Андреа Томпсън, осъществяваща контрол върху въоръжаването и международната сигурност. Според американския представител Съединените щати не виждат Русия да изпълнява задълженията си по споразумението. Тя проведе двучасови разговори със заместник външния министър на Русия Сергей Рибков в Женева. Тя каза, че САЩ са \"разочаровани\" от преговорите с Русия. Самият Рябков обяви, че САЩ не са успели да покажат каквито и да е доказателства, че Москва е нарушила Договора за ликвидиране на ракетите със среден обсег и намекна, че Вашингтон е отправил обвиненията само и единствено като извинение за излизане от споразумението. На 20 октомври американският лидер Доналд Тръмп обяви, че САЩ планират да се откажат от сделката. Той обвини Русия, че не е изпълнила условията по споразумението. От 2014 г. Съединените щати обвиняват Русия за нарушаване на Договора за новата ракета 9M729 (или SSC-8). Тестовете на ракетата 9M729, която може да носи ядрена и конвенционална бойна глава, завършиха през 2015 година. Тогава ракетата беше тествана с мобилни летателни устройства в рамките на 500 километра. Договорът за ликвидиране на ракети от среден обсег бе подписан през 1987 г. от президента на САЩ Роналд Рейгън и от последния съветски лидер Михаил Горбачов. Договорът от 1987 г. ограничава производството, използването и съхранението на балистични ракети със среден (от 1000 до 5500 километра) и малък обсег (от 500 до 1000 километра). В същото време президентът на САЩ Доналд Тръмп представи вчера вечерта обновената американска стратегия за противоракетна отбрана, която разглежда начини за засилване на сигурността на Америка, включително чрез евентуално разполагане на космически сензори за откриване и проследяване на вражески ракети. Прегледът на противоракетната отбрана препоръчва изучаване на експериментални технологии, включително перспективи за космическо оръжие, което би могло да свали вражеските ракети - връщане към така наречената инициатива \"Междузвездни войни\" на Роналд Рейгън от 80-те години на миналия век. \"Мисля, че космическото пространство е ключът към следващата стъпка на противоракетната отбрана\", заяви високопоставен служител от администрацията на Тръмп. Пентагонът твърди, че американските ПВО са твърде малко, за да могат да противодействат на атака срещу САЩ от голяма ядрена сила като Русия или Китай. Според Китай действията на САЩ в областта на ядреното възпиране се основават на двойни стандарти. Пекин отбелязва, че Вашингтон постоянно настоява за намаляване на арсенала на други държави, но продължава да развива оръжията си за масово унищожение. \"Чували сме много пъти, че Съединените щати изискват от други страни да намалят своите изследвания в областта на развитието на оръжията. Наред с това Съединените щати също така заявяват, че ще продължат да разработват свои собствени оръжия за масово унищожение\", обясни представителят на Министерството на външните работи на Китай Хуа Чунинг. \"Надяваме се, че Съединените щати, като най-мощната световна сила, както и една от петте постоянни държави членки на Съвета за сигурност на ООН, ще работят заедно с други постоянни членове на Съвета за сигурност на ООН за насърчаване на световния мир и стабилност\", добави тя.", "date": "2019.01.18", "title": " САЩ излизат от Договора за ракетите"}
{"url": "https://duma.bg/tsipras-otselya-s-edin-glas-n183266", "text": "Гръцкият парламент гласува вот на доверие на кабинета на премиера Алексис Ципрас. Правителството получи необходимите 151 гласа от 300-членния парламент. То беше подкрепено от 145  депутати от СИРИЗА и шестима независими  народни представители. Против гласуваха 148  депутати от опозицията. Мандатът на правителството на Алексис Ципрас изтича през октомври т.г., а с получения вот на доверие кабинетът се отдалечава от риска от извънредни парламентарни избори. Дебатите по вота преминаха в пълна конфронтация между Ципрас и лидерите на опозиционните партии. Премиерът призова парламентът да подкрепи правителството, за да продължи \"политиката за стабилност и икономически напредък на страната\". Приоритет на правителството е ратифициране на Договора от Преспа, който още следващата седмица влиза за обсъждане и гласуване. От опозицията обаче планират да блокират договора със Скопие още на ниво парламентарна комисия.", "date": "2019.01.18", "title": "Ципрас оцеля с един глас"}
{"url": "https://duma.bg/balgariya-ostava-v-top-5-po-inflatsiya-v-es-n183269", "text": "Въпреки рязкото забавяне на инфлацията през декември 2018 г. България остава в топ 5 на страните с най-висок ръст на потребителските цени в Европейския съюз, показват последните данни на  Евростат. Според публикуваните данни най-рязко увеличение на потребителските цени през декември се вижда в Естония с 3,3%, следвана от Румъния с 3,0%, Унгария с 2,8% и Латвия с 2,5%. Едва след тях се нарежда България с темп от 2,3%. Най-ниска инфлация в рамките на ЕС е измерена в Гърция и Португалия - по 0,6%, както и в Дания - 0,7%. През последните месеци инфлацията в България рязко се ускори, варирайки между между 3,6 и 3,7% в периода от юли до октомври 2018 г. Едва през ноември се отчете по-остър спад в ръста на потребителските цени - до 3,0%, а тенденцията продължи и през последния месец на годината. Инфлацията обаче все пак остава по-висока в сравнение с декември 2017 г., когато бе на ниво от 1,8%. В Европейския съюз като цяло годишната инфлация през декември също рязко се е забавила до 1,7% спрямо нивото от 2,0% през предишния месец. Така тя се запазва без промяна в сравнение с декември 2017 г.", "date": "2019.01.18", "title": "България остава в топ 5 по инфлация в ЕС"}
{"url": "https://duma.bg/kuklen-spektakal-za-vazrastni-v-atelie-313-n183248", "text": "\"В края на ноември\" по мотиви от Туве Янсон - куклен спектакъл за възрастни, представя театър \"Ателие 313\" на 19 януари от 20 ч. в салона в столичния кв. \"Красна поляна\", ул. \"В. Д. Стоянов\", до бл. 7. Билетите са по 5 лв. Румен Гаванозов играе в спектакъла, на който е автор заедно със Станислава Кръстева (нейна е и сценографията). Представлението търси своята публика сред хората в \"съзнателна възраст\", колкото и относително да е това понятие, отбелязват от екипа.     ", "date": "2019.01.18", "title": "Куклен спектакъл за възрастни в \"Ателие 313\""}
{"url": "https://duma.bg/balgaro-cheshka-izlozhba-v-shumen-n183249", "text": "Кураторът на изложбата Андреа Чербаческа съвместно с представените художници, Чешкия център и посолството на Чешката република в София, Факултета по изкуство и дизайн към университета \"Ян Евангелиста Пуркине\" в Усти над Лабем и Градската галерия \"Елена Карамихайлова\" в Шумен канят на изложбата \"The Freedom Factory\". Тя ще бъде открита на 23 януари от 18 ч. в ХГ в Шумен. Груповата изложба съвременни творби на студенти и дипломанти от Факултета по изкуство и дизайн към университета \"Ян Евангелиста Пуркине\" заедно с български художници ще може да се разгледа до 17 февруари.", "date": "2019.01.18", "title": "Българо-чешка изложба в Шумен"}
{"url": "https://duma.bg/roling-stouns-s-kontsert-na-dzhaz-festa-v-nyu-orlians-n183247", "text": "Легендарните британски рокаджии \"Ролинг стоунс\" са сред водещите изпълнители на юбилейното 50-о издание на джаз фестивала в Ню Орлиънс, САЩ, информира БНР. Сред хедлайнерите на осемдневния фест, който ще се проведе между 25 и 28 април и между 2 и 5 май, са също Кейти Пери, Дейв Матюс бенд, Ал Грийн, Питбул, Сантана, Джери Лий Луис, Арън Невил, Шърли Сизър. Почитателите на Мик Джагър и компания ще могат да проследят концерта им със специален билет на цена 185 долара. Когато легендарните гости от Острова излязат пред публиката, останалите 11 фестивални сцени ще бъдат затворени.", "date": "2019.01.18", "title": "\"Ролинг стоунс\" с концерт на джаз феста в Ню Орлиънс"}
{"url": "https://duma.bg/britanskiyat-interes-kam-bansko-se-vazrazhda-n183270", "text": "Британският имотен портал Aplaceinthesun, който включва обяви за имоти в чужбина, както и съдържание от предаване на ВВС със същото име, включи България в топ десет на най-добрите места за закупуване на имот в чужбина през 2019 г. Страната ни заема девето място, като изпреварва Барбадос и се нарежда след Турция. Авторите на класацията отбелязват, че според техните данни средната цена на имотите в България в момента е намаляла почти наполовина спрямо сумата от 58 582 паунда (малко над 66 хил. евро) през 2017 г. Най-силен интерес от страна на британците има към закупуване на имоти във Велико Търново, определен като културен център на Северна България, и околните села. След това се нареждат Дряново, Павликени, Полски Тръмбеш и Елена. Според сайта интересът на британските купувачи към Банско постепенно се възстановява, като те се конкурират за имоти в зимния ни курорт с гърци, руснаци, македонци, румънци, сърби, израелци и турци. Данните на портала сочат, че сега в Банско може да се намерят студиа за 10 хил. евро, а средната цена на двустаен апартамент с добра локация в зимния курорт е 25 хил. евро. Испания е най-добрата дестинация за закупуване на имот в чужбина от британците тази година, следвана от Франция, Португалия, Гърция и Италия. Преди България се нареждат още Кипър, Флорида и Турция.", "date": "2019.01.18", "title": " Британският интерес към Банско се възражда  "}
{"url": "https://duma.bg/kratki-novini-n183264", "text": "Популистки екстремистки партии и идеи отново упражняват огромно влияние в европейската политика. Правата на човека са в опасност както на Балканите, така и по света, съобщава Хюман Райтс Уотч в своя \"Световен доклад 2019 г.\". Докладът отбелязва, че балканските страни са постигнали само скромен напредък през миналата година в областта на правата на човека. Началникът на Пресслужбата на турското президентство Фахреттин Алтун оповести, че холандската журналистка Джоана Корнелия Бьорсма е изгонена от страната. Като причина за нейното експулсиране се посочва \"споделяне на разузнавателна информация от холандската полиция, че тя е във връзка с терористични организации\". Броят на жертвите на терористичната атака в кенийската столица Найроби нарасна до 21. Стотици бяха принудени да бягат панически, за да се спасят, след като сомалийски екстремисти атакуваха луксозния хотелски комплекс \"Дусит\". 28 ранени са приети в болница, 19 души все още са в неизвестност. Най-малко петима души загинаха при силните валежи и снежни бури в американския щат Калифорния в последните дни. В планината Сиера Невада се образува снежна покривка от 1,5 м, активираха се свлачища, бяха предизвикани наводнения, съобщиха властите в Калифорния. Сняг валя в Еерусалим за пръв път от 4 години. Общината беше подготвила 150 снегорина и 25 тона сол. Властите обявиха, че ако снегът се натрупа, ще затворят основните магистрали, водещи към града. Управата на града съобщи, че ако снегът натрупа повече от 5 см, ще спре трамваите в града.", "date": "2019.01.18", "title": "Кратки новини"}
{"url": "https://duma.bg/opasno-mrasen-vazduh-v-sofiya-i-oshte-6-grada-n183301", "text": "Предупреждения за опасно мръсен въздух за днес има в София, Перник, Плевен, Велико Търново, Русе и Благоевград. В някои квартали на столицата нивото на фините прахови частици е 6 пъти над нормата, отчитат уредите. Най-мръсен е въздухът в \"Младост\", \"Надежда\", \"Павлово\", \"Хиподрума\" и \"Дружба\".", "date": "2019.01.18", "title": "Опасно мръсен въздух в София и още 6 града"}
{"url": "https://duma.bg/korneliya-ninova-sabra-oblastnite-predsedateli-za-starta-na-novata-politicheska-godina-n183303", "text": "С представителите на структурите от цялата страна се обсъждат задачите пред партията за 2019г, предстоящите европейски, местни избори, както и възможни предсрочни парламентарни избори.  \"Ние сме първата партия в България, която излиза с платформа за Европейските избори. Веднага след като Конгресът я приеме, тя трябва да се представя и обяснява на хората. Тези избори са важни, не само защото ще предопределят промяната в Европа, но и защото при наша победа, ще сложат край на статуквото в България, на правителството на Борисов и ще дадат възможност за промяна и тук\", заяви Нинова. Във връзка с предстоящите местни избори беше обсъдено - как Визия за България да бъде разработена във визия за всеки регион и община. Да се представят начините за решаване на наболели местни проблеми - изиска ръководството от областните структури.  Корнелия Нинова представи готовността за старта на Българска свободна телевизия. Тя започва излъчване преди Конгреса, който ще се проведе на 26 януари.", "date": "2019.01.18", "title": "Корнелия Нинова събра областните председатели за старта на новата политическа година"}
{"url": "https://duma.bg/hitachi-obarna-grab-na-london-n183261", "text": "Японската компания \"Хитачи\" заяви, че прекратява работата си по мултимилиардния проект за строеж на ядрена централа във Великобритания, съобщи Би Би Си. Решението дойде сред спекулациите, че компанията ще изостави съоръжението на стойност 20 млрд. паунда, което се намира в Уелс, заради увеличаващи се строителни разходи. Това решение поставя хиляди работни места на риск. Около 9000 работници се очакваше да бъдат ангажирани със строежа на централата с двата реактора, като тя трябваше да заработи около 2025 година.", "date": "2019.01.18", "title": "\"Хитачи\" обърна гръб на Лондон"}
{"url": "https://duma.bg/mey-tarsi-konsensus-za-brekzit-n183262", "text": "Правителството на премиера Тереза Мей оцеля след поискания от опозицията вот на недоверие. 325 депутати подкрепиха кабинета, 306 му гласуваха недоверие. Веднага след обявяването на резултата Тереза Мей каза, че \"Брекзит\" ще се случи и тя ще разговаря с лидера на всяка една парламентарна партия как да стане това на практика. До вота на недоверие се стигна, след като парламентът отхвърли с голямо мнозинство плана за напускане на ЕС, който Мей беше договорила с Брюксел. Сега британската министър-председателка ще трябва да продължи разговорите с депутатите от всички партии в опит да постигане на консенсус как да бъде осъществен \"Брекзит\", така че да бъде избегнат хаос и да не се стигне до нов референдум за членството на Великобритания в ЕС. Някои от лидерите на опозиционни формации казаха в пленарната зала след вота на недоверие, че ще участват в консултации с Тереза Мей, но само ако тя ги увери, че \"Брекзит\" без споразумение не е възможен. Камарата на общините ще гласува план Б за \"Брекзит\" на 29 януари, съобщи пред британските депутати лидерът на мнозинството в долната камара Андреа Ледсъм. Ледсъм поясни, че на 29 януари парламентът ще дебатира \"следващите стъпки\" на правителството. Отлагането на \"Брекзит\" е \"почти неизбежно\", смята бившият премиер на Великобритания Тони Блеър. Ако сега бях в правителството, вече щях да водя разговори за условията за отлагане. Бих казал, че се нуждаем от допълнително време, за да изясним парламентът какво иска, отбеляза той пред Би Би Си.", "date": "2019.01.18", "title": " Мей търси консенсус  за \"Брекзит\""}
{"url": "https://duma.bg/bsp-iska-strogi-merki-sreshtu-detsa-razhdat-detsa-n183309", "text": "Да се засилят наказанията на лица, които живеят на съпруженски начала с малолетни предлагат от БСП. Социалистите искат и промени в Наказателния кодекс, касаещи не само \"съпрузите\" на деца, но и родителите, които позволят подобно нещо. Лидерът на БСП Корнелия Нинова е категорична - държавата трябва да предприеме строги и спешни мерки срещу явлението, познато като \"деца раждат деца\". В момента в повечето случаи, при които малолетни момичета живеят с възрастни мъже, се допускат санкции като порицание и глоба. Това не е достатъчно, подчерта Нинова по време на брифинг в парламента. Затова от левицата ще подготвят предложение за промени в НК, за да се засилят наказанията както за тези лица, така и за родителите, които допускат децата им да изпадат в това състояние. Още следващата седмица социалистите ще внесат предложенията си в парламента. БСП имат още предложения, свързани с ромската интеграция. Част от тях са в сферата на образованието и социалните помощи. Схемата в училищата \"парите следват ученика\" не работи. Искаме да се преразгледа политиката на делегираните бюджети, защото тя не помага реално на връщането в клас на ромските деца, обясни Корнелия Нинова. Тя призова всички институции в България да направят така, че законът да важи еднакво за всички. Коментарът й бе във връзка с последните случаи на нападения от страна на роми и с общественото напрежение след това. За ескалацията на емоциите помогна и вицепремиерът Красимир Каракачанов, който обясни колко \"нагли\" са станали \"циганите\" и ги определи като \"хрантутници\" на държавата. Нинова поиска проблемите да се решават без излишни емоции и без натягане на напрежението. Образование, образование и пак образование. С тези думи лидерът на БСП описа първата стъпка, към решението на ромския проблем. Според нея начинът, по който ГЕРБ подхождат - да се издирват ромските деца и да се водят принудително на училище, не работи. Предлагаме да отпадне принципът парите следват ученика и да се преразгледа политиката на делегираните бюджети. Да се промени и политиката по социалните помощи и семейните помощи за деца, искат от БСП. По начина, по който се действа в момента, се стимулират всички тези процеси. Предлагаме да се спират всички помощи на семейства, чиито деца не ходят на училище до 16-годишна възраст, обяви още Корнелия Нинова.", "date": "2019.01.18", "title": "БСП иска строги мерки срещу \"деца раждат деца\""}
{"url": "https://duma.bg/izplateni-sa-35-ot-parite-konkurentosposobnost-n183268", "text": "През 2018 г. по ОП \"Иновации и конкурентоспособност\" 2014-2020 са сключени общо 2022 договора, от които успешно приключили са 1178. Обявените средства в различни процедури до момента са близо 2,1 млрд. лв., или малко над 80% от общия бюджет на програмата. Сключените договори са за 1,9 млрд. лв., а до момента изплатените средства са 917 млн. лв., или 35,5% от общия бюджет на програмата. Това обяви министърът на икономиката Емил Караниколов по време на среща с браншовите организации. Събитието се организира от Асоциация на индустриалния капитал в България и е под наслов \"Актуални възможности и необходими действия в подкрепа на българския бизнес\", съобщиха от Министерството на икономиката. Министър Караниколов поясни, че през 2019 г. ще бъдат обявени още три процедури за конкурентен подбор по ОПИК - \"Внедряване на иновации за съществуващи предприятия\", \"Развитие на иновационни клъстери\" и \"Дигитализация на малки и средни предприятия\". Неразделна част от изпълнението на програмата е и процедурата за Регионални иновационни центрове. Общият Й бюджет е в размер на 115.6 млн. лв., а средствата ще бъдат насочени към проекти, които се изпълняват извън територията на област София-град, заяви Караниколов.", "date": "2019.01.18", "title": "Изплатени са 35% от парите \"Конкурентоспособност\""}
{"url": "https://duma.bg/fenove-na-levski-i-balkan-pak-se-biha-n183236", "text": "Шампионът Левски ЛУКойл разгроми Балкан в Ботевград с 96:73 (24:21, 25:6, 20:25, 27:21) в реванш от четвъртфиналите за Купата на България. Възпитаниците на Константин Папазов загубиха първата среща в София с 80:81, но в реванша показаха страхотна игра и продължават на полуфинал. Домакините започнаха по-добре мача, но \"сините\" решиха всичко след страхотна втора четвърт, която спечелиха с 25:6. На почивката агитките на двата отбора се сбиха, след като син фен хвърлил предмет и провокирал публиката на домакините. Охраната обаче овладя ситуацията. През втората част Балкан успя да намали изоставането си до 16 т., но 2:40 мин. преди края гостите дръпнаха с 29 т. и взеха реванш за разгромната загуба за Купата ФИБА Европа, която пък запази шансове на ботевградчани да продължат в третата фаза на турнира. С 20 т. за победителите се отличи Патрик Рембърт, 18 добави Христо Захариев, а 17 реализира Деян Иванов. за Балкан Брендън Браун вкара 16, Мирко Мулалич записа 15, а Димитър Димитров - 12. На полуфиналите софиянци ще играят с пловдивския Академик Бултекс 99, който победи на 2 пъти Ямбол (79:72 като гост и 95:78 в първия мач. В другия полуфинал ще играе младият отбор на Академик Сф също след 2 победи над Спартак Пл (75:70 и 83:68) с тима на Берое, отстранил драматично и след продължение Рилски спортист. Заралии  загубиха с 80:87 (72:83 в редовното време) като домакини от Рилски спортист, но продължиха след успех със  78:67 в първия мач в Самоков. Ден след загубата Балкан привлече нов американец. ЛаМаркъс Рийд, играл досега в кипърския Керавнос на позиция 2 и 3 и отбелязал средно по 9 т. и 4,8 борби в 13 мача. През 2012 г. високият 196 см Рийд е бил на проби в Далас Маверикс, а после е участвал и в Лятната лига на НБА с Портланд Трейл Блейзърс. Президентът на баскетболния Левски ЛУКойл Тодор Стойков поиска наказание за Балкан след инцидентите. „Кой е виновен? Всички видяха, че монетата има две страни. Не може само феновете на Левски да са виновни. Какво правят фенове на домакините до фенове на гостите? Нали това беше проблемът предния път – организацията. Кой провокира, пак Левски ли? Полицията влезе ли в залата? Както едните са виновни, така и другите имат вина. „Трябва да накажат и тях. Те са домакини. Домакинът е виновен“, заяви Стойков пред bgbasket.com. Той се закани клубът му да предприеме мерки с оглед домакинските мачове. Нашата публика я охранява полицията, а никъде другаде в залата няма стюарди. Недейте само да упреквате нас“, завърши Стойков.", "date": "2019.01.18", "title": "Фенове на Левски и Балкан пак се биха "}
{"url": "https://duma.bg/makedoniya-mozhela-da-uchastva-kato-sadruzhnik-v-belene-n183272", "text": "Македония би могла да участва като съдружник в проекта АЕЦ „Белене“. Това каза вицепремиерът Томислав Дончев по време на двустранен бизнес форум в Скопие с участието на представители от двете държави. Двете ни страни имат голям потенциал за развитие на отношенията си в енергийния сектор, включително чрез партньорство при изграждането на нова атомна електрическа централа и обща енергийна борса. Това обяви вицепремиерът по икономическите въпроси на Македония Кочо Ангюшев. Темата АЕЦ „Белене“ да се превърне в балкански проект подхвърли в началото на 2018 г. премиерът Бойко Борисов по време на форум за Западните Балкани в Лондон. Той попита дали да не помислим за общо финансиране на АЕЦ \"Белене\", един балкански проект за електропреносната ни система. Дни по-късно темата коментира и посланикът на Македония у нас Мариян Гьорчев. По думите му идеята за съвместно изграждане на АЕЦ \"Белене\" ще позволи на страните от Западните Балкани, които нямат достатъчно електроенергия, да имат за десетилетия напред собствен източник на електроенергия на територията на близка, приятелска и съседна страна като България.", "date": "2019.01.18", "title": "Македония можела да участва като съдружник в \"Белене\""}
{"url": "https://duma.bg/otlozhiha-promenite-v-sporniya-zakon-za-gorivata-n183271", "text": "Парламентарната комисия за наблюдение на приходните агенции и борба със сивата икономика не успя да подложи на гласуване на първо четене промените в спорния закон за горивата. Правилникът изисква представител на правителството, в качеството си на вносител на законопроекта, да представи пред депутати от комисията направените предложения, а отсъствието на ресорния министър не позволи те да бъдат подложени на гласуване. Със законопроекта се предлага удължаване на срока на влизане в сила на закона, като се предвижда това да стане от 1 юли 2019 г. Изменението цели да даде и яснота по отношение на срока за издаване на предвидената в него наредба. По време на заседанието опозицията не пропусна да разкритикува управляващите заради създадения хаос със закона. Чуха се е призиви за оставка. „Това е срам! Взимайте си багажа и си тръгвайте!“, призова народният представител от БСП Драгомир Стойнев. Според него администрацията не си е свършила работата, въпреки че е имала предостатъчно време, за да бъда приведен законът в действие. Междувременно вчера в БСК между представители на БПГА, Строителната камара, Българската асоциация на металургичната индустрия (БАМИ) и Българската минно-геоложка камара бе постигнат бърз консенсус за предлагане на промени в спорния закон. Едрият бизнес обаче не иска неговото отлагане. Оказало се, че той засяга сериозно и строителите, и металургията, и мините, които ще трябва да регистрират своите ведомствени бензиностанции и да плащат обезпечения за тях, тъй като мобилни бензиностанции ще са разрешени само за земеделци. Направихме това, което трябваше законодателят да свърши, постигнахме разбирателство, коментира шефът на БПГА Андрей Делчев. Председателят на БСК Радоствет Радев също разкритикува управляващите, че не са съгласували законодателните текстове още преди да ги внесат в парламента, както и липсата на икономическа оценка за въздействието им.", "date": "2019.01.18", "title": "Отложиха промените в спорния закон за горивата"}
{"url": "https://duma.bg/bulgartransgaz-uchredi-dashterna-kompaniya-za-gazoviya-hab-n183273", "text": "\"Булгартрансгаз\" ЕАД регистрира дъщерна компания \"Газов хъб Балкан\" ЕАД. Причината е приетото от Министерски съвет и Народното събрание решение за изменение и допълнение на Енергийната стратегия на България до 2020 г. и във връзка с реализация на концепцията за изграждане на газоразпределителен център на територията на България. Компанията ще оперира платформи за търговия за нуждите на пазарите на природен газ в рамките на газов хъб \"Балкан\". Заедно с физическата инфраструктура на газоразпределителния център ще се осигурят необходимите предпоставки за изграждане на първия ликвиден физически и търговски газов хъб в региона на Югоизточна Европа, базиран в България. Към настоящия момент 100% от акциите принадлежат на \"Булгартрансгаз\" ЕАД, като на по-късен етап не повече от 49% от акциите биха могли да се предоставят на други физически и юридически лица. Това би допринесло за реализация на концепцията за газоразпределителен център \"Балкан\" и за увеличаване ликвидността на пазара на природен газ в България и региона на Югоизточна Европа, съобщиха от \"Булгартрансгаз\". Новоучредената компания ще има едностепенна форма на управление чрез Съвет на директорите с председател - изпълнителния директор на \"Булгартрансгаз\" ЕАД Владимир Малинов, членове Захари Дечев и Кирил Равначки - изпълнителен член на Съвета на директорите.", "date": "2019.01.18", "title": "\"Булгартрансгаз\" учреди дъщерна компания за газовия хъб"}
{"url": "https://duma.bg/prisadiha-21-mln-na-miyachka-na-chinii-n183243", "text": "Съд във Флорида присъди 21 млн. долара обезщетение на 60-годишна миячка на чинии, съобщи Ен Би Си. Тя работела в голям хотел в Маями, а в свободното си време била мисионер към една от католическите църкви в района. Жената предупредила шефовете си, че иска да почива в неделя, защото тогава изпълнява задълженията си към храма. Ръководството на хотела се съобразило с исканията й само за определено време, след което прекият й началник изискал от жената да работи в неделя. Накрая Мари Жан Пиер била уволнена. Но тя завела дело по Закона за гражданските права от 1964 г., който забранява дискриминация по принадлежност към раса, етнос, религия, пол или националност. Адвокатът на Пиер поискал обезщетение от $50 млн. Въпреки присъдената огромна сума, Мари Жан Пиер, която е майка на 6 деца, няма да получи толкова много пари. Законът предвиждат таван на компенсацията в подобни случаи. Очаква се жената да вземе между 300 и 500 хил. долара обезщетение.", "date": "2019.01.18", "title": "Присъдиха $21 млн. на миячка на чинии"}
{"url": "https://duma.bg/s-bira-spasiha-patsient-ot-smart-n183242", "text": "Лекари във Виетнам спасиха пациент от сигурна смърт заради алкохолно натравяне с помощта на 4,5 литра бира, съобщи \"Дейли мейл\". Бърза помощ докарала 48-годишния Нгуен Ван Нхат в болницата в много тежко състояние. Нивото на метанол в кръвта му било 1119 пъти над нормата вследствие на некачествено уиски. Медиците решиха да атакуват организма на мъжа с 3 кенчета пиво по 0,3 литра всяко, тъй като кехлибарената напитка съдържа етанол, смятан за антидот на метанола. И това наистина помогнало, затова през следващите 12 часа на пациента давали по едно кенче в рамките на 60 мин. През цялото време прилагали и хемодиализа - пречистване на кръвта от смъртоносните токсини. В резултат на процедурите Нхат се свестил, след 3 седмици напълно оздравял и се прибрал вкъщи. Докторите обясниха, че метиловият спирт е смъртоносен за хората, защото се окислява до отровния формалдехид. А когато в организма има етанол и метанол, черният дроб приоритетно обработва етанол. Именно от това се възползвали виетнамските лекари.", "date": "2019.01.18", "title": "С бира спасиха пациент от смърт"}
{"url": "https://duma.bg/agasi-veshtae-blyaskavo-badeshte-na-grisho-n183238", "text": "Андре Агаси предрече бляскаво бъдеще на Григор Димитров. Великият американец от есента е в лагера на българския тенисист и смята, че след още няколко месеца работата му ще започне да дава резултат. \"Той всъщност направи така, че да ми е много лесно да приема да работя с него. Отношенията ни бяха истински, развиха се естествено и сега е като част от семейството. Трудно е да пренесеш това, което можеш и показваш на тренировки, в мачовете. Когато успееш обаче и имаш увереността, а той се справя по-добре, откогато и да е било преди. Сега е времето да придобие тази увереност. Скоро светът ще види това, което ние с Дани (Валверду) знаем, че е истина - какво наистина представлява Григор. Той е от България, знае какво е да трябва да се изправяш срещу обстоятелствата и да се справяш с тях. Надявам се, че успявам да му покажа начини, по които да бъде по-добър. Така Димитров ще може да постига повече по-лесно\", обяви 48-годишният Агаси. Гришо излезе рано тази сутрин срещу Томас Фабиано (Ит, №102) на \"Мелбърн Арена\" (третият корт в комплекса) в мач от III кръг на \"Аустрелиън оупън\". При успех хасковлията ще срещне в неделя по-добрия от Андреас Сепи (Ит, №35) и Франсис Тиафо (САЩ, №39).", "date": "2019.01.18", "title": "Агаси вещае бляскаво бъдеще на Гришо"}
{"url": "https://duma.bg/anev-14-i-v-rupolding-n183239", "text": "Красимир Анев записа най-доброто българско представяне в Световната купа по биатлон този сезон. Самоковецът завърши 14-и в спринта на 10 км в Руполдинг. Той не допусна грешка при стрелбата и финишира на 52,5 сек. от победителя Йоханес Бьо (Нор). Предишното най-добро класиране на българин през сезона отново беше на Анев - 22-о място в спринта в Хохфилцен. Вчерашният старт е най-добрият за 31-годишния Анев от 13-ата позиция в спринта в Контиолахти през март 2018 г. Той си подсигури участие и в неделния масов старт. В него стартират първите 25 в генералното класиране и петимата други с най-добро представяне в съответния кръг. В Руполдинг няма да има преследване или индивидуално и в масовия старт влизат петима отличили се в спринта. Йоханес Бьо пък продължи да доминира през сезона, като измина дистанцията за 22:56,3 мин. независимо, че пропусна 1 от 10-те мишени. Викингът стигна до първа победа през сезона със страхотно бягане. Втори се нареди брат му Тарей, който беше безгрешен на рубежа, но остана на 7,9 сек. Германецът Бенедикт Дол, който свали девет мишени, допълни почетната стълбичка с изоставане от 10,5 сек. Носителят на Големия кристален глобус за последните 7 години Мартен Фуркад завърши четвърти. 30-годишният французин стреля безгрешно, но бягането му беше далеч от обичайното ниво и той беше по-бавен от по-малкия Бьо с 15,9 сек. Фуркад остава без подиум в Световната купа от 15 декември, когато спечели преследването в Хохфилцен. Другите българи не впечатлиха с  представянето си. Димитър Герджиков допусна 2 грешки и завърши 54-и на 1:49,4 мин. Антон Синапов сбърка 3 пъти на рубежа и остана 73-и на 2:09,1 мин. Европейският шампион в спринта от 2017 г. Владимир Илиев отново имаше доста проблеми. Той свали само 6 мишени и изостана с 2:22,4 минути от Бьо и така завърши 82-ри от 111 участници. В генералното класиране води Йоханес Бьо с 601 т., пред Александър Логинов (Рус) 452, Фуркад 385 и др. Анев е 33-и със 102 т., Илиев 53-и с 30, Синапов 59-и с 22, а Герджиков е 78-и с 4 т.", "date": "2019.01.18", "title": "Анев 14-и в Руполдинг"}
{"url": "https://duma.bg/taybe-yusein-e-%E2%84%961-i-na-sk-levski-n183237", "text": "Световната и европейска шампионка по борба Тайбе Юсеин очаквано заслужи да бъде Спортист №1 и на СК Левски за 2018 г. За 20-и пореден път най-добрите спортисти на синия клуб бяха отличени на церемонията \"Синя звездна класация\", водена традиционно от актьора Владислав Карамфилов - Влади Въргала. На церемонията присъстваха редица легенди на СК Левски, сред които Георги Мърков, Александър Томов и др. \"Благодаря на ръководството на СК Левски. За мен е огромна чест да прославям клуба по света\", каза Юсеин, след като получи наградата си от олимпийския шампион по борба Георги Мърков. Подгласнички на Юсеин станаха съотборничките й в националния отбор по борба Мими Христова и София Георгиева. Треньор №1 на годината и в Левски е Петър Касабов, старши треньор на националния отбор по борба за жени, който стана и Треньор на годината на България. Той обаче не присъства на церемонията заради ангажименти в чужбина. За \"Пробив в световния спорт\" беше отличен младият тенисист Адриан Андреев - олимпийски шампион на двойки от III младежка олимпиада в Буенос Айрес. Специалният приз \"За всеотдайност\" получи треньорът по борба Петър Георгиев. За най-перспективен млад състезател бяха отличени боксьорите Ясен Радев ( 52 кг), Благовест Май (59 кг) и Кирил Борисов (90 кг). БК Левски получи и наградата за най-перспективна детско-юношеска школа за 2018 г. с треньор Владислав Георгиев.", "date": "2019.01.18", "title": " Тайбе Юсеин е №1 и на СК Левски"}
{"url": "https://duma.bg/kazahstan-izgoni-mari-n183240", "text": "Станимир Стоилов изненадващо беше уволнен от селекционерския пост на националния отбор на Казахстан. Българинът изкара начело на тима няма и година, след като беше назначен миналия март. Той имаше договор до декември, но шефовете на федерацията решиха да се разделят с българина по взаимно съгласие. Под ръководството на най-успешния треньор в Казахстан,  отборът изигра 9 мача, в които постигна по 3 победи, равни и загуби. В Лигата на нациите \"жълто-сините\" завършиха втори в група 1 на Лига D. Това изкачи страната от последната шеста в пета урна при жребия за Евро 2020. Мъри стигна до селекционерския пост, след като направи фурор с Астана, печелейки 4 поредни титли. Той вкара отбора в групите на Шампионската лига и Лига Европа. В Казахстан Стоилов работеше с Цанко Цветанов и Саид Ибраимов, който и в момента е помощник в Астана.  Така Мъри вече е свободен да поеме Левски. Такава информация се появи още преди седмица в португалското издание \"A Bola\", което посочи Мъри или Антонио Оливейра за треньор на \"сините\". На \"Герена\" по всичко изглежда, че ще останат без Славиша Стоянович. Дори  агенция Ройтерс оповести, че на 1 март сърбинът ще стане селекционер на Латвия.  Авторитетната медия се позовава на източници, близки до федерацията на Латвия. Според Ройтерс Стоянович се е съгласил да поеме отбора за 3 години, като замени Миксу Паателайнен, чийто договор изтече през декември. Латвия е в група G в квалификациите за Евро 2020, а първият им двубой е срещу Македония на 21 март.", "date": "2019.01.18", "title": "Казахстан изгони Мъри"}
{"url": "https://duma.bg/yuventus-s-rekordna-osma-superkupa-na-italiya-n183241", "text": "Ювентус заслужи осма Суперкупа на Италия. В спора за трофея торинският гранд победи Милан с 1:0. На ст. \"Крал Абдула\" в Джеда, Саудитска Арабия, гола вкара Кристиано Роналдо (62). Това беше най-малкото, с което се отърваха „росонерите“, които останаха със 7 трофея във витрината си. Две попадения на Блес Матюиди (34) и Пауло Дибала (68) за Юве бяха отменени правилно поради засади.  За седми път в последните 10 години битката за трофея не се състоя на италианска земя, а съперниците получиха по 3,5 млн. евро за шоуто в Джеда.  Треньорът на Юве Масимилиано Алегри искаше задължителен триумф дори в редовното време, след като загуби сблъсъците за трофея през 2014, 2016 и 2017 г. пак със „Старата госпожа“. Той има 4 поредни дубъла на Апенините с \"бианконерите\", но за първи път спечели и този трофей. Алегри е бивш треньор на Милан. “Това бе много труден мач, бе много топло и трудно за игра в тези условия. Играхме добре и създадохме доста положения и съм щастлив, че отбелязах победния гол. Още по-доволен съм, че започнахме 2019 г. с трофей. Това е първата ми титла с Ювентус и съм радостен. Това е само началото, но ще вървим стъпка по стъпка. Сега трябва да се съсредоточим върху следващата ни цел. Серия А винаги е приоритет за Юве и в момента сме на върха в класирането, но сезонът е дълъг и няма да ни е лесно. Затова трябва да продължим да работим сериозно. Посвещавам този гол на целия отбор, на моето семейство и приятели и на всички, които обичат Юве и Кристиано”, заяви щастливият Роналдо.", "date": "2019.01.18", "title": " Ювентус с рекордна осма Суперкупа на Италия"}
{"url": "https://duma.bg/nazem-ot-mrezhta-n183253", "text": "- Най-краткия срок за доставка на самолетите е не по-рано от 3-5 години. Съвременните технологии се развиват с такава скорост, че така наречения \"най-добър самолет\" ще бъде една антикварна тенекия. Осем самолета, осем съвременни суперзвукови ракети, изстреляни от Черно море и толкоз. ТОЛКОЗ!! Е и?? Но след като имаме неуки и необразовани управляващи, които ще си вземат комисионните и ще се уредят да живеят на запад, пука им за народа и нашите деца. Престъпници. - Дори този самолет F-16 да е най-добрият в света, дори САЩ да ни го дадат без пари (както някога ни даваха СССР) България ще бъде осъдена за нарушенията на международните търговски закони които сме приели от Швеция и сумата ще бъде много по-голяма от обявената от парламента за закупуване на самолети за българските ВВС. Тогава всички ние ще плащаме тези милиарди заради малоумните ни политици. Това са пари за заплати, пенсии, образование и т.н. Икономиката ни ще бъде съсипана, а идиотите, които гласуваха това престъпление, няма да бъдат в парламента, няма да бъдат наказани, ще си живуркат, а ние ще страдаме. Е това ако не е престъпление, кое е!!!!  - Герберчетата и Цвъцко пак си уредиха парички и потупване от американците, а ще плащаме всички ние. - По татово време не успяхме да станем 16-та република на СССР, но твърдо можем да кажем, че по времето на неговия бодигард България стана 51-и щат на САЩ - Ако бяхме станали 51 щат, щяхме да сме много добре, но не сме! По точно е да се каже, че сме станали 251 донор (колониално владение) на САЩ. Даже британските колонии през 18 век са имали повече свобода от нас сега!!! - ДПС-то ще получат част от комисионната, сигурно и някакви други неназовани бонуси. Та, 140 години след Освобождението наследниците на султана определиха с какво да си въоръжаваме армията. Това България и българите да знаете сме голЕм смЕх :))) После само да няма учудени защо на Балканите сме все прецаканите. - Новата стара управленска коалиция (ГЕРБ, ДПС, ВМРО) гласува в единен строй за \"светлото бъдеще\" на родната авиация. Да ни е честито! Сега вече нали не вярвате на приказките на Войводата Каракачанов за истинската същност на ДПС.  - Всички доволни - американците прибират парата, Бойко запазва засега поста, руснаците поддържат поне още пет години МИГ-овете и прибират парата. Но... така става само в приказките, всички да печелят. И възниква въпроса кой губи,като талкова много печеливши има? При игрите на щастие на един печеливш се падат милиони губещи. Печелившите са първите, ние (данъкоплатците) сме милионите. Тази сделка е в стила \"след нас и потоп\". Явно на Управляващите им стана ясно, че скоро ще си отидат и гледат да кешират всички възможни комисионни. Който и да управлява следващите 40 години ще трябва да изплаща огромните заеми, натрупани от ББ с цената на обедняване на народа.", "date": "2019.01.18", "title": "Наз@ем от мреж@та"}
{"url": "https://duma.bg/kampaniya-za-falshivite-novini-shte-ima-ot-fevruari-n183256", "text": "Разпознаването на фалшивите новини ще е акцентът от тазгодишната кампания за Дни на медийната грамотност. Инициативата ще се проведе за втори път у нас, а реализацията й е между 4 февруари и 10 март. Датата за начало на проекта съвпада с Международния ден на безопасния интернет. Организатор е Коалицията за развитие на медийна грамотност, част от която е и Националната мрежа за децата. Инициаторите уточняват, че както и м.г. кампанията ще продължи да подкрепя въвеждането на медийна грамотност в образователните програми. \"Целта е да се гарантира сигурността на децата, както и развитието на критичното им мислене и творческите им заложби в дигитално-медийния свят. Дни на медийната грамотност 2019 ще популяризират различни проекти на членове на коалицията и ще добавят и обучения за тийнейджъри за разпознаване на фалшиви новини\", уверяват от коалицията. Организаторите са подготвили пакети за училищата, които искат да станат част от кампанията. В тях са включени и различни методики с план за урок по медийна грамотност, готови видеа със съвети за учениците, игри за разпознаване на фалшивата информация. От коалицията цитират национално представително изследване \"Децата на България онлайн 2016\" на българския Център за безопасен интернет, според коeто 80% от децата между 9 и 17 години са уверени в умението си да търсят информация, но само 50% могат да оценят истинността й. Според резултатите на Индекса за медийна грамотност за 2018 г. на \"Отворено общество-София\" от 35 държави само пет са след нас. Кампанията включва различни обучения и акции. Закриването на инициативата е на 10 март. Тогава ще бъдат обявени победителите в тийнейджърския конкурс \"DonТt fake with me\".", "date": "2019.01.18", "title": "Кампания за фалшивите новини ще има от февруари"}
{"url": "https://duma.bg/balgariya-on-ear-pusna-predavane-za-kultura-i-rubrika-za-izvestnite-n183255", "text": "С две нови предавания се похвали телевизия \"България он еър\". От тази седмица всяка събота и неделя между 9 и 10,30 часа в ефира й ще се излъчва специализирано предаване за съвременна култура, изкуство и културно-творчески индустрии. Водещ на \"Мултимедия\" е Даниел Ненчев. Съдържателно предаването ще се стреми към най-значимото, новаторското и атрактивното от театъра, киното, съвременното изкуство, литературата, музиката, новите технологии, без да пропуска дизайна, архитектурата, рекламата, новите медии. Името на проекта е препратка към разнообразието от медийни носители в изкуството, комуникацията и съвременната култура, обещават от екипа. Телевизионното студио на \"Мултимедия\" ще функционира и като платформа за представяне на съвременен български дизайн и изкуство. В първото издание например ще бъде показана изложба с идеограми от проекта \"Под езика\" на художника Дамян Дамянов. Другото нововъведение на \"България он еър\" обещава да предразположи популярни българи да свалят маските си в ефира. Новата поредица се излъчва от 16 януари, а водеща е репортерката Мария Папазова. Рубриката \"Зад маската\" ще върви всяка сряда в сутрешния блок и ще кани артисти, политици, лекари и обществени дейци, които ще разкриват личността, която се крие зад публичния им образ. \"Зад маската\" ще бъде разказ за човека, на когото се възхищаваме или когото всички познаваме, отвъд публичния му образ. Всички слагаме маска на работа - на неуморния професионалист, на непоклатимия паж, който ще запази самообладание дори в най-трудния момент, на лидера, който не губи битки. Това ще бъдат разкази за тишината след загасената лампа\", разкрива авторът на рубриката Мария Папазова. ", "date": "2019.01.18", "title": "\"България он еър\" пусна предаване за култура и рубрика за известните"}
{"url": "https://duma.bg/bnt-priyuti-stoycho-kerev-n183254", "text": "Националната телевизия ще приюти в ефира си водещия Стойчо Керев. От края на януари предаването му \"Новото познание\" ще се излъчва всяка неделя от 18,30 ч. по БНТ2. Режисьори на 27-минутните епизоди са Николай Янев и Христо Христов. Така предаването за мистика и конспиративни научни теории ще спре да се върти само в онлайн канала на Керев и ще получи национален ефир. Всеки от епизодите представя различни гледни точки за произхода на човека, неразказвани факти и малко известни хипотези за различни исторически събития, обещава екипът на предаването. Проектът ще запознава зрителите с посветени личности, с тайните на свободната енергия и ще представя алтернативни теории за човечеството от древни времена, уверяват от БНТ2. \"Масони, илюминати, сциентолози и представители на различни тайни общества спорят за контрола над планетата всекидневно. Точно сега в тези последни дни хватката над умовете на човечеството започва да отслабва и невидимото става видимо\", твърди Керев.", "date": "2019.01.18", "title": "БНТ приюти Стойчо Керев"}
