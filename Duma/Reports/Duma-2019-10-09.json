{"url": "https://duma.bg/otkroveniya-n201140", "text": "Вождът обича да е откровен. Да е уморен, но твърд в саможертвата си на единствен спасител. Вчера чухме  . Която трябваше да ни убеди, че само Той е в политиката, за да гради светло настояще и спокойни бъднини. Другите са \"кукувици\", \"неблагодарници\" и провокатори. Затова от високия си пиедестал решил и спасил евроизборите. Помним обаче как, докато раздаваше пари от прозореца на джипката, се кълнеше, че в кампанията не се бърка. Само си върши работата като премиера-слънце. Аз не се меся в изборите на този момент, благородно обяви самодържецът. Явно трябва да сме му благодарни, че засега се удържа. Борисов направи и друго признание в опита си да е откровен и \"народен\". С Цветанов разривът е сериозен и дори опасен за ГЕРБ. Не беше отдавна времето, когато и двамата повтаряха колко се уважават, колко са си благодарни и как всичко е ок. Днес вече е ясно - разводът не е бил по взаимно съгласие, а отмъщението боли. И трето си призна властелинът. Че няма такава държава. В която години да клеймиш през екрана всичко що е политик и партия, а после да си направиш своя.  Е, има така държава! Ние я живеем, а Той я управлява.", "date": "2019.10.09", "title": "Откровения"}
{"url": "https://duma.bg/samo-v-arena-armeets-shte-sabirat-izbornite-knizha-na-sofiya-n201134", "text": "Въпреки решението на ЦИК за три места за приемане на изборните книжа в столицата, и тази година бюлетините от местния вот в София ще се събират единствено в зала \"Арена Армеец\". Това обявиха от Общинската избирателна комисия в столицата пред БНТ. Председателят на ОИК Полина Витанова обясни, че три пункта за приемане на изборните книжа и материали могат да бъдат обособени единствено в \"Арена Армеец\". ОИК призовава членовете на секционните комисии да се включат в обученията за провеждане на изборите, тъй като се очаква вотът в столицата да е най-сложен - на места избирателите ще гласуват с четири бюлетини, а СИК ще трябва да попълват изборни протоколи от по 18 страници. Още отсега комисията прогнозира, че е възможно да има сгрешени протоколи и книжа. Припомняме, че на предишните избори за местна власт през 2015 г. два дни около 5000 представители на избирателните комисии в столицата стояха заключени в залата, докато вървеше обработката на документите. Организираха се и \"спасителни\" операции с доставки на вода и храна. Заради кризата тогава председателят на Общинската избирателна комисия подаде оставка.", "date": "2019.10.09", "title": " Само в \"Арена Армеец\" ще събират изборните книжа на София"}
{"url": "https://duma.bg/sportat-po-televiziyata-dnes-podnovyavat-machovete-na-natsionalnite-otbori-n201151", "text": "Футбол по БНТ 3 21.35 Германия - Аржентина по Диема спорт 20.00 \"Домът на футбола\" по Евроспорт 1 Колоездене 15.30 Милано - Торино Тенис 17.30 и 19.30 Турнир в Линц (жени) по Макс спорт 1 7.30 \"Мастърс\" в Шанхай по Макс спорт 2 Волейбол, Световна купа 9.00 Полша - Русия 12.00 САЩ - Иран Баскетбол 19.00 УНИКС - Цедевита 22.15 Виртус Болоня - Макаби Ришон Лецион", "date": "2019.10.09", "title": "Спортът по телевизията днес, подновяват мачовете на националните отбори"}
{"url": "https://duma.bg/kralev-mechtae-za-evropeysko-ili-svetovno-po-futbol-n201160", "text": "Красен Кралев мечтае България да домакинства на Европейско или Световно по футбол. СПортният министър даже смята, че имаме реални шансове да спечелим заедно с Румъния, Сърбия и Гърция. У нас обаче няма нито един нов стадион, а шефът на БФС Боби Михайлов сам призна, че сме най-зле от всички държави. \"Имаше избори в Румъния и Гърция и затова се отложиха разговорите. Трябваше следващият кръг от разговори да протече в Букурещ през юли. Сега ще се съберем през следващата седмица. Имаме промяна в управлението в Гърция - ново правителство, нов министър. Ще видим какво ще е тяхното мнение, защото те бяха инициатор. Моето настояване ще е до края на годината да изберем дали ще подготвяме кандидатурата за Световно или Европейско. Според мен шансовете ни за Европейско първенство през 2028 или 2032 г. са доста по-големи. Ще настоявам да се фокусираме върху кандидатура за Европейско първенство\", заяви каза Кралев пред bTV. Той призна, че правителството не е запознато с изготвената от БФС стратегия за развитие на българския футбол. \"Очаквам с нетърпение всеки момент да бъде представена тази програма, да я презентираме пред правителството, за да получи финансиране. Ако програмата е добра, виждам, че има огромно желание от страна на премиера и правителството да помогнем на футбола. Трябва да се върнем към корените. Проблемите са именно в детско-юношеския футбол, където трябва да привлечем добри специалисти, да се работи по единна методика, за да може да наваксаме пропуснатото през последните години от останалите държави. Ако сега започнем, до 4-5 години ще имаме съвсем сериозни резултати\", смята Кралев.", "date": "2019.10.09", "title": "Кралев мечтае за Европейско или Световно по футбол"}
{"url": "https://duma.bg/marin-rachev-otnovo-otiva-na-sad-n201136", "text": "В рамките на следващите 30 дни кметът на Септември Марин Рачев, който е кандидат на ГЕРБ за нов мандат, ще отиде на съд по ново дело. Поредното обвинение срещу гербаджията този път е за фиктивни ремонти, с които община Септември е ощетена за 255 000 лв. без ДДС. Спецпрокуратурата обяви, че е приключила разследването за умишлена безстопанственост срещу Рачев и до месец ще внесе обвинителния акт срещу него и сподвижниците му в Специализирания наказателен съд. Обвинения ще има срещу зам.-кмета Явор Митев, специалиста в \"Инвеститорски контрол\" към отдел \"Строителство\" при дирекция \"Архитектура и териториално устройство\" Станой Милов и шефа на дирекция \"Транспорт и околна среда\" Ангел Бончев. От май 2017 г. до август 2018 г. Рачев не е упражнил контрол върху Милов и Бончев, които подписали приемо-предавателни протоколи за неизвършени строително-монтажни работи. Кметът е допуснал заплащане на недължими суми с платежни нареждания по фактури, дейности и услуги на завишени цени. Пловдивският апелативен съд гледа утре на втора инстанция дело срещу Рачев, който е подсъдим за укриване на данъци за над 100 000 лв. главница и още 200 000 лв. лихви. По този казус той вече има условна присъда, но прокуратурата иска затвор и конфискация на имуществото му. Преди месец Апелативният съд в Пловдив потвърди две решения на окръжните магистрати в Пазарджик за запориране на сметки и имоти на кмета на Септември.", "date": "2019.10.09", "title": "Марин Рачев отново отива на съд"}
{"url": "https://duma.bg/gdbop-razsledva-plamen-georgiev-za-pokritata-reviziya-sreshtu-tsvetanov-n201135", "text": "В Главна дирекция \"Борба с организираната престъпност\" е образувана преписка срещу бившия шеф на антикорупционната комисия (КПКОНПИ) Пламен Георгиев и Цветан Цветанов по сигнала на ГД \"БОЕЦ\", съобщиха от организацията. Сигналът е за покрита и манипулирана от КПКОНПИ ревизия срещу бившия зам.-председател на ГЕРБ. \"Скандално и недопустимо е Пламен Георгиев да е назначен за консул във Валенсия, а в същото време срещу него да има активна прокурорска преписка и проверка за документни престъпления, за данъчни и финансови престъпления, престъпления по служба и редица други от общ характер. Не по-малко скандална е съдбата на сигнала, по който първоначално е заведена преписка във Върховната касационна прокуратура и е разпоредена проверка на ДАНС. Зам.-шефът на ДАНС Недялко Недялков отказва да анализира данните в сигнала, уличаващи Пламен Георгиев в тежки престъпления, и обжалва прокурорското разпореждане пред АСП. Оттам проверката е прехвърлена на ГДБОП с номер на преписка вече в Специализираната прокуратура\", посочват от \"БОЕЦ\".", "date": "2019.10.09", "title": "ГДБОП разследва Пламен Георгиев   за покритата ревизия срещу Цветанов"}
{"url": "https://duma.bg/nazryava-kriza-za-sadebni-zasedateli-n201137", "text": "Очертава се сериозна криза със съдебните заседатели, гласи сигнал от Съдийската колегия до правосъдния министър Данаил Кирилов и правната комисия в НС. През 2020 г. изтичат позволените по закон до два последователни мандата на съдебни заседатели, а редица общински съвети не могат да наберат достатъчно кандидати за нови. В изложението си съдебният кадровик Боряна Димитрова се позова на писма и разговори с административни ръководители. Ситуацията е сериозна в районите на Бургас, Ямбол, Пазарджик, Кърджали и Окръжния съд в София. Става дума за заседателите в районните и окръжните съдилища, тъй като на апелативно и върховно ниво гражданите не участват в правораздаването. Димитрова посочи, че причините за липсващите заседатели са комплексни - завишени изисквания, усложнената процедура за подбор, неудовлетворение от възнаграждението. Кандидати за някои съдилища изобщо липсват, това ще блокира разглеждането на делата или ще остави малките съдилища изобщо без работа, предупреди тя. Магистратите посочиха, че не всички избрани заседатели стигат до реално участие в дела, което ги демотивирало, тъй като не получават никакво възнаграждение. Очертава се и друг проблем в окръжните съдилища - за работа на 42 позиции в тях са кандидатствали 550 кандидати. Красимир Шекерджиев обяви, че 221 са мераклиите за гражданските отделения при 20 обявени длъжности, 161 - за 9 места в търговските отделения, 168 се състезават за 13 длъжности в наказателните отделения. Конкурс с 50 кандидати продължава 9 месеца, не смея да мисля колко ще отнеме този, каза той. Кадровиците спориха и за ефективността на комисиите по атестирането и бавното им произнасяне.", "date": "2019.10.09", "title": "Назрява криза за  съдебни заседатели"}
{"url": "https://duma.bg/angliya-boykotira-macha-s-balgariya-pri-rasizam-n201152", "text": "Играчите от английския национален отбор обявиха, че имат готовност колективно да напуснат терена и да прекратят някоя от предстоящите евроквалификации с Чехия и България. Това би се случило при прояви на расизъм срещу някой от играчите на \"трите лъва\". Вчера футболистите и селекционерът Гарет Саутгейт са обсъдили вариантите за действие в подобни ситуации. Треньорът е разяснил на играчите, че УЕФА има протокол от три стъпки за действия при прояви на расизъм. Първата се състои в това, че всеки играч, станал обект на обиди на подобна основа, трябва да уведоми своя капитан, който трябва веднага да говори с главния рефер. След това главният съдия прекъсва мача и говорителят на стадиона предупреждава публиката. Ако това няма ефект, при втори инцидент главният рефер отново прекъсва мача и отборите могат да се приберат в съблекалнята за определено време. Публиката отново бива предупредена, че при нови расистки прояви мачът може да бъде спрян. Това е и третата мярка. При нея главният съдия може да реши да прекрати двубоя след консултация с официалните лица и представители на съответните тимове. Решението е изключително в правомощията на главния съдия, пише Спортал. Англичаните обаче са решили, че могат да не изчакат всички стъпки по протокола и сами да вземат колективно решение да прекратят мача. Това разкри младата звезда на Челси Тами Ейбрахам: \"Хари Кейн дори каза, че ако това се случи и ние не сме доволни от реакцията, ще говорим със засегнатия играч и можем заедно да напуснем терена. Това е отборно решение. Ако нещо такова се случи на един от нас, то се случва на всички ни. Говорихме за протокола. Хари Кейн повдигна въпроса, че вместо да минаваме през трите стъпки, ако искаме да спрем мача, без значение какъв е резултатът, ако не сме доволни, ще вземем това решение като отбор. Ако има проява на расизъм и се отправи предупреждение към публиката, а след това нищо не се промени, трябва да вземем решение като отбор. За мен този протокол само дава извинения на хората. Един път, втори път, трети път - извинения за глупавите хора\", коментира Ейбрахам вчерашните разговори в лагера на англичаните. В петък Англия гостува на Чехия, а в понеделник идва в София за двубой срещу нашия национален отбор.", "date": "2019.10.09", "title": "Англия бойкотира мача с България при расизъм"}
{"url": "https://duma.bg/biseri-na-boyko-borisov-n201132", "text": "- Ще ги хванат разни \"пастори\", партийни, които отиват и просто лъжат хората. Дойдат ли избори, насаждат, има си такива стратегии, 100 души да повярват, хиляда да повярват, все е плюс. Когато дойдат избори, има цели щабове, които мислят каква мръсотия да направят и за съжаление, много пъти им се получава. Така беше Костинброд, така беше Истанбулската конвенция, така бяха козичките, африканската чума. Понеже идват избори, това е целта на конспирацията - слухът да се завърти.  - Един от големите успехи на правителството е, че върнахме 50 000 деца в класните стаи миналата година. - Не може да отиват Х милиона в една болница - докторът да получава 50 000 лв. заплата, медицинската сестра - 1000. Трябва МЗ така да направи лимитирането, че Х процента точно да си отиде за медицинския работник. - Няма болница без най-съвременна апаратура. - Поемам ангажимента предвидените 200 млн. повече за болниците догодина да отидат за по-високи заплати на сестрите. Кога не съм поемал и кога не съм си ги изпълнявал? Никога не съм подвеждал медицинските сестри. - Пламен Георгиев работи добре, умен човек е. Но миналия четвъртък казах на външния министър да го предупреди, че ако не си събори незаконните постройки на терасата, ще го отзова от Валенсия... Много работа е свършил за държавата, но не мога да търпя да ми се задават въпроси за терасата. Купил - не купил, махай жалбата, бутай незаконното и си гледай работата. Защо да не е във Валенсия? Има заплаха, затова ходеше с охрана. Хора на такива позиции след това се оставят на друга работа. Той е бил на среща при мен и мисля, че английският му е перфектен. Не знам испански, за да му дам оценка. Помолих моят приятел Христо Стоичков да го изпита на испански. - И ние сме били малко артисти за пред публиката. След двете интервюта, които даде Цветанов, вече не ми липсва. Изговори много глупости. Не очаквах толкова бързо да излезе и да заговори срещу колегите и срещу партията си. - На евроизборите видях краха в очите и трябваше да се намеся. \"Апартаментгейт\" ни разби, тежко репутационно ни удари. Тези асансьори, къщи за гости... Колко министри, зам.-министри, депутати отстраних, за да са убедени хората, че това е случайно, а не е стил. Сега не им се меся в изборите. Засега съм ги оставил сами.  - БСП са като кукувици - търсят къде да снесат по едно яйчице. - Коя история ще ни вземат, коя? Милите ми колеги от Македония да седнат и да се съгласят с нашите учени, за да им помагам. - Усилията дават своите резултати - център след център, висококвалифицирани служители, българи, връщащи се от чужбина, защото България е прекрасно място за живеене.", "date": "2019.10.09", "title": "\"Бисери\" на Бойко Борисов:"}
{"url": "https://duma.bg/doktor-ot-harvard-poluchi-nagradata-dzhon-atanasov-n201133", "text": "Докторът по компютърни науки от Харвард Свилен Кънев е носителят на Голямата награда \"Джон Атанасов\" за 2019 г. Отличието му бе връчено от президента Румен Радев на специална церемония на \"Дондуков\" 2. Кънев е на 31 години и има десетки публикации, цитирани над 500 пъти във всички големи списания и на световнозначими конференции. В момента е старши софтуерен инженер в Google. Подгласник на победителя е 29-годишният инж. Светлин Пенков. Сред отличените с грамоти от президента са Радослав Димитров от пловдивската МГ \"Акад. Кирил Попов\" и преподавателката му Бистра Танева, както и Виктор Велев и учителят му Стоян Велев от варненската МГ \"Петър Берон\". Тази година има и нова категория - \"Вдъхновител и създател на таланти\". Първият й лауреат е вдъхновител и създател на над 1900 състезателя - д-р Бисерка Йовчева, главен асистент в Катедрата по компютърна информатика в Шуменския университет. Радев връчи сертификати и грамота за дебютен пробив в компютърните науки на ученици и студенти, постигнали високи резултати с авторските си проекти. С грамота \"Джон Атанасов - проект с висок обществен принос\" бяха отличени индивидуални и екипни проекти.", "date": "2019.10.09", "title": "Доктор от Харвард получи наградата \"Джон Атанасов\""}
{"url": "https://duma.bg/brokeri-targoviyata-s-aktsii-na-borsata-bez-dds-n201122", "text": "Търговията с акции на регулиран пазар или на многостранни системи за търговия да не се облага с ДДС. Това предложиха от Българската фондова борса (БФБ) във връзка с проектозакона за изменение и допълнение на Закона за корпоративно подходно облагане (ЗКПО). \"До момента промените предвиждат прехвърлянето на акции или дялове, еквивалентни на акции в дружества, да се третира като доставка на стока. Причина за това е, че от тяхното прехвърляне дадено лице може да получи юридически или фактически права на собственост върху нов имот или за част от него. Промените се правят, за да може родното законодателство да отговори на изискванията на Брюксел. От БФБ обаче поискаха прецизиране на текста. Така предложеният текст дава възможност да се тълкува, че в приложното му поле попадат акции, допуснати до търговия на регулирани пазари и другите места за търговия\", пишат в предложението си от борсата. Те допълват, че основното предназначение на този тип акции е реализирането на печалба вследствие промяна в цената им или постигане на дивидент на доходност. Освен това има и наложена европейска практика да не се начислява ДДС на публично търгувани акции.", "date": "2019.10.09", "title": "Брокери: Търговията с акции на борсата без ДДС"}
{"url": "https://duma.bg/kyurdite-razchitat-na-rusiya-turtsiya-gotova-da-gi-atakuva-n201120", "text": "Турското военно министерство обяви, че е завършила подготовката на военна операция в Северна Сирия, за да унищожи или прогони кюрдските формирования там и да създаде зона за сигурност. Турската артилерия дори откри огън в понеделник вечерта срещу позиции на кюрдите в сирийската провинция Рака, съобщи сирийското радио Sham FM. Турски самолети пък бомбардирали кюрдски позиции в източната провинция Хасеке.  Противоречиви са новините за изтеглянето на САЩ. Съобщава се за извеждане на много войници, но според Пентагона те са изтеглени на \"много малко разстояние\". Кюрдите оцениха като неизпълнение на сключените с Вашингтон договорки.   \"Русия и Дамаск трябва да поемат отговорност за защитата на нашия регион от турската атака, защото това също ще застраши интересите на Русия\". Това заяви за РИА \"Новости\" Бадрад Джакурд, съветник в управата на кюрдската автономия в Североизточна Сирия.  Отделно Кюрдският автономен район (КАР) в Ирак се обърна с молба към руския външен министър Сергей Лавров да осигури безопасността на кюрдите в Сирия. Това е станало на среща на Лавров с премиера на КАР Масрур Барзани. Иран е против турска военна операция в Сирия, заявил външният министър Мохамед Зариф в телефонен разговор с турския му колега Мевлют Чавушоглу. Иран настоява да се зачита териториалната цялост на Сирия.  Доналд Тръмп заяви, че ще \"заличи\" икономиката на Турция, ако тя направи нещо, което той прецени като отиване \"отвъд границите\" в Сирия. Пентагонът предупреди, че не подкрепя турската операция в Сирия. Сенаторът Линдзи Греъм, заяви, че е готов да представи двупартиен законопроектът за изключването на Турция от НАТО и санкции срещу нея, ако тя предприеме военната операция в Сирия.  ", "date": "2019.10.09", "title": "Кюрдите разчитат на Русия,   Турция готова да ги атакува"}
{"url": "https://duma.bg/siriyski-imigrant-vilnya-v-germaniya-n201121", "text": "Откраднат камион се вряза в чакащи на светофар автомобили в центъра на германския град Лимбург, оставяйки 8 ранени хора, съобщи полицията във вторник и добави, че водачът е задържан. Засега от полицията се въздържат да коментират мотивите на извършителя на инцидента. \"В момента нямаме достатъчно информация за това какво се крие зад него\", казаха от полицията. Белият съчленен камион се блъснал в девет автомобила, които чакали на светофар срещу сградата на съда в Лимбург в провинция Хесен, и ги смаза. Според информация от полицията леко ранени са девет души, включително водачът на откраднатото превозно средство. Един български гражданин е сред пострадалите. Това съобщиха от пресцентъра на Министерството на външните работи. По информация на германската полиция българският гражданин е получил леки наранявания, оказана му е медицинска помощ, след което е бил освободен от медицинско наблюдение. Истинският шофьор на камиона, чието име не се споменава, беше цитиран от всекидневника ДФранкфуртер нойе пресеУ (FNP) да казва, че извършителят го ДизвлякълУ от кабината на камиона му. Той казва, че около 30-годишният мъж с къса тъмна коса и брада е отворил вратата от страната на шофьора и го е зяпал с широко отворени очи, преди да го изгони от превозното средство. ДПопитах го:Д Какво искаш от мен?У, обяснява той пред FNP. \"Той не каза и дума.\" Минувачи били казали след инцидента, че водачът е казвал Аллах \"няколко пъти\" и е говорил арабски, съобщава FNP.  ДПА информира, позовавайки се на източници, че камионът е бил управляван от сириец, който е в Германия от 2015 г., но му е бил отказан статут на бежанец. Към този момент няма индикации за връзки с терористи или екстремисти, но не се изключва. Разрешителното за пребиваване на сириеца е изтекло преди дни - на 1 октомври. Той е бил известен на полицията заради причиняване на телесна повреда, притежание на наркотици и кражби от магазини.", "date": "2019.10.09", "title": "Сирийски имигрант вилня в Германия"}
{"url": "https://duma.bg/pri-dalgove-ne-mozhe-da-napuskash-balgariya-s-nad-30-hil-lv-n201124", "text": "Напускащите България трябва да декларират, ако пренасят в брой над 10 хил. евро. Това гласят предлагани от финансовия министър Владислав Горанов промени във Валутния закон. Той мотивира това с превантивни мерки за следене на паричните потоци при напускане на Европейския съюз. Със същата превантивна цел и възпиращ ефект е и предложението да не се допуска изнасянето на суми над 30 хил. лв. или тяхната равностойност в случаите, когато митническите власти са получили по служебен път информация, че съответният човек има публични задължения. Това е допълнение към влезлите вече в сила текстове, с които изискването за предоставяне на удостоверение за липса на публични задължения е заменено с получаване по служебен път на информация за това, се посочва в мотивите на проекта. При укриване на суми, подлежащи на деклариране, се предлага санкцията да не е конфискация, както е сега, а отнемане на една четвърт от нея или стойността на благородните метали, ако се изнасят такива. Това е санкцията, в случай че нарушението не е престъпление.", "date": "2019.10.09", "title": "При дългове не може да напускаш България с над 30 хил. лв."}
{"url": "https://duma.bg/korneliya-ninova-usiliyata-da-podmladim-partiyata-davat-rezultat-n201138", "text": "\"Тригодишните ни усилия да подмладим партията дават резултат. Видях стотици млади хора сред нашите кандидати. Редом до тях стоят опитни другари. Благодаря ви, че загърбихте ревността и дадохте път на младо поколение политици. Поздравявам ви за мъдростта.\" С тези думи Корнелия Нинова се обърна към членовете и симпатизантите на БСП, общинските и областните ръководства, кандидатите за кметове, за общински съветници и организатори на партията. Тя изрази удовлетвореността си от срещите, проведени през първите 10 дни от кампанията. \"Няма по-голямо удовлетворение за един ръководител от това да ви види така енергични, силни, единни и усмихнати. Поздравявам ви, че превърнахте \"Визия за България\" във визия за всяка община. Програмите ви за управление са конкретни, реалистични и човешки\", коментира председателят на БСП. Тази седмица ръководството на партията ще подкрепи организациите в Перник, Сливен, Ямбол и Стара Загора. В Букурещ вчера се проведе регионален форум на Партията на европейските социалисти, посветен на бъдещето на Западните Балкани и регионалното сътрудничество. Президентът на ПЕС Сергей Станишев и народният представител от БСП Крум Зарков се включиха активно в срещата и представиха кандидатите на левицата за кметове в Русе и Шумен Пенчо Милков и Венцислав Венков. \"Устойчивото развитие и инвестицията в хората, за която социалистите настояваме, няма как да бъде постигната, ако на местно ниво в България продължава да се разчита единствено на средства от еврофондовете. Необходими са усилия за повече трансгранични проекти и работа в посока превръщане на градовете ни в привлекателни за инвестиции места\", коментира Станишев. Милков и Венков обсъдиха възможностите за съвместни проекти с градоначалника на Букурещ Габриела Фиря. Идеите си двамата споделиха и с министър-председателя на Румъния Виорика Дънчила.  Айтоските социалисти също откриха предизборната си кампания, а кандидатът им за кмет Пламен Чолаков бе подкрепен от народния представител Петър Кънев и колегата му Николай Тишев, който влиза в кметската надпревара за община Бургас.  \"През последните 4 години управлението на общината е престанало да се интересува от мнението на хората, без решение са останали много от проблемите\", коментира в с. Къкрина кандидатът за кмет на община Ловеч Радина Банкова. Тя напомни на присъстващите да гласуват за общинските съветници на БСП, защото всеки кмет се нуждае от екип, с който да работи, на който да се опре при вземането на различни решения. Сред приоритетите за левицата в Кърджали е ревизията на всички публични регистри. Трябва да се знае какво е правено през годините, коментира в телевизионно участие кандидатът на БСП за кмет Милко Багдасаров.", "date": "2019.10.09", "title": " Корнелия Нинова:  Усилията да подмладим партията дават резултат"}
{"url": "https://duma.bg/vlastta-udari-tavana-za-novi-dalgove-n201125", "text": "На аукцион са пласирани ДЦК за 69,18 млн. лв. съвкупна номинална стойност, съобщиха от Министерството на финансите. Постигнатата среднопретеглена доходност по 20-годишни държавни ценни книжа (ДЦК), деноминирана в лева, падна до 1,39%. Най-голямо количество ДЦК на аукциона са придобили банките - 41,2%, пенсионните и гаранционни фондове - 34%, следвани от застрахователните дружества с 20,2%, и други инвеститори - с 4,6%. Това е последната част от заложения за тази година нов дълг. Общо тази година държавата е взела зами от вътрешните пазари на стойност близо 1 млрд. лв. Толкова беше заложено в Закона за държавния бюджет за 2019 г. Властта осигури плащането на изтребителите Ф-16 Блок 70, но явно иска да има повече пари във фискалния резерв. Заради изтребителите беше актуализиран Бюджет 2019. Покупката им ще увеличи дефицита в консолидирания бюджет на касова основа от първоначално заложените 0,5% от БВП до 2,1%, или малко над 2,2 млрд. лв. Част от сумата за изтребителите беше пласирана на 22 юли, а останалите пари се набавиха от проведените на 29 юли и 26 август аукциони.", "date": "2019.10.09", "title": "Властта удари тавана за нови дългове"}
{"url": "https://duma.bg/poskapvaneto-na-zhilishtata-zabavya-tempove-n201126", "text": "Цените на жилищата в България са нараснали през второто тримесечие с най-бавния си темп от първите три месеца на 2016 г., сочат данни на европейската статистическа служба Евростат. Между април и юни жилищата у нас са поскъпнали с 5% на годишна база, а спрямо първото тримесечие на 2019 г. са останали почти непроменени с повишение от 0,6%. За сравнение, през първите три месеца на годината беше отчетен годишен ръст на цените на жилищата у нас от 7,3%, докато спрямо първото тримесечие на миналата година повишението достигна 2,6%. Данните за ръста на цените на жилищата в България за второто тримесечие съответстват на прогнозите на брокери на недвижими имоти и строителни предприемачи, които още в началото на годината прогнозираха сходно покачване. Сред страните членки, за които са налични данни, най-голям годишен ръст на цените на жилищата през второто тримесечие е регистриран в Унгария (14%), следвана от Люксембург (11,4%), Хърватия (10,4%) и Португалия (10,1%). Спад на цените на жилищата е отбелязан само в Италия (-0,2%). Спрямо предходното тримесечие цените на жилищата са нараснали във всички страни членки, за които са налични данни. Най-голям ръст е регистриран в Латвия (5,6%), Люксембург (5,1%) и Кипър (4,2%). По-рано тази  година изследване на Евростат установи, че цените на жилищата в България са нараснали със 17,15% през периода между 2010 и 2018 г., което е малко над средното равнище в ЕС. Цените на съществуващите жилища са се увеличили по-бързо между 2014 и 2018 г. спрямо тези на новите жилища. За периода цените на съществуващите жилища у нас са отбелязали средно годишно увеличение от 5,4%, докато тези на новите жилища са постигнали среден годишен ръст от 5%, показват данните на европейската статистическа служба. През първото тримесечие София беше лидер по поскъпване на жилищата у нас с ръст от 9,6% на годишна основа. На второ и трето място бяха Пловдив и Бургас с повишение от съответно 7,1% и 8%. В почти всички големи градове в страната, включени в данните на Националния статистически институт (НСИ) силното поскъпване на жилищата в началото на годината се дължеше главно на ръста на цените на новото строителство. ", "date": "2019.10.09", "title": " Поскъпването на жилищата забавя темпове"}
{"url": "https://duma.bg/aets-kozloduy-sred-nay-pechelivshite-v-yugoiztochna-evropa-n201123", "text": "С първото си влизане в класацията на стоте най-големи бизнеси на Югоизточна Европа през 2018 г. АЕЦ \"Козлодуй\" попадна директно сред 10-те най-печелившите фирми с ръст на печалбата си над 20% през миналата година. Това показва годишната класация на агенция SeeNews на компаниите от региона по приходи, растеж или спад, както и по сектори. Десет български компании влизат в топ 100 по приходи. Седем от тях са от енергийния бранш, две са крупни търговци на едро и дребно и една е добивната компания. За втора поредна година \"Лукойл Нефтохим Бургас\" и производителят на метали \"Аурубис България\" са сред водещите 10 компании в региона по приходи. Те обаче отстъпват позиции спрямо 2017 г. \"Нефтохим\" пада с едно място до шеста позиция с постъпления от малко над 3 млрд. евро. \"Аурубис\" губи две места и сега е на осмо с приходи от 2,576 млрд. евро. Румънската автомобилна компания \"Дачия\" (Dacia) за пета поредна година остава най-голямата компания в Югоизточна Европа, следвана от словенската \"Петрол\" (Petrol) и румънската \"О Ем Ви Петром\" (OMV Petrom). Класацията топ 100 е доминирана от Румъния с 54 участници, следвана от Сърбия с 13, надминавайки Словения, която тази година влиза с 12 представители. България и Румъния влизат в изданието съответно с 10 и 9 компании, докато Босна и Херцеговина и Северна Македония имат по една. Албания и Молдова все още нямат представители в класацията. Челната десетка и тази година се заема от същите компании от Румъния, Словения, България, Хърватия и Сърбия, генериращи 27% от общите приходи.", "date": "2019.10.09", "title": "АЕЦ \"Козлодуй\" - сред най-печелившите в Югоизточна Европа"}
{"url": "https://duma.bg/predstoi-obedinitelen-kongres-na-pensionerite-n201127", "text": "\"Предстои обединителен конгрес на всички пенсионерски съюзи в България. Апелираме до един да подкрепим тази чудесна идея, да загърбим нашите различия в името на спасяването на Майка България!\". За това призовават военни и цивилни пенсионери в нарочен апел. Да се събудим от 30-годишния си сън, да пометем тези, които 30 години ни управляват и съсипаха държавата, се казва в документа, подписан от о.р. подп. Коста Костов, о.р. пилот I клас полк. Иван Петков, о.р. от флота подп. Зорка Вълчева, о.р. кап. I ранг Петър Краев, о.р. подп. Атанас Иванов и Игнат Раденков, бивш строител, Герой на социалистическия труд.   \"Нашето мило отечество загива пред очите ни. Половината от китните ни села са закрити, много от останалите са с 5-10 жители, стари и немощни хора. Некадърни управници съсипаха икономиката, лишиха българина от сигурен поминък. Всеки ден млади хора напускат страната за препитание в чужбина. Най-страховитата беда за тези 30 години е демографската катастрофа, за която нехаят президентът, премиерът, депутатите, МС. Всички наши богатства са дадени на концесии на чужди компании и държави за жълти стотинки. 30 години ни управлява престъпна клика, оплетена в зависимости с цялата съдебна система. Последното престъпление на властта е купуването на 8-те самолета Ф-16 от САЩ, продават се с ускорени темпове имоти на армията, готви се 35-годишна концесия на летище София. Не можем да допуснем това да продължава, трябва да изметем чумата, която съсипва държавата!\", пише в апела. Групата призовава в Европа и у нас да се сформират комитети, които да организират желаещите да се притекат на помощ на България.", "date": "2019.10.09", "title": "Предстои обединителен конгрес на пенсионерите "}
{"url": "https://duma.bg/lichnite-lekari-iskat-25-mln-lv-poveche-n201129", "text": "Националното сдружение на общопрактикуващите лекари в България (НСОПЛБ) предлага бюджетът за първична извънболнична медицинска помощ (ПИМП) за 2020 г. да бъде повишен с 25 млн. лева. Според организацията предложението е изпълнимо при настоящата събираемост на здравноосигурителните вноски. ДУМА припомня, че за 2019 г. парите за ПИМП са 225 млн. лв., което беше с 11 млн. повече от предходната година. От НСОПЛБ настояват в Закона за бюджета на НЗОК за 2020 г. отново да бъде записано условието да не се допуска прехвърляне на средства от бюджета за ПИМП в други пера, както и резервът на НЗОК да се използва и при наличен преразход в ПИМП. Сдружението настоява потребителската такса за посещение при лекар да е задължителна за всеки, а ако институция реши определени групи хора да бъдат освободени от нея, разходът да е за нейна сметка. НСОПЛБ предлага за децата до 18 г., или до приключване на средно образование, потребителската такса да е като за пенсионерите. В момента пенсионерите плащат 1 лев потребителска такса, а остатъкът до 2,90 лв. се поема от държавата. Личните лекари имаха такива искания и по-рано.", "date": "2019.10.09", "title": " Личните лекари искат 25 млн. лв. повече"}
{"url": "https://duma.bg/s-blagodarnost-kam-edin-golyam-priyatel-na-balgariya-n201109", "text": "Отиде си Йорг Хенле - един добър човек с висок интелект и морал, щедър меценат и голям приятел на България.  Огромен е приносът на Йорг Хенле за запазването и популяризирането на историята на България в световната културна съкровищница. Чрез своята Фондация \"STICHTING HORIZON\" той подкрепя активно редица научни проекти за проучване на археологическите паметниците на българската история - от най-ранните периоди на праисторията, през античността и до средновековието, и осигурява публикуването на резултатите от тези изследвания.  В резултат на тази подкрепа български археолози откриваха и публикуваха редица паметници от световно значение и ги запазиха за поколенията. Сред тях са тракийският култов център до с. Старосел, гробницата Голяма косматка при Шипка и гробницата до с. Александрово, проучени от доц. Георги Китов; погребение на тракийски цар в Голямата могила до с. Златиница и Маломирово и укрепен владетелски дом от тракийската епоха до с. Княжево, проучени от Даниела Агре; укрепен владетелски дом от елинистическия период до с. Бродилово, проучван от Деян Дичев, и др.  Фондацията спонсорира книги, изложби и филми. Сред тях са \"Път през Балканите - най-ранни заселвания в Европа\" и \"Скални мистерии - изследвания в Източните Родопи\" (автор доц. Стефка Иванова), \"Етнокултурни паралели по пътя на българите в Балкано-Кавказкото пространство и Поволжието\" (автор проф. Ружа Нейкова), \"Голямата могила край Маломирово и Златиница\" и \"Тракийски владетелски дом край Синеморец\" (автор Даниела Агре), \"Ранновизантийска и средновековна архитектурна скулптура в Созопол\" (автор доц. Ива Досева), \"Балканите - споделено наследство - книга и пътуваща изложба\", \"Димитрий Ермаков - Майстори на 19 век\" и  \"Безпристрастният свидетел\" (съставител и фотограф Иво Хаджимишев), \"Последните свидетели\" - документален филм за същността на нестинарството, заснет в с. Българи с последните живи автентични нестинари (автор Гинка Чолакова-Хенле) и др. Йорг Хенле 14 години е председател на дружеството на приятелите на \"Дома на културата на света\" в Берлин, а в продължение на 22 години е председател на отдела за литература към \"Културния кръг на немската индустрия\". Мнозина от наградените след конкурс в този период лауреати впоследствие добиват световна известност. Йорг Хенле е инициатор и създател на интернационални \"Културни домове за социално слаби младежи\" в Берлин и Дуизбург, където млади таланти получават стимул за творческо начало. Литературата и музиката са неговото всекидневие - той свири добре на цигулка и познава лично знаменити музикални изпълнители на ХХ век, а благотворителната му дейност е в широка палитра - от издръжка на цели институции (оркестри), фестивали, конкурси, до подкрепа на нуждаещи се млади хора. Йорг Хенле е член и на Управителния съвет на наследственото издателство за оригинални нотни издания \"Хенле Хауз\" - Мюнхен, и по неговото настояване на Радио София са подарени копия на всички оригинали нотни издания за ползване от професионалисти и студенти. Йорг Хенле е дългогодишен председател на семейната Фондация \"STICHTING HORIZON\", създадена с цел изследване и съхраняване на световното културно наследство с акцент върху спасяването на застрашени от изчезване духовни ценности (исторически и археологически паметници) в страните, които нямат средства да ги запазят. Неговата Фондация реализира редица проекти в Латинска Америка, Намибия, Грузия, Румъния и България.   Активната и разнопосочна благотворителна дейност, съпътствала целия живот на Йорг Хенле, е оценена с много ордени, награди и отличия. Две от тях, на които той особено държи, са орден \"Кръст за заслуги към \"Ордена за заслуги на ФРГ\" (медал на гр. Дуизбург) и Орден \"Златно руно\" на Република Грузия. За всички, които го познаваха, Йорг Хенле си остава забележителен, отзивчив, невероятно доброжелателен и с огромно чувство за хумор човек, който обичаше българските си приятели и се радваше да е сред тях. Днес ние му казваме с благодарност и много обич \"Сбогом, Приятелю\".", "date": "2019.10.09", "title": " С благодарност към един голям приятел на България "}
{"url": "https://duma.bg/paket-ot-8-usloviya-kam-skopie-predlagat-ucheni-n201131", "text": "България да постави 8 задължителни условия пред Скопие, ако Северна Македония иска подкрепата ни за преговорите й за членство в ЕС, настоява една от най-старите и авторитетни научни организации у нас - Македонският научен институт (МНИ). Това обяви на пресконференция председателят й доц. Александър Гребенаров.  МНИ предлага да се признаят българските корени на мнозинството от населението в историко-географската област Македония; да се осъдят политическите убийства и репресии срещу българите след 1944 г.; да се променят учебниците и помагалата, в които историческата истина за българите в Македония е подменена; да се отстранят надписите върху паметници, музейни експонати и др. с антибългарско съдържание; да се преосмислят националните празници, насочени срещу българската държава; да се преустанови езикът на омразата към българите в македонските медии; да се признае, че официалният език според Конституцията на Северна Македония е формиран на основата на български говорим; да се предоставят граждански и политически права на българите, които са еднакви с правата на другите етноси в страната. \"Българските корени в историко-географската област Македония са признати и от редица европейски учени. Много са случаите на преследвани от македонските власти хора, изявили българската си принадлежност. Северна Македония разчита на насаждане на страх и на възпитаването в македонистки дух на няколко поколения. Затова е важно да се промени написаното в учебниците\", каза зам.-шефът на МНИ доц. Георги Николов.   Миналата седмица президентът Румен Радев свика спешна консултативна среща заради Северна Македония, на която също настоя България да обвърже подкрепата си за членството й в ЕС с изпълнението на конкретни условия.", "date": "2019.10.09", "title": "Пакет от 8 условия към Скопие предлагат учени "}
{"url": "https://duma.bg/svetoslav-kostov-spryal-nov-sabotazh-v-bnr-n201128", "text": "Нов опит за спиране на излъчването на БНР е предотвратен от ръководството на радиото, твърди директорът на медията Светослав Костов. Миналия четвъртък НУРТС уведомила с писмо БНР за профилактика, планирана за целия петък. \"Хоризонт\", Радио София и \"Христо Ботев\" щели да замлъкнат. Приемам го като саботаж и провокация, коментира Костов. Уведомителното писмо било получено към 16,30 ч., в края на работния ден. \"Веднага се събра УС на радиото, главният инженер, шефът на централната апаратна, на техниката, шефът на правния отдел и написахме писмо до НУРТС, че спираме всички профилактики\", каза Костов. Аргумент за решението е глобата, която радиото получи заради спирането на \"Хоризонт\" от 13 септември и текущите проверки от прокуратурата и АДФИ. Костов заяви, че до края на годината сигурно ще има над 25 профилактики. Планът им е съставен в края на м.г. от предишното ръководство и тогавашния директор на БНР Александър Велев, застрахова се той. Костов не разкри кого подозира за саботажа и сценария да се компрометира сегашното ръководство на БНР. От радиото са изпратили писма до СЕМ, КРС и ДАНС заради опита за саботаж. Очаква се на днешното си заседание СЕМ да задейства процедура за отстраняване на Костов като шеф на БНР. Регулаторът му бе дал едноседмичен срок да напусне, но той обяви, че ще изчака проверките на прокуратурата.", "date": "2019.10.09", "title": "Светослав Костов спрял нов саботаж в БНР"}
{"url": "https://duma.bg/datata-n201108", "text": "СВЕТОВЕН ДЕН НА ПОЩИТЕ. На 9 октомври 1874 г. в Берн, Швейцария, е учреден Всемирният пощенски съюз (ВПС). През 1969 г. в Токио се провежда конгрес на организацията и тогава 9 октомври е определен за Световен ден на пощите. През 1947 г. ВПС получава статут на специализирана междуправителствена организация на ООН. България става член на ВПС на 1 юли 1879 г. 1892 - РАЖДА СЕ ИВО АНДРИЧ, НАЙ-ЗНАЧИМИЯТ ПИСАТЕЛ НА БИВША ЮГОСЛАВИЯ (УМИРА 1975 Г.). Учи във философския факултет на университета в Загреб, във Виена и в Ягелонския университет в Краков. От 1919 г. е чиновник в Министерството на вероизповеданията в Белград и участва активно в литературния живот на столицата. Следва успешна дипломатическа кариера, започнала от мисията във Ватикана. Работи в Марсилия, Париж, Мадрид, Брюксел, секретар е на постоянното представителство на Кралство Югославия към Обществото на народите в Женева, началник на политическия отдел на МВнР, пълномощен министър и извънреден посланик в Берлин (1939-1941). След войната е председател на Съюза на писателите на Югославия, зам.-председател на Дружеството за културно сътрудничество със СССР. През 1947 г. става член на Президиума на Народното събрание на НР Босна и Херцеговина. През 1961 г. получава Нобеловата награда за литература. Автор на книгите \"Мостът на Дрина\", \"Травнишка хроника\", \"Госпожица\", \"Жената от слонова кост\", \"Любов в градчето\", \"Ден в Рим\" и др. 1967 - УБИТ Е ЕРНЕСТО ЧЕ ГЕВАРА, АРЖЕНТИНСКИ РЕВОЛЮЦИОНЕР, ПОЛИТИК И ДИПЛОМАТ (Р. 1928 Г.). Един от ръководителите на кубинската революция. Заема важни постове в правителството на Куба - президент на националната банка, главнокомандващ на кубинските революционни въоръжени сили и дипломат, като по същото време пише няколко теоретични труда за революцията и партизанската борба. През 1965 г. се отказва от кубинско гражданство и всички постове в държавата и напуска Куба. Съдбата го отвежда най-напред в Конго, а след това в Боливия, където се опитва неуспешно да помогне на революционната партизанска борба и да разпали нови социални революции. Две години по-късно е заловен от ЦРУ при специална военна операция и убит. Тленните му останки са открити едва след 30 години и пренесени в Куба. 1997 - БЪЛГАРИЯ ПОДПИСВА РАМКОВАТА КОНВЕНЦИЯ ЗА ЗАЩИТА НА НАЦИОНАЛНИТЕ МАЛЦИНСТВА. Подпис под документа в Страсбург слага президентът Петър Стоянов. Рамковата конвенция за защита на националните малцинства е приета от Комитета на министрите на Съвета на Европа на 10 ноември 1994 г. Процесът на подписването й започва на 1 февруари 1995 г., а влиза в сила на 1 февруари 1998 г. Рамковата конвенция е първият юридически обвързващ многостранен документ, посветен на защитата на националните малцинства в общ план.", "date": "2019.10.09", "title": "Датата"}
{"url": "https://duma.bg/retrofoto-retromeratsi-retrofashizam-n201111", "text": "Ще каже някой, събра се много черно. Но е вярно. Тук всичко е от първо лице, единствено и божествено число, сегашно време. Съвсем актуално... И пред очите на всички. Обновеният двор на училище \"Иван Вазов\" след години на пълна пустота и разруха се превърна в... платени тенис-кортове, общински бизнес вместо детски спорт. В Музея на солта сол няма. На културни прояви пред прекрасното читалище зрителите набират тен от прежурящото следобедно слънце. Сляпото око пък на обществения часовник показателно \"гледа\" към кмета! Освен най-хубавото лятно кино в България тук сигурно е и най-хубавият пенсионерски клуб. До морето, близо до центъра. Просто природни дадености. А пенсионерите в унес жулят карти, славят кмета и не се сещат, че за да отидат до Бургас, плащат колкото плащат и курортистите от Русия и Украйна... А плащат и местни данъци. Чийто размери определя общината. Тя пък как ги тъкми, ако някой знае! Но със сигурност -  е: както каже кметът Иван Алексиев. И е като навсякъде, където ГЕРБ е на власт -  Преди пет години, след предишните местни избори, ачик тенденциозно община Поморие отне сградата, в която от години се помещаваше Клубът на БСП. Под предлог, че е за ремонт, че е опасна, че там ще се настанява... ще се предоставя... Да лъжат и да задушават силом опонентите си и всекиго, когото нарочат, в ГЕРБ го могат и го правят не от вчера. Някой помни ли още, че ГЕРБ се появи с претенции за честност и некрадене? А едно от първите изхвърляния на новоизлюпения министър-председател, охранителя н Тодор Живков, бе: \"До година връщам всички млади в България!\" Да напомням ли още? Отдавна сериозно предлагам да бъдат издадени \"събраните речи\" на председателя на ГЕРБ. Ще бъдат \"принос\" в демократичната духовност. Сетне някой посланик ще предложи да бъдат преведени, да речем в Париж, в Берлин.. Та приятелите като Макрон и Меркел да се учат на ораторство, на мъдрост и държавност. Защо не! Колкото Поморие е богато на море, толкова му липсва едно прилично паркче, едно зелено оазисче, малко приморска тишина. Няма ги сега, не се предвиждат и занапред. Има един \"Айвазовски парк\", но това е руска строителна фирма, която превзема малкото удобно за парк пространство. Тук всяка улица опира в друга пряка. Тротоарите са изключително причудливи, все в полза на колите. Истински цирк е паркирането в активния сезон. Общината нехае за улични табели. Но е прокарала широка асфалтирана улица в боклукчарника, където няма нито един жилищен блок. Въпрос на кметски вкус! На това му се казва пазарен хаос, т.е. пазарна икономика. Затова на двадесетина метра от защитеното Поморийско езеро, близо до входа на Музея на солта и там, където в езерото се къпят \"кално болни\", се е пръкнал подобен на Бастилията жилищен блок. Само кметът знае как. По цялото протежение между езерото и морето е нацвъкано с нови масивни сгради. И природното богатство Поморийско езеро най-сетне ще секне. И ще стане гьол, като този в Белене. Знайно е кой го казва днес. И кой утре ще се отрече. Но Поморие ще го отнесе! Нека поясня. Ако някому се стори, че прекалявам с кмета, ще си призная, че е прав. Но съм гледал дневния ред на сесиите на 06щинския съвет, гледал съм и не един брой на бюлетина и в. \"Поморие\". Там друго име или снимка, освен на Иван Алексиев няма. Затова него споменавам. И още. Покрай \"одисеята\" за \"клонирането\" на бившия Военен санаториум в Поморие към болница \"Вита\" във Велинград в игрите за окончателно разтуряне или запазване на санаториума за Българската армия, този кмет си позволи да отмени дарение за ранените в Балканските войни войници от община Поморие с почти 100-годишна давност. Уникум! Не е само българска черта човек да подкрепя, да застава, да се нарежда на страната на по-силния -  общинските съветници на ГЕРБ са най-много. И винаги до тях се залепват хората на Доган, последвани от реформатори, коалиции... В опозиция остава най-често БСП. И е още без клуб! Стоят така и досега! Някой да прави асоциация с предложеното и прието скорострелно субсидиране от един лев? Върхът в стила на г-н кмета е намесата му в администрирането на вече ремонтираната и заработила отново като клон на Велинградската болница \"Вита\". Просто новият управител не може да назначи там кандидата, защото е от социалистите. Така е в Поморие. Предстоят избори. Днес данъците и местните такси ги определя общината. И в Поморие е така - т.нар. летни поморийци (сред тях 4ООО руснаци и украинци, които идват за месец, два, три, а някой въобще с години не идват тук, плащат такса смет колкото и постоянните поморийци. И тук май сноват хората на Вълка. Нека. Ама как се харчат! Когато отново дойдат тук, след година или две, летните поморийци не виждат особени промени. Най-хубавият бул. \"Яворов\" е зона за разхождане и къпане на кучета. Това лято открито бе разграбена и ветрохоната база. В ремонтираното лятно кино я има, я няма десетина прожекции. Веднага се набива на очи - Европейското командване на САЩ е построило ново крило на детската градина \"Детелина\" на ул. \"Солна\". Макар да не се вижда \"старото крило\" да е пренаселено и колко са посетителите в \"американското\". За нужда или за реклама става дума! Като бял ден е ясно.  Навярно и децата вече усещат, че в последно време над Европа се носи призракът на фашизма. Най-напред на площад \"Славейков\" в София по импровизираните книжарски улични щандове се появи \"Моята борба\" на Хитлер. И отмина. Тръгна и \"Луков марш\". И продължава. А кметицата на София \"ни лук яла, ни лук мирисала\". Появиха се и вдигнатите по хитлеристки ръце за поздрав. И ето че, след като по Европата започнаха да сравняват Сталин с Хитлер и ни светват, че СССР бил виновен наравно с хитлеристка Германия за началото на Втората световна война, в центъра на китното градче Поморие, някогашно Анхиало, се пръква рекламна снимка. Тя кани жителите и хилядите почиващи тук туристи, главно руснаци, да си направят фото с... хитлеристка униформа! Темата е голяма, топката е в полето на Иван Алексиев. Защото лично председателят Адам Адамов е \"сезиран\" от другия председател Никодим Стоянов най-добронамерено и своевременно. Реакция няма. Прекрасно градче е Поморие. Както е прекрасна и моята родина България. Напоследък обаче витае нагнетеност. Нищо хубаво не се случва. Поучават ме, че до нахлуването на т.нар. демокрация съм живял зле. Те мен ще ме учат - спасгърневци, томабиковци, антонтодоровци! Те познавали по-добре моята възторжена младост, моя реализиран идеал! Злобари, нагаждачи, лакейчици, лакеи... А иначе, нека аз да опитам да разведря \"ефира на БНТ с Георги Ангелов\". \"От Поморие привет\" тук звучи навред. Сред навирени нозе на пясъка без концесии и спасители, не се вижда кой говори и приветства. Но е престижно. И всеки бърза да се похвали: \"Привет от Поморие!\". Преди години тук до синьото море се люшкаше зеленото море на лозята. Сега лозя почти не останаха. Стърчат самотно застроени и необитаеми комплекси от затворен тип. И ние с моя приятел от гимназията в Гоце Делчев пак седим на пясъка. Но май повече псуваме, вместо да се радваме. Поне на годините си. Герберски реализъм!", "date": "2019.10.09", "title": "Ретрофото, ретромераци... ретрофашизъм"}
{"url": "https://duma.bg/vesela-lecheva-iska-tarnovo-otnovo-da-e-veliko-n201113", "text": "Кандидатът за кмет Весела Лечева иска В. Търново отново да е ВЕЛИКО. \"Да си градоначалник не означава удобно кресло. И като състезател, и като офицер, и като ръководител на Държавната агенция на младежта и спорта, и като народен представител, съм натрупала опит и знам, че истинският приз не е златният медал, а силата да изправиш хората на крака пред националния флаг и знамето с гордост и надежда в сърцата. Защото си спечелил доверието им, не си ги подвел и си доказал, че е имало защо да ти вярват\", казва Весела Лечева. Да, това е българката, заради която поколения ставаха на крака и се просълзяваха пред вдигнатия най-високо национален флаг. Да това е тя - два пъти сребърна олимпийска медалистка, петкратна световна и осемкратна европейска шампионка по спортна стрелба. Лечева е и четирикратна носителка на световната купа, спортист на годината през 1989 г. и обявена за стрелец на XX век.   Родена е във Велико Търново. Мечтата й била да стане волейболистка и да свири на пиано. Но съдбата решила тя да се занимава със спортна стрелба. Състезателният път на почетния гражданин на Велико Търново Весела Лечева започва през 1975 г. със създаването на Спортното училище в старопрестолния Търновград. Огромна заслуга за спортните й успехи има баща й Николай Лечев, който я насочва към стрелбата и става нейн треньор. В началото на Весела стрелбата й изглежда скучна, но с времето открива магията на този спорт. Възходът й като състезател започва от градско първенство във Велико Търново,  което било решаващо за участието й в републиканско състезание. После идва включването й в националния отбор. И започват да се редят големите победи, титли и признания... Известната ни състезателка е депутат в 39, 40 и 44-то Народно събрание от гражданската квота на БСП. От 2005 до 2009 г. е председател на Държавната агенция за младежта и спорта. Малко известен факт е, че заобикаля правилата, за да съдейства на един спортист със звезден потенциал - Григор Димитров, който тогава е на 17 години. През юли 2008 г. Весела го посреща от състезанието, в което Димитров стана първият българин, спечелил титлата за юноши на \"Уимбълдън\". По нейна инициатива се създава Програма за развитие на талантливи деца към федерацията по тенис, в която са заделени 150 хил. лева. В нея са включени три млади тенис надежди - Цветана Пиронкова, Григор Димитров и Валентин Димов, който същата година успява да се класира за юношеския турнир към \"Уимбълдън\", но отпада още в първи кръг. Програмата към Федерацията по тенис, създадена от Лечева, продължила да подпомага талантливи деца и по-късно през годините.   Весела е от хората, които никога не взимат прибързани или необмислени решения. Тя е човек, който изпълнява до край ангажиментите си. \"В последните години родният ми край се отдалечава все повече от онова, което има като дадености, възможности и потенциал. Бих казала, че живеем във време на пропуснати възможности. Хората идват при мен с проблемите си и все по-често това са проблеми от компетентността на местната власт. За да бъдат решени те, за да се промени всекидневието и перспективите на великотърновци, е необходима промяна. Да сложим край на омагьосания кръг, в който градът се върти от години. Кандидатирам се за кмет с амбицията за победа. Всеки, който мисли, че участвам просто заради участието, се лъже. Изградила съм името си с много труд, винаги съм постигала целите си и никога не съм си позволявала да правят експерименти с каквото и да е било. Знам, че няма да е лесно. Знам, че мнозина ще се питат - за какво ми е това, нямам ли си друга работа, не ми ли е по-добре в София и в парламента. Но аз имам отговори на тези въпроси и ясни цели за необходимата промяна на града на пропуснатите възможности. Боли ме всеки път, когато споделят с мен, че нищо не се променя, когато се заобикалят или отлагат до безкрай тежките проблеми на града. Когато се губи време и се разхищава обществен ресурс. Боли ме, когато виждам отчаяни и апатични хора. Градът има нужда от нова енергия!\", така Лечева обяснява мотивацията си да се включи в кметската надпревара. Тя се е научила, че победата се постига, когато тръгнеш към нея, а не като се притесняваш за резултата, когато работиш всеотдайно, упорито, последователно. \"Израснала сред хората на Велико Търново, играли сме като деца, учили сме заедно, това са моите приятели, с които споделяме радости и проблеми. Моите корени са тук. Великотърновци знаят, че познавам проблемите им и имам опита и енергията да ги реша\", категорична е Лечева.   \"Искам да върнем заедно самочувствието на града и неговите граждани. Но първо трябва да спечелим доверието на хората. А след победата на изборите ни чака много работа. Перспективи за младите, инвестиции и развитие на бизнеса, решаване на проблемите с инфраструктурата, с качеството на ремонтите. През следващите дни ще съм при хората, ще обсъждаме и програмата, и техните идеи. Ще търся доверието им за промяна в управлението на града. Убедена съм, че в Общинския съвет ще имаме група от активни и силни съветници, след като левицата в града ни се обедини\", разказва Весела Лечева. Целите и усилията й са да постигне обединение и на хората, които искат свобода за инициативите си, силна икономика, която да осигурява престижна работа и заплащане, нови възможности за развитие на туризма и културата, истинско европейско място за Велико Търново като историческа столица и университетски град.  \"Време е хората да гласуват със сърце и разум. И съм убедена, че това ще се случи на предстоящите избори. Велико Търново трябва да и е днес величието на българската държава. Предстоящите избори за местни органи на властта не са обичайни. Те изправят всеки от нас пред сериозно предизвикателство - да вземем решение за бъдещето. Не просто за следващите 4 години, а за това какво ще направим в тях, за да може и днес Търново да е Велико. Има моменти в живота на всеки, когато трябва да събере кураж, сила и характер, за да направи решаваща крачка. Признавам - за мен кандидатирането ми за кмет на Велико Търново е един от тях. Защото битката ще е трудна. Това е битка за сърцата на великотърновци, за доверието на хората, сред които съм израснала, от които съм се учила, с които съм мечтала. И в следващите дни ще стигна до всеки, за да кажа - искам успех и искам да го споделя с вас!\", подчертава Весела Лечева. Тя се обръща към своите съграждани с призива да докажат, че са достойни дъщери и синове на предците си, да вземат на 27 октомври най-добрите решения за развитието и добруването на Велико Търново и неговите граждани. Да, това е Весела Лечева - жената, която се цели винаги в десетката...", "date": "2019.10.09", "title": "Весела Лечева иска Търново отново да е ВЕЛИКО "}
{"url": "https://duma.bg/drastichen-skok-na-razhodite-za-voennata-ni-aviatsiya-n201112", "text": "народен представител, БСП   Модернизацията на Сухопътните войски и ВМС все още не е започнала, а за 18 месеца са изхарчени колосалните 2,4 млрд. лева само за ВВС, включително за 4 леки витлови учебни самолета, известни с високата степен на аварийност, ненадеждност и откази. В периода от началото на 2018 до септември 2019 г. разходите за модернизация, ремонт и поддръжка на авиационна техника в българските военновъздушни сили (ВВС) се увеличават драстично. За цитирания период Министерството на отбраната провежда процедури и подписва договори за закупуване на нов боен самолет (1,256 млрд. долара или 2,188 млрд. лв.), осигуряване на летателната годност на изтребители МиГ-29 (81 294 416 млн. лева без ДДС), ремонти на самолети Су-25 (82 млн. лева без ДДС), възстановяване и осигуряване на летателната годност на вертолети Ми-17 и Ми-24 (31 083 333 млн. лева без ДДС), интегрирана логистична поддръжка на вертолети \"Пантер\" (9 188 000 лева без ДДС). В допълнение с решение № 93 от 9 септември 2019 г. на министъра на отбраната е открита процедура за поръчка с наименование \"Сключване на рамково споразумение за срок от 48 месеца за доставка на леки витлови учебно-тренировъчни самолети и съпътстващите ги доставки и услуги\". С тази поръчка се цели за военновъздушните сили да бъдат закупени четири леки витлови учебно-тренировъчни самолета за първоначално обучение. Стойността на поръчката е 2,5 млн. лева. Придобиването на леки витлови самолети за първоначално обучение е  с Национална програма \"България в НАТО и в Европейската отбрана - 2020\" (приета с Решение №690 на Министерския съвет от 3.10.2014 г.), \"Програма за развитие на отбранителните способности на Въоръжените сили на Република България 2020\" (приета с Решение на Народното събрание от 25.11.2015 г.), Инвестиционен план-програма на Министерството на отбраната до 2020 г. (21.04.2011 г.), План за развитие на Въоръжените сили на Република България\", приет с постановление на Министерски съвет №333 от 29.12.2010 г., Бяла книга за отбраната и Въоръжените сили на Република България (2010 г.) и др. Изброените документи важат поне до края на следващата 2020 г., а при положение, че нови планове за развитие, инвестиционни програми и отбранителни стратегии не са налични, цитираните тук очевидно ще важат и след 2020 г. до приемането на съответните нови. Справката показва, че проектите за модернизация, залегнали във всички документи по-горе, са: придобиване нов боен самолет, модернизация на фрегати клас Е-71, изграждане на батальонни бойни групи от състава на механизираните бригади, придобиване на нови 3D радари и придобиване на модулен патрулен кораб. Следователно придобиването на леки витлови самолети за първоначално обучение от ВВС не е изведено като приоритет или проект за модернизация и е в разрез с ангажиментите, поети от България както пред НАТО, така и пред ЕС по линия на Европейската отбрана. Тук ще припомним, че през 2015 г. националната програма \"България в НАТО и в Европейската отбрана - 2020\" е отменена и заменена с \"Програма за развитие на отбранителните способности на Въоръжените сили на Република България 2020\". Виждаме, че придобиването на леки витлови самолети за първоначално обучение от ВВС не е заявено нито през 2014 г. в основополагащия документ, нито през 2015 г. в заменящия го документ.                                                                                         От направения преглед на документите установяваме, че придобиването на леки витлови самолети за първоначално обучение от ВВС  в Инвестиционния план-програма на Министерството на отбраната до 2020 г., нещо повече - то не фигурира не само в списъка на приоритетните проекти, но дори и в разширения списък на т.нар. \"други проекти\", които ще бъдат реализирани при наличие на финансов ресурс. Оказва се, че увеличаването на броя на учебните самолети чрез придобиването на 4 нови леки витлови самолета за първоначално обучение от ВВС не е заявено и в Плана за развитие на Въоръжените сили на Република България. Подобно на Националната програма \"България в НАТО и в Европейската отбрана - 2020\" и в Бялата книга по отношение на военновъздушните сили (ВВС) се акцентира върху силите и средствата за разузнаване и наблюдение, а придобиване на леки витлови самолети за първоначално обучение не се предвижда. В нито един от петте документа първоначалното обучение на пилоти за ВВС чрез придобиване на леки витлови самолети не е дефинирано като необходимост, приоритет или като предстоящо изграждане на нова способност. Освен, че е в противоречие с редица стратегически документи на национално ниво придобиването на леки витлови самолети за първоначално обучение е в разрез със съществуващите модерни решения в най-големите държави от ЕС и НАТО и не е целесъобразно от финансова гледна точка. Във водещите страни от алианса са възприети най-съвременни и ефективни решения в тази област. Най-широко разпространеният, изпитан и работещ подход е първоначалната селекция и обучение на бъдещите летци за ВВС да се извършват в защитена среда на симулатори (тренажори). Например за първоначално обучение германските ВВС (Луфтвафе), които са едни от най-модерните в Европа и НАТО използват симулатори. В значително по-ограничен мащаб в някои държави от НАТО е застъпено и първоначалното обучение с витлови учебно тренировъчни самолети, но с тази дейност се занимават предимно частни компании на аутсорсинг, а не държавни ведомства.   Придобиването на леки витлови самолети за първоначално обучение от ВВС не отговаря на съвременните високи критерии и стандарти за безопасност в областта на отбраната и въоръжените сили. Тук ще припомним една опасна тенденция: в периода 2018 - 2019 г.  с малки самолети на територията на България, включително и една в Северна Македония (общо шест). В актуален въпрос от народния представител Атанас Мерджанов към министъра на отбраната Аню Ангелов през 2013 г. относно закупуване на леки спортно акробатични самолети \"Злин\" за българските ВВС се посочва: \"Самолетите \"Злин\" нямат никаква бойна стойност. На практика те са предназначени за спортно-туристически цели, аероклубове, въздушна акробатика и първоначално обучение на пилоти. Тези самолети са известни и с високата степен на аварийност, ненадеждност и откази, което се отбелязва от всички специализирани издания и справочници, експерти и организации в областта на въздушния транспорт\". В актуален въпрос от народния представител Петър Витанов към министъра на отбраната Красимир Каракачанов през 2018 г. относно обявена обществена поръчка за 4 броя витлови леки самолети се отбелязва: \"В електронните медии вече се появиха публикации, че съществува корупционен риск, защото техническата спецификация за процедурата е манипулирана в полза на един определен самолет, който е известен с високата си степен на аварийност, ненадеждност и откази\". Въпреки силния натиск на различни лобита, свързани с производители на подобни самолети  на отбраната в периода 2008 - 2017 г. не даде ход на процедурата поради съвкупност от достатъчно уважителни причини: изключително малък брой на обучаемите в досегашния факултет \"Авиационен\" при НВУ \"Васил Левски\" на годишна база, наличие на предостатъчно летателна техника за обучение във ВВС, съмнения за манипулиране на техническата спецификация в полза на определен производител, корупционен риск, рязко повишаване на броя на инцидентите и катастрофите с подобни малки учебни самолети през последните години (включително и в България), липса на подобна практика в някои от водещите държави от ЕС и НАТО  и др. Логично е да си зададем въпроса целесъобразно ли е от икономическа гледна точка да се закупуват тези самолети, след като проектът за придобиването им бе отхвърлен от осем министри на отбраната до 2017 г., а обществената поръчка бе обжалвана пред КЗК през 2018 г.? Сумарно за модернизация, ремонт и поддръжка на авиационна техника в българските ВВС за период от по-малко от 18 месеца са похарчени над 2 394 065 749 млрд. лева без ДДС, митнически такси и сборове при положение, че модернизацията на СВ и ВМС все още не е започнала, а проектите за придобиване на многоцелеви патрулни кораби и бойни машини за пехотата постоянно търпят забавяне. Питаме какви са причините за това преференциално отношение към ВВС и асиметрично финансиране на Въоръжените сили?", "date": "2019.10.09", "title": "Драстичен скок на разходите   за военната ни авиация "}
{"url": "https://duma.bg/sled-isteriyata-v-slivensko-situatsiyata-se-normalizira-n201130", "text": "Образователният министър Красимир Вълчев обяви, че ситуацията се е нормализирала, след като в понеделник родители от ромски произход масово спряха децата си от училище. По думите му  отсъстващите в Сливенско вече не са много, а представители на институциите работят с родителите, за да разсеят страховете им и да ги убедят, че училището не е опасно за децата. Припомняме, че паникьосани родители оставиха децата си у дома заради фалшива новина за отнети от \"социалните\" малчугани. Властите отрекоха информацията и обявиха, че \"добре организирани групи\" спекулират със страховете в кварталите с ромско население. Премиерът Борисов обвърза пропагандните акции с предстоящите избори. Министър Вълчев заяви, че още не е ясно кой е автор на манипулациите и всяването на паника, но истерията тръгнала от социалните мрежи.  По информация на Регионалното управление на образованието процентът на отсъстващите от двете училища и детската градина в ромския кв. \"Надежда\" в Сливен е между 50 и 60.  Социалният министър Бисер Петков и Държавната агенция за закрила на детето подчертаха, че няма промени в законодателството, които да регламентират нов ред за извеждане на деца от семействата им. Те отново определиха като неверни твърденията, че правителството прокарва нова политика, с която иска да отнема деца. Няма и стратегия за детето, тъй като предложеният първоначално документ бе оттеглен след обществено недоволство.", "date": "2019.10.09", "title": "След истерията в Сливенско ситуацията се нормализира"}
{"url": "https://duma.bg/siriyskiyat-labirint-n201115", "text": "Около и в Сирия станаха събития с многопосочни последици. Военно изтегляне на САЩ от Северна Сирия заради предстоящата военна операция на Турция изглежда като ново издание на кюрдската трагедия - за кой ли път в историята става ясно, че кюрдите стават жертви на други интереси. И в същото време потвърждава несправедливостта на международния ред, не е естествено 20-милионен народ да остава без държава. По парадоксален начин обаче кюрдите могат да извлекат и дивиденти от операцията на Турция. Ако Анкара има неблагоразумието да я извърши с множество цивилни жертви, кюрдите ще имат поне моралното право да поискат картата им да бъде сложена на масата за преговори по политическото устройство на Сирия. Те би трябвало да извлекат и горчивия урок с кого да се съюзяват. Сега сигурно съжаляват, че заложиха краткосрочно на Америка, а не дългосрочно на Дамаск, Москва и Техеран (т.нар. Астански формат).  Изтеглянето потвърждава и зловредната роля на Вашингтон и егоизма му в Сирия. Алиансът му с местните кюрди бе ситуативен, а не съюз на ценности. Лъсна истината, че Америка се интересуваше от кюрдите не заради правата им, те й трябваха да ги използва за мътене на водите в Сирия, а и като лост за натиск върху \"самозабравилия се\" Ердоган.   Турция също има какво да губи, ако рече да ликвидира до крак кюрдските формирования в Северна Сирия, за да засели там сирийски бежанци и така да прекъсне връзката на сирийските с турски кюрди. Турската държава може да бъде залята от вълна на кюрдски тероризъм в големите си градове. Ако пък тя използва радикални групи за създаване на междурелигиозен конфликт или пък ако в хода на турската операция се \"събуди\" ликвидираната уж групировка \"Ислямска държава\", Турция вече ще си има ядове и със съюзниците от Астанския формат. Москва и Техеран също са против операцията й в Сирия, макар да разбират кюрдските й страхове. Изобщо развоят на събитията може да усложни сирийското регулиране. Москва не е чужда на повече права за сирийските кюрди заради приноса им срещу тероризма. Но Анкара не иска и дума да се издума за подобно нещо. Дали геополитическото гросмайсторство на Русия ще е достатъчно за разсичане на заплетените възли в Сирия?       ", "date": "2019.10.09", "title": "Сирийският лабиринт"}
{"url": "https://duma.bg/malchanie-n201116", "text": "Николина Ангелкова, която получава заплата, за да го \"играе\" министър на туризма, много обича кризите. Всяка сгодна ситуация тя използва да се покаже в телевизора. Отдавна знаем, че киното, снимките и телевизионните изяви са й на сърце. Какво реално стои зад тях и дали има полза, е съвсем друга тема. Важно е да е на екран. Та за това съвсем сгодно й дойде кризата с \"Томас Кук\", която вече завлече и българския представител на компанията \"Астрал Холидейз\". В изявата си покрай фалита на международния туроператор още през септември тя обяви, че ще иде в Германия, за да съдействала на място капацитетът, договорен с \"Томас Кук\" за догодина, да бъде прехвърлен към други туроператори. Това обаче не е нейна работа. Все пак става въпрос за частни взаимоотношения. Вероятно затова и не чухме за резултат. Преди ден пък спешно привика представителите на \"Астрал Холидейз\" и демонстрира загриженост. А бе логично българският представител на \"Томас Кук\" да го закъса. На нея това не й ли мина през акъла по-рано? Тя обаче каканиза как министерството било в непрекъсната връзка с туроператора и следяло ситуацията. И как в рамките на техните компетенции щели да съдействат... Дрън, дрън, дрън. Има си законови процедури при фалит, които най-малко зависят от Ангелкова. Вече няколко седмици тя се щура по екраните, но не прави нищо реално, което би могло да помогне на хотели и доставчици, закъсали заради фалита. Например ще има ли възможност бизнесът за нисколихвени кредити от ББР, за да се стабилизира и да не стигне до фалити? Не казва. Не казва и защо \"Томас Кук\" го няма в родния регистър на туроператорите? Нали тя го контролира? Както и защо огромни суми за реклама се насочваха приоритетно към чуждите туроператори, сред които и фалиралия \"Томас Кук\"? И нито дума има ли план за преодоляване на спада в летния туризъм. По тези въпроси - само мълчание.", "date": "2019.10.09", "title": "Мълчание"}
{"url": "https://duma.bg/meyd-in-bg-n201117", "text": "Българи изписали със спрей имената си на скалите при комплекса Метеора в Гърция. Окепазили 10-вековната светиня. И ах, ох, възмута, що за хора са това, простаци, вандали, стенат телевизиите и ни показват простотията на българина в действие. Същото - миналата година, когато на бял паметник в Хирошима с черен спрей цъфна \"Локо София\", а преди месеци - Хеопсовата пирамида осъмна с надпис \"Локо 2000\". Ах, ако гърците пипнат извършителите, ох живи ще ги дерат при тамошните драконови закони за посегателство срещу паметници! Това е изява на егоцентризъм, на индивидуализъм, викат пък психолозите, демонстрация на несъстояло се величие - мога всичко, дори \"горе в небесата\", каквото всъщност означава Метеора.        Но всичко това всъщност е втори план. А основното е защо българите все по-често взеха да изявяват така вандалски величието си по света? Вярно, простащина е, но на какво се дължи? Защо на японците очите се дръпнаха още повече от нашите \"геройства?\" Ами защото там никому не би дошло наум, че е възможно да се посегне на паметник. А у нас? От колко години вече кой ли не маца, боядисва, пръска, пише, драска какви ли не простотии не само по паметници, ами по жилищни и обществени сгради. Абсолютно безнаказано. Някой да охка и ахка из медиите от това безобразие? Нещо повече - когато наклепаха фигурите по паметника на Съветската армия, накои заврещяха, че това било изява на артистизъм! Свастиките в подножието на \"Альоша\" да възмутиха някого? Е, какво се чудите сега, че българи си позволили кощунството да мажат Хеопс и скалните обители? На това се научиха тук - че всичко може и всичко е позволено, че държава няма, щото има \"демокрация\". В Х век изнасяхме дух, сега изнасяме простотия. Да обезобразиш София не е престъпление, виж да я почистиш е екзотика! За 30 години българите спряха да спазват изобщо правила за поведение в общество, изтръгнаха им представата за морал и благоприличие. Те просто са \"в крак с времето\". Българското време, което позволихме да е извън света.      ", "date": "2019.10.09", "title": "Мейд ин БГ "}
{"url": "https://duma.bg/nesluchvashtata-se-reforma-n201114", "text": "Пълна демонополизация на НЗОК и въвеждане на здравни фондове. Това е същността на представения пореден проект на министър Кирил Ананиев за нов здравноосигурителен модел. Поне така той отговори преди дни на въпрос на народния представител д-р Валентина Александрова от БСП. Идеята е НЗОК да бъде равнопоставена на застрахователните здравни фондове и всички вкупом да се конкурират на равна нога. \"Целта на представения от мен модел е да дава право на избор на пациента, за това кой да управлява здравните му вноски, къде да се лекува при най-добрите условия на територията на страната и пълна информираност за обхвата и цените на медицинските услуги и лекарствата\", обясни с обичайния си добронамерен тон Ананиев. Дотук - добре.  Но... И това \"но\" ни връща преди повече от 10 години. Тогава пак неистово се говореше за демонополизация на НЗОК. Моделът бе представен и... забравен. Защото, за да се случи, преди това трябваше доста неща да се променят. Например обичайното и сякаш неслучващо се и до днес изискване за прозрачност при ценообразуването на лекарства, правилното остойностяване на клиничните пътеки. Дори се заговори за диагностично свързаните групи (казано иначе, ако пациентът е приет по клинична пътека за сърдечна недостатъчност, но има и диабет, да не бъде лекуван само за първата диагноза, както е при сегашната система, но и за основната - б.а.). Друг въпрос бе при конкурирането на различните фондове наравно с НЗОК, всички ли ще гонят печалба или всички няма да имат право да трупат печалба, тъй като НЗОК и тогава нямаше право на това. Въпрос, който и днес стои пред промяната. В онези години се говореше и за закон за защита правата на пациентите, но толкова много се говореше, толкова предложения постъпиха в Народното събрание, че ни едно не бе прието и отдавна вече подобен нормативен акт не е предмет на дискусия. Върху въпросния модел отпреди 10-11 години се трудеше над 6 месеца работна група с участието на д-р Антония Първанова (НДСВ), Ивайло Калфин (БСП), Йордан Цонев (ДПС). Тогава идеята на БСП беше частните каси да надграждат предлаганите от НЗОК услуги, за които тя няма достатъчно средства, а НДСВ и ДПС - частните да се регистрират като застрахователи, а НЗОК постепенно да отпадне от пазара. Очакваше се лицензирането на касите от Комисията за финансов надзор да стане за около 9 месеца и моделът да влезе в сила през 2010 г. Днес знаем, че  Е, освен, че през 2009 г. здравната вноска от 6 се увеличи на 8%.  Реформа не се състоя, а в средата на 2009 г. на власт дойде ГЕРБ. През есента на събора на БЛС пристигна с хеликоптер финансовият министър Симеон Дянков, за да обясни, че пари няма, а няколко седмици по-късно първият здравен министър на ГЕРБ д-р Божидар Нанев представи \"свой\" модел на реформи. Той отново заговори за диагностичносвързаните групи. И най-важното - за тристълбов модел на здравно осигуряване, който планираше да въведе през 2011 г. \"Идеята е да направим плавен преход към личната активност на гражданите, за да може примерно след 5 години да им предложим да избират между здравната каса и частните фондове\", казва в интервю д-р Нанев. Идеята му беше основният медицински пакет да се плаща от НЗОК, а останалото - 1,2 или 3%, от частните каси. Заговори се плахо и за увеличение на вноската. После имаше някакво уточнение, например за специализираната извънболнична помощ и високоспециализираните изследвания и дейности да се плащат от частните фондове. Но и този път не се знаеше какво ще бъде в основния и какво - в допълнителния пакет медицински услуги, а идеята си отиде заедно с д-р Нанев.  Следващите трима министри от първия мандат на ГЕРБ просто гасяха пожарите в системата (скандали с ваксини, с лекарства, недоизкусурен лов на вещици сред докторите и пр.), но основно тези, които им посочваше министър-председателят Бойко Борисов. Е, и трябваше с работата си да опровергават анекдота, че опашката за здравен министър пред пл. \"Света Неделя\" върви бързо. А, да не забравим и за  от трупаните от българските граждани пари за здравни осигуровки, които и до днес ГЕРБ не отговори къде са похарчени! Остойностяването на медицинските услуги пак не се случи, както и въвеждането на диагностично свързаните групи, които през есента на 2009 г. на семинар за журналисти в Русе бяха представени като идея на ГЕРБ. Разбира се, килограми мастило се изляха върху тонове хартия за очакваната Национална здравна карта. Злощастната НЗК, която и през 2012, и през 2016 г. бе представена от ГЕРБ-ерските министри все на 2 февруари. Тя също би трябвало да е сред основните атрибути на една здравна реформа, заедно с остойностяването на медицинските услуги. Но нещата пак не се случиха - болниците тънеха в мизерия и една след друга фалираха. Спешната помощ продължи да живее в ХХ век с обещания за пари в \"следващия програмен период\". Вноските на държавата за осигуряваните от нея държавни служители, магистрати, деца, пенсионери, затворници, бежанци и пр., продължиха да са 4% и едва от 2016 г. започнаха с малки стъпки да се увеличават с тенденция през 2026 г. да станат 8%.  по отношение на демонополизацията на касата се прояви при министър Петър Москов, който противно на всички дотогавашни напъни и конкретните предизборни обещания на ГЕРБ през 2014 г. за демонополизация, на практика я превърна от обществена в държавна структура и дори се разпореждаше по телефона чрез зам.-управители. Все пак, в средата на 2015 г., ГЕРБ, заедно с БСП, АБВ, ДПС обърна гръб на предложението на Москов държавата да има 6 гласа в Надзорния съвет, а работодатели, синдикати и пациентски организации - 5. Сега е ясно, че освен в някои дребни детайли, поредната идея за демонополизация на НЗОК не представя нищо ново под слънцето. Сегашният управител на НЗОК Дечо Дечев не без основание призова институцията да бъде обществена, а не филиал на някое министерство и чрез нея някой да решава свои политически или корпоративни интереси. Отново няма реална Национална здравна карта. Няма остойностени медицински услуги. Няма яснота кой кой ще бъде на здравноосигурителния пазар. Няма ги и експертите, които да представят ясни данни, да ги анализират, да дадат на обществото ясни аргументи защо и как ще се провежда промяната, кое колко ще струва на болния българин, както и срокове кое колко ще продължи.  Ясно е, че хората в България намаляват и остаряват, парите за здравеопазване се увеличават и въпреки това не стигат. Е, парите за здраве в цял свят не стигат. Ясно е, че  а близо 1,5 млн. души са над 65 г. И естествено ни един частен осигурител/застраховател няма да иска да се ангажира с тях. Логично е държавата да се погрижи за този контингент, защото България е социална държава. Ала тя едва ли има пари за това, защото плаща големите вноски на държавни служители, полицаи, магистрати и пр. Ясно е, че хиляди българи нямат достъп дори до лекар, защото в много региона няма такъв. Ясно е, че младите предпочитат да учат за лекари, вместо за сестри, а като се изучат по държавна поръчка с парите на данъкоплатеца, да напуснат страната, за да градят мечтаната кариера другаде. Затова се правят някакви козметични кърпежи под натиска на протести и стачки на пациенти и медици. Неумолимите числа на НСИ сочат, че цените на лекарствата само през август т. г. са се увеличили с 0,7% спрямо юли, а стоките и услугите в здравеопазването са поскъпнали 0,5%. В момента  за \"подобряване\" на здравеопазването, което очевидно няма да му донесе нито право на избор на кого да предостави за управление здравните си осигуровки/застраховки, нито ще му гарантира по-качествена услуга. А авангардните идеи на министър Ананиев са представени като авангардни от не един и двама негови предшественици. И комай никой не е отговарял на въпроса как парите в здравеопазването ще станат повече, без да бъркат в джоба на бедния и болен българин.  Времето показа, че предлаганите след преполовяване на мандата идеи за реформи са обречени на забвение.  Иначе 160-те милиона за Спешната помощ се кандилкат към системата от края на 2012 г., но очевидно имат още доста път за извървяване, докато българската Спешна помощ поне малко заприлича на европейската. А и не само тя.", "date": "2019.10.09", "title": " Неслучващата се реформа"}
{"url": "https://duma.bg/kratki-novini-n201118", "text": "Финансовите министри на двете страни Антон Силуанов и Берат Албоайрак, който е зет на президента Рeджеп Ердоган, подписаха в Москва споразумение за трансфери и плащания в национални валути. Основната цел на сделката е увеличение и постепенен преход към използването на рублата и лирата в плащания между Русия и Турция, създаване на подходяща инфраструктура на финансовия пазар и повишаване на привлекателността на националната валута за компаниите.    Родителите на бившия италиански премиер Матео Рeнци бяха осъдени за данъчнr измами, съобщиха медиите на Апенинския полуостров. Тициано Ренци и Лауро Боволи получиха присъда от 18 месеца затвор, но няма да я излежават, защото е по-малко от две години. Заедно с тях беше осъден и предприемачът Луиджи Дагостино, който получи 2 години затвор.Родителите са издали на Дагостино две фактури за 20 000 и 140 000 евро за услуга, каквато не са предоставяли - с цел да избегнат данъци. Управителката на автономния китайски град Хонконг заяви, че може да прибегне до помощ от Пекин за усмиряване на града, протестиращ срещу вече оттегления закон за екстрадиция в Китай. \"В този момент все още категорично усещам, че трябва сами да намерим решенията. Това също така е позицията на централното правителство (в Пекин)\", заяви Керим Лам на пресконференция. \"Но ако ситуацията се влоши лоша, не могат да бъдат изключени никакви варианти\", добави тя.", "date": "2019.10.09", "title": "Кратки новини"}
{"url": "https://duma.bg/ruski-salyut-nad-holivud-n201098", "text": "На 7 октомври, в небето над Холивуд малък самолет изписа поздрав за рождения ден на руския президент Владимир Путин. Самолетът е изписал в небето VVP67, което се разшифрова като Владимир Владимирович Путин, 67. Десетки жители на Лос Анджелис и околните градове са качили в социалните мрежи видеозаписи и снимки от посланието, съобщава БГНЕС.", "date": "2019.10.09", "title": "Руски салют над Холивуд "}
{"url": "https://duma.bg/vratata-do-vatmana-n201110", "text": "Демокрацията дойде да руши - видяла в слънцето заря, тя ослепи индивидите, както обичат днес да се наричат разпарчетосаните маси, лишени от чувства за общност и личност. И ги направи слепи за смисъла на народовластието. Възприеха парите като знак на властта. И безхаберието - като символ на държавността. Всеки би бил лош политик, ако се докопа до алчна власт. Защото властта е демократична, тоест: бездушна, ничия, обща в своята частност и в крайна сметка ненужна, когато е неподчинена. Пазарът вече е власт, от онези тържища е, които създават или унищожават свободната власт, за да я подчинят на оборота. И обединена Европа кима в знак на съгласие. Тя е достатъчно заета със себе си и прекалено оплетена от нормите, които бълва на конвейер, та да мисли за демокрацията. Щом си й в кюпа, демократ си. Нима може да е иначе? Тази презумпция е толкова фалшива, че дразни с плоскоумието си. Но тя повече дразни със своята възторженост.  Оня ден бременна жена се преби на слизане от трамвая в София. Мъжът й беше до нея, помогна, станаха и други хора - още има такива, но тя пострада. Падна лошо. Трамваят беше столетник. Този същият трамвай съм го виждал да спира от старост, изнемощял от демократичните ремонти през последните 30 години от живота си. Стъпалата му бяха тъй високи, че нито бременна, нито възрастна жена можеше да се качи. И знаете ли какво си помислих: това не е обществен превоз. Катафалка е. Никакво уважение към пътниците, те повечето бяха пийнали, цигани с лопати, начумерени издънки на човечеството - и аз сред тях и като тях, разбира се. Бациликус булгарикус. С други думи - запартъци. Заслужаваме обаче известно уважение дори и само за това. Преди 30 години бях във Виена да се обучавам на нещо си мое. Стъпалата на трамваите бяха доземи. И не се чуваха, тихи бяха. Падаха като ескалатор, подканяха уважаемите гости да посетят возилото. Ако обичат и ако бъдат така добри. Правостоящи нямаше. Бременната жена се замая, повърна, отиде в заведението досами спирката, мъжът я подкрепяше. Оттам я изгониха, защото заемала място. Беше обедно време, празните маси не са за родилки. Така работят нещата у нас. Изборно време, демократична рапсодия на олигофренната представа за заслужено нещастие. Пък защо ли не запомних тогава във Виена изборно ли там беше времето или просто бе есен? Защото времето няма значение, когато те прави щастлив. Възрастта - също. Май беше септември. И младите се държаха за ръцете. И възрастните също. И по улиците имаше музика. Нямаше просяци вечер. А чистотата заслепяваше неона и той притихваше уморено под звуците на класиката. Свиреха младоци - без купички за просия пред тях, на цигулки, просто за кеф. Просто. Каква хубава дума! Миришеше на печена царевица връз кюмбе. На ранни кестени. Там. И тогава. Ама не и тука. Не и днес, 30 години по-късно. Не видях и не разбрах какво стана с клетата бременна жена, която падна. Беше в седмия или осмия месец. Трамваят издрънка ядосано с някакъв щур звук, за да предупреди пасажерите, че възнамерява да тръгне, щракнаха белезниците на вратите и железните му колела застъргаха още по-зловещо по релсите. Възмутих се, че е още жизнен. И се замолих жената и плодът в утробата й да оцелеят. Лошо се спъна. Животът у нас умее да спъва. Особено някои. Най-често тях. Докато размятах с лявата ръка куфарчето, а с дясната се държах неистово да не падна върху обявата на Столичната община, прикрепена към стъклото, си представих Берлинската стена. Колко е нужна! Просто излизаш от един свят и влизаш в другия! И да няма Желязна завеса. Да не е стена, а врата. Отключена. Няма вече нито лошотия, нито измама, нито далавери, няма бедност... Само щастие. И доброта. Не биваше да я рушат. Да я бяха направили преддверие. Не към Ада. Настана шум и се опомних. Да, в ада бях.  Дошла беше контрола. Държавата имаше униформа и тя бе наметната върху едрите тела на трима байовци, единият - с фуражка. Трамваят спря на спирката и зачака. Видях най-сетне какво пишеше на стикера на Столичната община върху стъклото. Пожелаваше приятен път тази табела. Не разбрах на кого. Пък и не обичам ругатните. Контрольорите бяха делови. Показвахме послушно превозни документи, вадехме снимки в портфейлите, застраховки гражданска отговорност, стари трамвайни билети - продупчени отдавна, но не за тази линия, спомени се изливаха от чантите, в тях имаше и зарзават; компот без капачка, затулен с тоалетна хартия и вързан с ластик стърчеше от дамската чанта на възрастна жена. Повечето пътници, мургави или просто ловки, демократично и пъргаво се плъзнаха навън през вратата, която беше отворена - тази до ватмана.  Тя беше услужливо открехната. За кого ли? Път към какво беше тази врата? ", "date": "2019.10.09", "title": "Вратата до ватмана"}
{"url": "https://duma.bg/dimitar-iliev-loko-pd-ne-mozhe-da-se-meri-s-ludogorets-n201096", "text": "Още е рано Локомотив Пд да бъде определен като претендент за титлата, въпреки че разликата с лидера и неизменен шампион през последните 8 сезона Лудогорец е само 4 т. след XII кръг, смята капитанът на \"смърфовете\" Димитър Илиев.  \"Радвам се, че Локомотив върви нагоре, за един отбор най-важното е да има постоянство. Публиката започна да се връща, но това е проблем на целия български футбол - стадионите са пусти. Вината е на всички, които са част от процесите. Но ние сме в челото, играем атрактивно, бележим много голове. След паузата ни предстои мач с ЦСКА и се надявам публиката да напълни \"Лаута\". Много е рано да си говорим за по-сериозни амбиции, но с всяка изминала победа апетитът ни ще се засилва. С течение на сезона си проличава класата на един отбор, когато започнат да тежат и контузии, и картони. Тогава идва ред на момчетата, които по-рядко играят. И точно Лудогорец печели последните няколко първенства с дългата си резервна скамейка и тогава си личи класата на един отбор\", заяви 31-годишният атакуващ футболист. Заради двата си гола за 5:0 срещу Етър ВТ 31-годишният пловдивчанин заслужи приза за Играч №1 на XII кръг в анкетата на Пресклуб \"България\". И логично бе попитан защо въпреки 8-те си гола в 11 мача този сезон не е повикан за евроквалификациите с Черна гора и Англия. \"Постоянно ме питат. Щом не съм извикан, значи треньорът преценява, че няма да му свърша работа. Националният отбор едва ли ще се промени с едно мое появяване. Всяко прекъсване за националния отбор е доста болно за феновете. Аз като българин също не се чувствам приятно. На всеки е ясно, че националният отбор е на светлинни години от това, което трябва да бъде. Но поколението е такова. Последният силен национален отбор бе поколението на Димитър Бербатов и Мартин Петров. Вината не е само в ръководители и треньори. Всяка държава минава през такъв период. Дори Холандия бе в криза преди 5-6 години. Темата е дълга. Дано има някаква промяна, защото вече доста квалификационни цикли се отписват още след третия мач\", коментира Митко Илиев.", "date": "2019.10.09", "title": "Димитър Илиев:   Локо Пд не може да   се мери с Лудогорец"}
{"url": "https://duma.bg/mars-ostanal-bez-voda-predi-35-mlrd-godini-n201099", "text": "Преди около 3,5 милиарда години водата от езерата и реките на планетата Марс се е изпарила заради промени в климата, се твърди в статия на научното списание \"Нейчър джиосайнс\", написана от учени от Калифорнийския университет, съобщи Франс прес. Специалистите стигнали до този извод, след като проучили данните, получени от марсохода на НАСА \"Кюриосити\" през 2017 г. от кратера Гейл, който е на около 3,5 милиарда години. В него в продължение на стотици метри изследвана площ били открити променящи се отлагания на соли в седиментната почва. Те свидетелствали за силни изпарения на водата от тази епоха. Според учените това показвало за настъпили драстични промени в климата на Марс, чиято атмосфера била нарушена от слънчевия вятър, което пък довело до необратима промяна на климата на планетата. ", "date": "2019.10.09", "title": " Марс останал без вода преди 3,5 млрд. години "}
{"url": "https://duma.bg/taksi-vozi-klient-180-vmesto-3-km-n201100", "text": "Жителят на шотландската столица Единбург Джоузеф Фърджи заспал в такси на \"Юбер\", след като тръгнал да се прибира в дома си след купон в клуб и се събудил на другия край на Шотландия, съобщи \"Дейли Мейл\", цитиран от БГНЕС. Мъжът се качил в таксито малко след пет часа сутринта. Той трябвало да измине по-малко от 3 км до дома си. Обикновено това отнемало около 15 минути с кола.  В девет и половина таксиджията събудил Фърджи и го извадил от колата на другия край на Шотландия. Оказало се че таксиметровият шофьор минал 180 км. и стигнал до град Къркубри, където стоварил пасажера си срещу сумата от 400 паунда. На купонджията му трябвали още седем часа и няколко прекачвания на автобуси и влакове, за да се върне у дома.", "date": "2019.10.09", "title": "Такси вози клиент 180 вместо 3 км"}
{"url": "https://duma.bg/hadalstoun-specheli-kvota-za-tokio-2020-n201097", "text": "Българският гимнастик Дейвид Хъдълстоун спечели олимпийска квота за летните игри в Токио следващата година. Талантливият ни дебютант на Световното първенство в Щутгарт изигра без грешка и шестте си съчетания. Той заслужи оценка от 80,532 точки в многобоя и завърши на 39-о място от 156 гимнастици и си осигури виза за японската столица.  Да го подкрепя в Щутгарт бе и приятелката на Дейвид Ерика Зафирова, състезателка от ансамбъла ни по художествена гимнастика. Йордан Александров зае 65-о място със 78,406 т., но страната ни има право само на една квота при мъжете. Хъдълстоун е роден в Хага, Холандия. Майка му е българка, а баща му американец. Той започва да се занимава с гимнастика на Каймановите острови, където баща му работи, а след това и у нас при треньора Дамян Игнатов. Избира да се състезава за България и дебютира на европейско първенство едва на 14 години и се нарежда 12-и в многобоя. Специалисти в гимнастиката го наричат \"новия Йордан Йовчев\" и му предвещават успехи като на олимпийския вицешампион на халки от Атина 2004, който има и 4 световни титли. В Рио де Жанейро България нямаше представител в спортната гимнастика, а в Лондон 2012 Йовчев завърши 7-и на халки. Състезаващата се за България американка Лени Медсън завърши 154-а с 43,532 т. от 180 гимнастички и не успя да се класира за Олимпиадата.", "date": "2019.10.09", "title": "Хъдълстоун спечели   квота за Токио 2020"}
{"url": "https://duma.bg/drevni-fosili-i-minerali-pokazvat-v-ban-n201101", "text": "Колекциите си от фoсили, минерали и скали от територията на България ще покаже при отворени врати Геологическият институт на БАН на 8 от 13,30 ч. и на 9 октомври от 14 ч. Събитието е в чест на 150-та годишнина от създаването на академията. Любознателните може да видят лабораториите по сеизмотектоника и геоколекции, както и изложбата \"Книжовното наследство на акад. Страшимир Димитров\". Учените ще разкажат за работата си в областта на палеонтологията, стратиграфията, седиментологията, геотектониката, минералогията и минералните ресурси, геоложките рискови процеси, хидрогеологията и др. Програмата включва и публични лекции по геотехника на околната среда, геотектоника и регионална геология, както и презентации на млади учени. Днес в 11 ч. в залата в централната сграда на БАН пък ще бъдат представени три книги за историята на БАН, за сградата й и за дарителството, авторите ще разкажат любопитни и малко познати факти за академията. ", "date": "2019.10.09", "title": " Древни фосили и минерали показват в БАН"}
{"url": "https://duma.bg/kit-vleze-v-temza-n201102", "text": "Голям гърбат кит, с дължина най-малко 5 метра, а според други източници около 8 метра и тегло около 30 тона, е бил забелязан в неделя в река Темза край източната част на Лондон, предава агенция Ройтерс, цитирана от Дарик. В понеделник морският бозайник е бил вече видян в границите на Лондон и той е продължавал да се изкачва по реката. Агенцията припомня, че това става година, след като белуга, наричана още бял кит, за пръв път доплува до британската столица и изкара в тези води повече от три месеца, преди да се върне в Северно море. Тя се сдоби дори със собствено име - Бени. Обикновено белугите живеят в арктическите морета. Не е ясно защо Бени се е оказал на хиляди километра от родните води. Говорител на пристанищните власти, които отговарят за състоянието на реката, заяви, че те са сигурни почти на 100%, че в сегашния случай става дума именно за гърбат кит. Това бе потвърдено и от британската служба за спасяване на морски животни, чиито специалисти наблюдавали кита около три часа и заключили, че животното не е стресирано и изглежда стабилно. В социалните мрежи китът вече се сдоби със собственото име Хеси. Гърбатите китове, основен улов на китоловците в миналото заради тяхната мас, могат да достигнат на тегло до 40 тона и дължина 18 метра. Тези морски бозайници мигрират през годината на хиляди километри от богатите на храна арктически области до тропическите води, където се размножават, припомня Дарик.", "date": "2019.10.09", "title": "Кит влезе в Темза"}
{"url": "https://duma.bg/prozhektsiya-na-treska-za-zlato-v-original-n201103", "text": "130 години от рождението на уникалния учител  Чарлз Спенсър Чаплин. Ново студийно кино и Красимир Симеонов представят единствената му няма драматична комедия \"Треска за злато\" в първия, най-пълен вариант от 1925 г., със специално създадени субтитри. На пианото - маестро Валентин Стамов. Прожекцията е на 10 октомври от 19 ч. в Ново студийно кино в Българския културен център, ул. \"Веслец\" 13.", "date": "2019.10.09", "title": "Прожекция на \"Треска за злато\" в оригинал"}
{"url": "https://duma.bg/ilyustratsii-ot-yasen-gyuzelev-n201107", "text": "Ясен Гюзелев получи преди броени дни приз за илюстрациите си към \"Пътешествие до центъра на Земята\" от Жул Верн по поръчка на испанското издателство \"Vicens Vives\". Той е сред лауреатите в категория \"Най-добри илюстрации към произведения на художествена литература\" на конкурса \"Book Image\", част от 32 Московския международен панаир на книгата. Изложбата показва за първи път на софийската публика оригиналите на тези брилянтни илюстрации, върху които художникът продължава да работи и сега. Оригиналите са около 30 броя. Ще бъдат представени и техни репродукции, в техниката \"жикле\" (най-високoкачествен дигитален печат). Издателство \"Колибри\" преди няколко месеца издаде за първи път \"Дама Пика\" на Пушкин с илюстрациите на Гюзелев, след китайски, руски и френски, книгата вече я има и на български.  \"Tози текст ми беше поръчан да го илюстрирам от тайванско издателство преди повече от 20 години. Те издават световна класика, работят с най-добрите илюстратори от цял свят. Това беше   предизвикателство, защото отдавна съм увлечен по руската класика, от така наречения \"Златен век на руската култура\". Подходих задълбочено с проучване на архитектура, костюми, на  художниците по това време. За мен никога не е било вълнуващо просто да пресъздам епохата...  търся нещо по-интересно в текста, което да илюстрирам и да го подскажа по някакъв начин. И понеже става дума и за хазарт, и за съдбата, това бяха нещата, които много ме плениха. Измамното усещане, че можеш да надхитриш съдбата, да я преподредиш по свои планове и чертежи, да отдадеш живота си на това, неминуемо води до загуба. Затова избрах този формат - сякаш всички сцени се развиват във формата на карта за игра\", споделя художникът.  Лимитираните дигитални репродукции на включените в двете книги илюстрации ще бъдат изложени за продажба в галерия \"Арте\", (ул. \"Бузлуджа\" 31), до 26 октомври, както и оригиналните илюстрации от \"Пътешествие до центъра на Земята\" и няколко от оригиналите на \"Дама Пика\", както и книгата на изд. \"Колибри\".", "date": "2019.10.09", "title": "Илюстрации от Ясен Гюзелев"}
{"url": "https://duma.bg/tri-dzhaz-gratsii-sas-savmesten-proekt-n201104", "text": "Три джаз дами гостуват със съвместния си проект на 11 октомври в \"София лайв клуб\".  Камелия Тодорова, Милица Гладнишка и Рут Колева представят \"Ladies of Jazz!\" Идеята за съвместен формат идва от Рут, а музикалният триумф не закъснява. След успешното издание през лятото на 2018 г. в Античния театър в Пловдив, и аплаузите, които ехтят след края му, трите певици продължават да радват публиката със серия от концерти. Освен авторска музика, триото ще представи и някои от най-открояващите се адаптации на песни на Ела Фицджералд, Джил Скот и др. В концерта ще се включат и музикантите от \"The Fingertones\" - Филип Александров, Деян Илиев, Светослав Неделчев-Козмо, Петко Дреников, Арнау Гарофе и Героги Стойков.", "date": "2019.10.09", "title": "Три джаз грации със съвместен проект  "}
{"url": "https://duma.bg/dzhonsan-uhazhva-saglasnite-s-brekzit-n201119", "text": "Британското правителство на премиера Борис Джонсън ще възнагради страните членки на Евросъюза, които се противопоставят на отлагане на Брекзит. Страните пък, които подкрепят отлагане на излизането на кралството от ЕС, ще  трябва да се подготвят техните отношения с Лондон да се влошат. Източник от британското правителство заявил, че \"страните, които се противопоставят на отлагането на Брекзит, ще отидат в предната част на опашката за бъдещо сътрудничество - сътрудничество по неща както в рамките на, така и извън компетенциите на ЕС\". \"Даунинг стрийт\" също така е готов да каже на ЕС, че ако в Брюксел бъде изпратено писмо относно отлагането, кабинетът ще настоява, че исканията за отлагане идват от британския парламент и той ще \"измие ръцете си\" при всякакво споразумение между ЕС и британските депутати. Междувременно правителството на Великобритания обяви вчера, че е променило плановете си за митнически режим в случай на напускане на ЕС без сделка и смята да запази в продължение на една година сегашните правила за внос на 88% от стоките на страните членки на Общността.", "date": "2019.10.09", "title": " Джонсън ухажва  съгласните с Брекзит"}
{"url": "https://duma.bg/priemame-zlatnata-liga-dogodina-n201091", "text": "България получи правото да бъде организатор на финалите от Златната европейска лига по волейбол за жени през 2020 г., съобщиха от Б Датите на турнира и градът домакин, ще бъдат определени допълнително. Първенецът добива право да участва в Чалъндж турнира и победителят се класира за Лигата на нациите през 2021 г.", "date": "2019.10.09", "title": "Приемаме Златната лига догодина"}
{"url": "https://duma.bg/rezultati-n201090", "text": " XI кръг: Нефтохимик - Пирин 1:0 Апостолов (33).  1. ЦСКА 1948 10 9 0 1 26:5 27  2. Септември  9 8 0 1 20:13 24  3. Монтана 11 6 3 2 21:8 21  4. Локо Сф 10 7 0 3 15:5 21  5. Литекс 10 5 2 3 18:9 17  6. Хебър 10 5 2 3 14:11 17  7. Нефтохимик 10 5 1 4 16:13 16  8. Кариана 10 4 3 3 15:11 15  9. Пирин 10 3 4 3 13:12 13 10. Локо ГО 11 3 4 4 12:17 13 11. Ботев Гъл 10 3 3 4 11:16 12 12. Лудогорец-2  9 2 4 3 10:11 10 13. Струмска слава 11 3 0 8 9:19  9 14. Спартак Вн 11 2 3 6 4:16  9 15. Черноморец Бч 10 2 2 6 5:14  8 16. Поморие 11 2 1 8 8:20  7 17. Спартак Пл 11 1 2 8 3:20  2 XII кръг: 18.10 (петък), 16.00: Черноморец Бч - Лудогорец-2; събота, 16.00: Локо ГО - Монтана; Струмска слава - Спартак Вн; Кариана - ЦСКА 1948; 17.30: Литекс - Ботев Гъл; Нефтохимик - Хебър; 18.00: Пирин - Поморие; неделя, 15.00: Септември - Локо Сф (Диема спорт). Футбол по БНТ 3 21.35 Германия - Аржентина по Диема спорт 20.00 \"Домът на футбола\" по Евроспорт 1 Колоездене 15.30 Милано - Торино Тенис 17.30 и 19.30 Турнир в Линц (жени) по Макс спорт 1 7.30 \"Мастърс\" в Шанхай по Макс спорт 2 Волейбол, Световна купа 9.00 Полша - Русия 12.00 САЩ - Иран Баскетбол 19.00 УНИКС - Цедевита 22.15 Виртус Болоня - Макаби Ришон Лецион", "date": "2019.10.09", "title": "Резултати"}
{"url": "https://duma.bg/politsay-sviri-na-natsionalite-v-podgoritsa-n201092", "text": "Полицай ще свири евроквалификацията между България и Черна гора в петък в Подгорица. УЕФА назначи за арбитър на срещата 34-годишния швед Андреас Екберг, ще му помагат сънародниците му Стефан Халберг и Мехмет Чулум. До момента България няма спечелена точка под свирката му. Той свири два мача на юношите (до 19 г.) в елитния рунд на евроквалификациите през 2013 г. - загуби в Португалия с 0:7 и от Чехия с 1:2 в София. Младежкият национален отбор пък губи с 1:3 у дома от Русия в квалификация за Евро 2015. Екберг е роден с ментални проблеми, но ги преодолява. За разлика от повечето рефери, той е съдия от самото начало. Започва едва на 13-годишна възраст в детските групи на градчето Торнс. От 2009 г. година е съдия в елита на Швеция, а от 2013-а е в листата на ФИФА.", "date": "2019.10.09", "title": " Полицай свири на националите в Подгорица"}
{"url": "https://duma.bg/bivsh-zatvornik-sreshta-kobrata-v-sasht-n201094", "text": "Кубрат Пулев ще излезе на ринга срещу американеца Райдъл Букър на 9 ноември във Фресно, Калифорния. Датата се знаеше отдавна, но до този момент липсваше официална информация с кого ще се бие Кобрата. Първоначално за съперник на българина бе обявен австралиецът Марк де Мори. Месец преди битката обаче австралиецът се отказа да излезе срещу Пулев и от щаба му потърсиха резервен вариант.   38-годишният Букър е бивш затворник. Той е бил зад решетките 12 години (от 9 септември 2005 г. до 9 август 2017 г.) за притежание на 1 кг кокаин с намерение за доставка. До влизането в затвора Букър е с 25 победи и само 1 загуба (от Джеймс Тони). След излизането си на свобода той има 4 успеха и също 1 загуба (от Джърмейн Франклин). В последния си мач през юни Букър нокаутира Диюли Аристид, като победите му преди последния гонг са общо 13. Все още договорката между Пулев и Букър е само устна, но в близките дни се очаква договорът да бъде подписан. Пулев е официален претендент на Международната боксова федерация (IBF) и очаква победителя от реванша между световния шампион Анди Руис (Мекс) и Антъни Джошуа (Вбр).", "date": "2019.10.09", "title": " Бивш затворник среща Кобрата в САЩ"}
{"url": "https://duma.bg/gabriela-dimitrova-otpadna-v-ulan-ude-n201093", "text": "Габриела Димитрова (51 кг) отпадна на 1/8-финалите на Световното първенство по бокс за жени в Улан-Уде, Русия. Българката загуби от колумбийката Ингрит Лорена Виктория Валенсия с категоричното с 0:5 съдийски гласа (26:30, 27:30, 26:30, 28:29, 27:29). В последния рунд тя дори падна в нокдаун. Така България остана с две боксьорки на Световното - Севда Асенова (48) и Мелис Йонузова (64), които ще се боксират утре на 1/4-финалите за световни медали.", "date": "2019.10.09", "title": " Габриела Димитрова отпадна в Улан-Уде"}
{"url": "https://duma.bg/zvezdi-na-bolshoy-teatar-gostuvat-v-sofiyskata-opera-v-baleta-don-kihot-n201106", "text": "Почитателите на балетното изкуство ще имат възможността да гледат балета \"Дон Кихот\" от Лудвиг Минкус на 19 октомври от 19 ч. в Софийската опера. В него участват звездите на Болшой театър Екатерина Крисанова и Иван Василиев. Крисанова ще изпълни ролята на Китри, а Василиев ролята на Базил. Участват и солистите на балетната трупа на Софийската опера - Цецо Иванов, Катерина Петрова, Марта Петкова, Георги Аспарухов, Еленко Иванов, Матю Уитъл и Ивана Харизанова. Диригент е Павел Клиничев, който също е от Болшой театър. Постановка и режисура Петър Луканов. Помощник-режисьор Риолина Топалова.  Първата постановка на балета е на Мариус Петипа в Мариинския театър, последвана от версията на Александър Горский в Болшой театър. В репертоара на световните сцени \"Дон Кихот\" е интересен за хореографите и невинаги следва буквално романа на Сервантес. Балетът е провокация и за изпълнителите със сложността на ролите и е вдъхновение за всички, които участват в него. Нежността, динамиката, силата, грацията и характерът на \"Дон Кихот\" са предизвикателство за всеки хореограф и балетен актьор. Екатерина Крисанова е една от големите балетни звезди на Русия. Родена е в Москва. Обучавана е в балетната школа на Лавровски. През 2009 г. тя вече е солист в Болшой театър. През 2017 г. Крисанова се изявява в \"Укротяване на ветрилата\", а през 2018 г. играе в \"Дон Кихот\". Кариерата на Крисанова е шеметна, балетните критици пишат, че тя е несравнима и запомняща се в балета \"Дон Кихот\" и в останалите балети от световния класически репертоар. Иван Василиев е звезда на Санкт Петербургския театър \"Михайловски\". Преди това е солист в Болшой театър. От 7-годишен се вълнува от балета, затова по-късно учи класически танц в Беларуския държавен институт, под ръководството на хореографа Александър Коляденко. През 2006 г. на сцената на Болшой се появява млад танцьор. На артиста са му необходими само четири години, за да стане прим на балетната трупа.  Маестро Павел Клиничев завършва Московската държавна консерватория \"П.И. Чайковски\" със специалности хорово дирижиране (в класа на проф. Борис Тевлин) и оперно-симфонично дирижиране (в класа на проф. Марк Ермлер). През 1999 г. става стажант-диригент в Болшой театър...", "date": "2019.10.09", "title": " Звезди на Болшой театър гостуват в Софийската опера в балета \"Дон Кихот\""}
{"url": "https://duma.bg/tatyana-lolova-predstavya-dnevnitsi-delnitsi-n201105", "text": "Премиерата на книгата \"Дневници & делници\" на Татяна Лолова ще се състои на 11 октомври от 18.30 ч. в Литературния клуб \"Перото\". Специален гост и водещ е Георги Тошев, съставител и редактор на книгата. \"Много съм играла... И съм чела интересни текстове на глас пред публика. Актьорът насита няма. Иска още и още! А като спре да иска, значи не е вече актьор, а иска да стане режисьор, да събере група актьорчета и той да им казва какво да правят. Или започва да пише автобиографии. Писатели много, читателите намаляха. Да не кажа... няма ги. Няма време за четене. Ей!... Някой прохърка. Тихо. Ще го събудиш и ще вземе да пропише,\" пише Лолова.", "date": "2019.10.09", "title": "Татяна Лолова представя \"Дневници & делници\""}
{"url": "https://duma.bg/sindikati-iskat-po-visoko-zaplashtane-na-noshtniya-trud-n201139", "text": "КНСБ и КТ \"Подкрепа\" искат значително увеличаване на заплащането на нощния труд като функция от минималната за страната заплата. Те настояват за сумирано изчисляване на работното време само за производствата с непрекъсваем технологичен режим на работа. Това са част от причините, поради които двата синдиката и техните индустриални федерации започват национална акция \"Заедно да защитим труда си!\". Целта е да бъдат събрани 100 000 подписа до Коледа, чрез които да се насочи вниманието върху проблемите на нощния и извънредния труд, както и върху сумираното изчисляване на работното време. Мотивите за подписката са растящото недоволство и сигнали от работници и синдикалисти за разпределението на работното време, неосигуряване на задължителните почивки, нерегламентирано полагане и прикриване на извънреден труд с \"компенсации\" и неговото неплащане с определеното в закона или в КТД увеличение. Според КНСБ и КТ \"Подкрепа\", ако работникът се труди в почивни дни, възнаграждението му трябва да се увеличи със 75%, а на официални празници - със 100%. Президентът на КНСБ Пламен Димитров отчете, че повече от половината нарушения във всички сектори, санкционирани от Инспекцията по труда, са свързани с нарушенията на работното време. Президентът на КТ \"Подкрепа\" Димитър Манолов посочи, че България е на пето място в ЕС по количество работно време. Полагаме най-много и най-ниско платен труд, заяви той.", "date": "2019.10.09", "title": "Синдикати искат по-високо  заплащане на нощния труд"}
