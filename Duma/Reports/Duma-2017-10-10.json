{"url": "http://duma.bg/node/153978", "text": "ГЕРБ провалиха заседанието на Консултативния съвет по национална сигурност, свикано заради борбата с корупцията. Бойко Борисов демонстративно закъсня и се оправда със среща с протестиращите от \"Емко\". Вицепремиерите Екатерина Захариева, Красимир Каракачанов и Валери Симеонов отсъстваха. Цветан Цветанов и Мустафа Карадайъ заедно с финансовия министър Владислав Горанов се измъкнаха от заседанието, щом се е заговорило за правомощията на антикорупционния орган. \nПроваленият кворум накара Радев да прекрати КСНС. Той обяви, че свиква ново заседание по същата тема на 17 октомври. \nКорнелия Нинова разкри, че кворумът се разпаднал точно преди взимането на решение, и определи поведението на управляващите като бягство от отговорност. МС оправда липсите с международни ангажименти.     \n", "date": "2017.10.10", "title": " ГЕРБ провалиха КСНС за корупцията"}
{"url": "http://duma.bg/node/153963", "text": "Родители протестираха пред общината в Пазарджик срещу събирането на децата от две училища заради санирането на сградата на едното от тях. Майки и бащи на ученици от ОУ \"Хр. Смирненски\" не са съгласни възпитаниците на ОУ \"Хр. Ботев\" да учат заедно с децата им няколко месеца, защото това ще наруши учебния процес. Децата, които ще бъдат прехвърлени в училището домакин, са основно роми. Започнала е и подписка. \nРодителите твърдят, че при събирането на двете учебни заведения часовете ще бъдат намалени до 35 минути, а междучасията ще са само 5 минути. Освен това събирането на над 400 деца в сграда с много по-малък от нужния капацитет може да доведе до непредвидими инциденти, смятат родителите. От общината твърдят, че санирането на сградата на ОУ\" Хр. Ботев\" трябва да започне в края на октомври, защото в противен случай парите за ремонта, отпуснати по ОП \"Региони в растеж\", ще бъдат изгубени. Протестиращите заплашиха, и че ако не бъдат чути, ще направят жива верига пред сградата на училището и няма да допускат вътре децата. \nОбщо 4 училища трябва да бъдат санирани в Пазарджик през зимните месеци на учебната година, като децата на подлежащите на ремонт ще бъдат преместени в съседни учебни заведения. Засега протестират само родители на учащите в ОУ \"Христо Смирненски\". От община Пазарджик поеха ангажимент да потърсят решение на проблема.   \n", "date": "2017.10.10", "title": " Родители негодуват срещу събиране на училища "}
{"url": "http://duma.bg/node/153964", "text": "Протестът на работещите в \"Емко\" приключи със закана за нов протест вчера, ако не бъдат възстановени договорите за износ на продукция, които бяха прекратени след отнемането на лиценза на фирмата и бяха превъзложени на държавните ВМЗ-Сопот. Представители на Инициативния комитет, заедно със собственика на предприятието Емилиян Гебрев, се срещнаха с премиера Бойко Борисов и с икономическия министър Емил Караниколов. След срещата стана ясно, че премиерът е разпоредил днес да се организира работна среща в държавната \"Кинтекс\", чийто принципал е министърът, да се изяснят всички казуси и да му се докладва.  \nАко няма резултат от срещата обаче, от \"Емко\" обещаха в сряда да се съберат на нов протест под прозорците на Министерския съвет, където се очаква да се съберат и журналисти на протест срещу заплахите на политици. \nСлед като в края на юли бе прекратен лицензът на \"Емко\" и връщането му бе протакано до 6 октомври, \"Кинтекс\" прекрати три договора с частната фирма за производство на два вида боеприпаси за Индия. Макар продукцията да е готова и да стои в митнически складове, \"Кинтекс\" предпочете да не изчаква развитието на ситуацията около лиценза, а превъзложи поръчката на ВМЗ-Сопот. Работещите в \"Емко\" обаче настояват договорите да бъдат възобновени, продукцията експедирана и сумите но договорите - платени. Емилиян Гебрев също коментира, че очаква нещата да се възстановят в положението, в което са били преди отнемането на лиценза.  \nНа срещата не е ставало въпрос за дълговете на \"Емко\" към Министерството на отбраната за ползването на техни складове. Емилиян Гебрев заяви, че ако е на мястото на министър Емил Караниколов след такъв скандал и такива груби грешки, за да си запази честта и достойнството, начаса и секундата, би си подал оставката. \"Аз това бих направил. А сега дали той ще си я подаде, или не е въпрос на морал и на вътрешно разбиране\", каза още Гебрев. \nПо-рано в телевизионно студио икономическият министър коментира, че поведението на \"Емко\" вече прилича на рекет към държавата. От думите му обаче стана ясно, че не смята да възстановява прекратените договори на частното дружество. Той посъветва \"Емко\" да побърза да изнесе складираната в Бургас продукция, за да може да реши проблема с недостатъчните складове. снимка Емилия Костадинова Оръжейниците от \"Емко\" готови отново да протестират, ако властта отново ги излъже \n    \n", "date": "2017.10.10", "title": "\"Емко\" протестират, докато не си получат и договорите  "}
{"url": "http://duma.bg/node/153965", "text": "Днес от 17,30 часа в залата на хотел \"Астория\" в Пазарджик ще се проведе дискусия на тема \"Делникът на образованието\". В нея ще вземат участие депутатите от \"БСП за България\" Веска Ненчева, Надя Клисурска, Йордан Младенов и Славчо Велков. \nОт 15 до 17 часа народният представител от \"БСП за България\" Христо Проданов и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите могат да се запишат предварително на телефон 02/987 20 86.   \n", "date": "2017.10.10", "title": "ПРЕДСТОЯЩО"}
{"url": "http://duma.bg/node/153966", "text": "Делян Валентинов Димитров, съпруг на премиерската пиарка Севдалина Арнаудова, е член на Управителния съвет на \"Булгартрансгаз\", разкрива в. \"Сега\". Кум на семейството е премиерът Бойко Борисов, както наскоро припомни самият той. Димитров е от Хасково и е близък приятел на Делян Добрев. Той е и в борда на държавното предприятие \"Съобщително строителство и възстановяване\", което е на подчинение на Министерството на транспорта. В публичното пространство не може да се намери нито дума за образованието и опита на Димитров, освен че е племенник на бившия депутат от СДС Марио Тагарински и е работил като негов съветник по туризма и енергетиката в НС, пише изданието.   \n\"Щом като ГЕРБ имали система за самоочистване, както твърдят, значи има налице някаква мръсотия. В Пазарджик, откъдето съм народен представител, има редица скандали, свързани с управляващата партия\", заяви в радиоинтервю депутатът от \"БСП за България\" Славчо Велков. Той даде за пример скоропостижно напусналия поста общински председател в Септември след трагичния случай с убит човек. Велков припомни и за кмета на Септември, който е от ГЕРБ и срещу него има няколко наказателни производства. По думите на Велков шуробаджанащината в ГЕРБ е налице.  \n\"ГЕРБ не разбират, че идва началото на края им, но Бойко Борисов добре го осъзнава. Те не приемат определението на скандалите с \"гейт\", но да им обясня, че тази дума има още едно значение и то е \"изход\", категоричен бе Велков. Целта на БСП е да показва всичко, което е против обществото, допълни депутатът.     \n", "date": "2017.10.10", "title": "И съпругът на пиарката на Борисов в УС на \"Булгартрансгаз\""}
{"url": "http://duma.bg/node/153967", "text": "Еленка Стойчева, кандидатът на БСП за кмет на село Попович, община Бяла, отива на балотаж, стана ясно след проведения в неделя частичен местен вот. Стойчева е събрала 82 гласа, а кандидатът на ГЕРБ Мирослав Иванов - 51. В село Сухаче, община Червен бряг, надпреварата за кметското място продължава Христинка Димитрова, която ще се яви повторно на избори срещу Йоана Йотова, издигната от инициативен комитет. Димитрова е получила доверието на 197 избиратели, а за Йотова са дали вота си 188 души. \nЦветислава Цветкова от ГЕРБ печели изборите за кмет на община Трън. Съпартиецът й Павел Динков стана кмет на с. Цани Гинчево, община Никола Козлево. В община Вълчи дол, област Варна, печели гербаджията Георги Тронков. В с. Генерал Киселово, община Вълчи дол, избирателите предпочетоха Калина Христова от ГЕРБ, а в с. Ракево, община Криводол, Малин Тончев от същата партия. ДПС печели вота в с. Нивянин, община Борован, и в с. Скалак, община Руен. В с. Чукарка, община Айтос, ще има балотаж между кандидатите на ГЕРБ и ДПС.     \n", "date": "2017.10.10", "title": "БСП на балотаж за кметове в Попович и Сухаче"}
{"url": "http://duma.bg/node/153968", "text": "Провал, така не се прави политика. С тази оценка излезе от заседанието на КСНС Корнелия Нинова. Лидерът на БСП отбеляза, че съветът така и не е постигнал решение за единния антикорупционен орган. Тя разказа, че Цецка Цачева е представила законопроекта на правителството, а Нинова - този на БСП. \"Проведохме дискусия, когато се стигна до вземане на решение, кворумът се разпадна. Тези, които не искат да се борят с корупцията, постъпват по този начин - бягат от отговорността за вземане на решение\", категорична бе Нинова. Управляващи и опозиция са останали на различни мнения по две теми. Не е постигнато съгласие дали органът трябва да има разследващи функции или трябва само да проверява декларации и да назначава административни процедури и наказания. Нинова добави, че в законопроекта на Министерския съвет все още е записано, че парламентът трябва да избира председателя на звеното за борба с корупцията по високите етажи на властта, а БСП държи той да бъде назначаван от президента, а парламентът да избира неговите заместници. \"Не само че няма консенсус, няма и резултат. Това беше провал на заседанието на КСНС. Управляващите провалиха кворума\", възмути се Нинова. Тя смята, че това показва несъстоятелността на управляващите да излъчат закон и орган, които да се преборят с корупцията. \nНинова определи като поредното лицемерие разпоредбата на Борисов ГЕРБ да не влизат в конфронтация с президента. \"Днес им разпорежда да не споменават президента, утре от парламентарната трибуна се леят тежки обиди към президентската институция. Това е игра на доброто и лошото ченге, която доведе до провал. Или всички ще осъзнаем, че трябва безкомпромисна борба с корупцията и да приемем законодателство, или имитация\", категоричен бе лидерът на БСП.   \n", "date": "2017.10.10", "title": "Така не се прави политика"}
{"url": "http://duma.bg/node/153969", "text": "Управляващото мнозинство провали свикания от президента Румен Радев Консултативен съвет за национална сигурност, който трябваше да потърси най-подходящите законодателни мерки за противодействие на корупцията. Още в началото направи впечатление отсъствието на премиера Бойко Борисов. Неговото едночасово закъснение бе оправдано със срещата с протестиращите от \"Емко\", но журналистите заподозряха сигнал към президентството, защото темата не изглежда по-наложителна от антикорупционния дебат на \"Дондуков\"2. Вместо Борисов в Гербовата зала бе забелязана шефката на кабинета му Румяна Бъчварова. Знаково бе и отсъствието на вицепремиера Екатерина Захариева, в чийто ресор е правосъдната реформа. Важната среща бе пренебрегната и от военния министър Красимир Каракачанов, който от днес е на посещение във Франция. Колегата му Валери Симеонов също липсваше по неясни причини. \nПръв на \"Дондуков\" 2 пристигна председателят на парламента Димитър Главчев. Дойдоха правосъдният министър Цецка Цачева, главният прокурор Сотир Цацаров, шефът на ВКС Лозан Панов, финансовият и вътрешният министър Владислав Горанов и Валентин Радев. Цветан Цветанов от ГЕРБ, Корнелия Нинова от БСП, Мустафа Карадайъ от ДПС и Веселин Марешки от \"Воля\" представляваха парламентарните си групи. Лидерът на ПГ на \"Обединени патриоти\" Волен Сидеров не се яви, групата бе представена от зам.-председателя на НС Явор Нотев. \nПърви от КСНС си тръгнаха Горанов, Цветанов и Карадайъ. Последните двама се оправдаха, че трябвало да гонят самолет за Брюксел за среща на Европол. Липсата на основни членове на КСНС плюс тръгналите си по-рано принуди президента да прекрати заседанието три часа след началото му. Повечето от участниците се изнизаха, без да коментират, само правосъдният министър Цецка Цачева се втурна да оправдава отсъствията на колегите си. Безпрецедентно премиерът Бойко Борисов бе изведен от сградата на президентството с автомобил през задния вход. \nПробив в борбата с корупцията ще стане възможен едва тогава, когато тя стане приоритет за българските политици пред техните вътрешни и международни ангажименти, заключи Радев в краткото си изявление след заседанието. Държавният глава обясни, че са изслушани доклади на ръководителите на ключови институции, ангажирани в борбата с корупцията. \"Започнаха задълбочени дебати, които не продължиха поради отсъствието и напускането на част от членовете на Съвета заради международни ангажименти, въпреки предварително потвърденото участие. Това доведе до загуба на кворум\", заяви той. Радев смята, че  за остротата на проблема с корупцията може да съдим по многобройните скандали в медиите, по срива на чуждестранните инвестиции, по незавидното място на България в множество престижни международни класации по темата и по препоръките и оценките на европейските партньори. \"Корупцията сред лицата, заемащи висши държавни длъжности, е заплаха за националната сигурност, защото тя руши устоите на правовата държава, срива доверието на гражданите в българските институции, възпрепятства развитието на икономиката и повишаването на благосъстоянието на българските граждани. Корупцията пряко или косвено бърка в джоба на всеки гражданин и го поставя в унизително положение\", подчерта държавният глава. \nНа 17 октомври от 13 ч. Радев свиква нов КСНС, отново на тема \"Необходими законодателни мерки за противодействие на корупцията\". \nПрипомняме, че темата на заседанието на съвета бе анонсирана от Радев още преди около месец и половина. Това е първото заседание, приключило без обща декларация на участниците. \nснимка Емилия Костадинова Правителството отрича бойкота \nОколо 2 часа след края на КСНС от Министерския съвет се опитаха да се оправдаят за проваленото заседание. \"Правителството изразява пълна подкрепа на усилията на президента да консолидира институционалните действия в борбата с корупцията и ще продължи да участва активно в този процес. Всякакви твърдения за бойкот на заседанието на КСНС са спекулация\", се казва в позиция на МС. От \"Дондуков\" 1 твърдят, че били извели като свой приоритет системната борба с корупцията по всички етажи на властта, както и приемането на антикорупционно законодателство до края на годината. Правителствената пресслужба поименно обяснява отсъствието на членове на съвета с международни ангажименти.     \n", "date": "2017.10.10", "title": " Управляващите провалиха КСНС "}
{"url": "http://duma.bg/node/153970", "text": "Антон Тодоров подава оставка като народен представител от ГЕРБ. Той обяви намерението си в писмо, разпространено от пресцентъра на партията до медиите и адресирано до Бойко Борисов, Изпълнителната комисия и софийската организация на ГЕРБ. Гербаджията твърди, че актът е личен. Бил продиктуван от опитите неговата реплика да бъде превърната в етикет на партията, от която е избран, на нейния лидер и милионите хора, гласували за него. До оставката му се стигна след заплахата му към журналиста Виктор Николаев. \nВ рамките на по-малко от десет дни съм обект на безпрецедентна атака от среди, които никога няма да ми простят разкритията, направени за олигархията, задкулисието и техните командири (визирам действащи политици и бивши служители на тоталитарните служби), жали се Тодоров. Той твърди, че думите му в ефира на Нова телевизия били разбрани превратно и изтълкувани погрешно. Въпреки публично поднесените извинения, атаката срещу него не само не е спряла, но повлякла авторитета на ГЕРБ, на председателя на партията и на цялото ръководство. \"Изконно правило за мен е, че четвъртата власт е абсолютно независима от останалите. Свободата в медиите за мен е основна ценност, която позволява да бъдат защитавани фактите\", сети се гербаджията. \nПо-рано вчера финансовият министър Владислав Горанов и шефката на бюджетната комисия Менда Стоянова опитаха да омаловажат заплахите на Тодоров. Горанов определи казаното от него като \"дебелашка шега\", а езика му като \"цветист и доста оригинален\". Думите на Тодоров изглеждали като заплаха, но не били такава, защото той бил \"ерудиран\" и не би го направил в ефир. Все пак ГЕРБ и Горанов се разграничават от Тодоров. Менда Стоянова пък заяви, че Тодоров носи лична отговорност за думите си. Тя също го нарече \"цветист депутат\", който \"не си мери езика\".   \n", "date": "2017.10.10", "title": "Антон Тодоров хвърли оставка като депутат"}
{"url": "http://duma.bg/node/153971", "text": "Вицепремиерът Валери Симеонов обяви, че ще съди за клевета бТВ, Нова телевизия, БНТ и БНР. Вчера изтече 24-часовият ултиматум, който им даде в неделя - според него за това време те трябвало да му се извинят заради обвинението, че е заплашил в ефир водещия Виктор Николаев. Симеонов отрича да е заплашил журналиста и се оплака, че срещу него се води целенасочена кампания да бъде окепазен. Вицепремиерът е недоволен, че никоя медия не го е потърсила за мнение. \n\"Не съм давал ултиматум, а възможност на набедилите ме в неизвършено престъпление медии да избегнат съдебен процес, особено държавните БНТ и БНТ. Сега просто ще си потърся правата в съда. Както всеки човек може да види и чуе от записа, дори за миг не съм заплашил Виктор Николаев. Напротив, темата през цялото време бяха компроматните атаки на БСП и как те могат да спретнат на всеки човек един \"гейт\". С Виктор се чух по обяд след интервюто и се смяхме колко е абсурдно да се говори за заплахи\", твърди Симеонов. Съпредседателят на патриотите добави, че не е убеден, че ще спечели делото срещу медиите, тъй като не вярвал в правосъдието ни. \nРъководството на БНР не вижда никаква причина да поднася извинения за това, че радиото изпълнява задълженията си на обществена медия, гласи позиция на националното радио, публикувана вчера следобед. \"Ръководството изцяло подкрепя журналистите в медията и категорично отхвърля всякакви заплахи и опити за оказване на пряк или косвен натиск върху тях в изпълнение на професионалното им право и задължение да водят диалог, да задават въпроси и да очакват отговори в интерес на българското общество\", гласи становището на медията.     \n", "date": "2017.10.10", "title": "Валери Симеонов дава на съд 4 медии"}
{"url": "http://duma.bg/node/153972", "text": "БСП има екшън-план за задлъжнялата и заплашена от фалит болница във Враца. Ако изгубим тази болница, ще последва ефектът на доминото и с други, предупреди депутатът от \"БСП за България\" и зам.-шеф на здравната комисия в НС доц. Георги Йорданов. Социалистите разкриха как здравното заведение е билo източвано от частни клиники на нейна територия. Болницата е сключила договор с отделение по инвазивна кардиология, който й носи само задължения и загуби, докато приходите отиват в частни клиники, обясни Йорданов. Според него врачанската болницата се нуждае от кредитиране, за да бъдат изплатени заплатите на персонала. Той е категоричен, че трябва да бъде променена и цената на клиничните пътеки, която е фиксирана от 2006 г.  \nБолницата е с огромна значимост за регион от над 200 000 души и всяко говорене за закриването й е посегателство върху сигурността на хората, подчерта проф. Георги Михайлов. Преди години предупреждавахме, че \"моделът Москов\" ще доведе до фалит лечебни заведения, добави д-р Илиян Тимчев. Той припомни високите изисквания към стандартите за болниците, които са довели до финансова несъстоятелност на някои от тях. Д-р Тимчев припомни, че има отделения, в които броят на лекарите е на критичен минимум и напускането само на един от тях води до закриване на цели отделения. Заради срива в здравеопазването е застрашена е националната ни сигурност, предупреди той. \nПо-рано депутатите от \"БСП за България\" Веска Ненчева, д-р Валентина Александрова, Лало Кирилов, Цветан Топчиев, Иван Генов и Николай Иванов се срещнаха с част от борда на директорите на МБАЛ \"Христо Ботев\" и с персонала на болницата. Час преди срещата за шести пореден ден медиците отново се събраха пред врачанската болница и блокираха централен булевард. Те настояват за ясни гаранции, че заплатите на персонала ще бъдат изплащани редовно и болницата ще заработи нормално. Говоренето за закриването на болницата е посегателство върху сигурността на хората, категорични са социалистите \n    \n", "date": "2017.10.10", "title": "БСП с план за спасяване на болницата във Враца"}
{"url": "http://duma.bg/node/153960", "text": "По инициатива на Eвропейската мрежа на службите на пътна полиция TISPOL от вчера до 15 октомври на територията на всички държави членки започна засилен контрол над товарните автомобили и автобусите. В проверките участват и служители на Изпълнителна агенция \"Автомобилна администрация\", съобщиха от МВР. \nОсновните причини за възникнали инциденти с участието на товарни автомобили и автобуси са неспазване времето за почивка от водачите, превишаването на скоростта, употребата на алкохол и упойващи вещества, превоз на необезопасени товари, както и претоварването на автомобилите, уточняват от пътната полиция. \nПри проверките служителите на КАТ ще следят за валидна \"Гражданска отговорност\" и платена ли е винетната такса за ползване на републиканските пътища. \nВ проверките са включени служители на криминална и икономическа полиция, които ще следят за нелегални мигранти, притежание и пренос на наркотични и упойващи вещества и транспортиране на крадени стоки, както и за превоз на стоки, различни от упоменатите в документите за товара.   \n", "date": "2017.10.10", "title": " КАТ и ДАИ започват масови проверки на камиони и автобуси "}
