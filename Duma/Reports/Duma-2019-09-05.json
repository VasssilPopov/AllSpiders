{"url": "https://duma.bg/pismo-do-portreta-na-stenata-n199111", "text": "Здравей! Извинявай, че трябва да ти наруша покоя, но се налага. Нещата не са добре. Изобщо не са добре. Той се завърна. Засега е още стеснителен и не смее да си покаже рогата, но силата му расте с всеки ден. Въпрос на време е да изправи снага.  Радват му се под сурдинка. Искат реванш, но още ги е страх от теб. Все още има хора, които те помнят, но се страхувам, че времето ти е враг и колкото повече часовникът отмерва годините от Победата, толкова повече образът ти се размива и дори забравят да избършат прахта от стъклото. Младите, както винаги, се присмиват на старите, смятат, че миналото е заминало и няма да се върне, че ги занимават с глупости, че портретът ти е част от мебелировката и не пасва на модерните вещи, смятат, че победата е веднъж завинаги.  Всъщност ти знаеш ли, че победи? Защото той помни. И чака. Чака да остарееш. Намерил си е слуги. Глупаци. Алчни. Нищожества. Мерзавци. Негодници. Търсещи отмъщение. Готови да му служат. Готови заради личната обида и облага да кажат на черното бяло, да извратят, да преиначат, да пренапишат. И да те пратят в забвение. Затова не трият прахта от стъклото ти. За да може, когато се изхрачат отгоре, да я размажат и да не се виждаш под мръсотията.  Ето, оня ден от външното ни министерство казаха, че било съмнителна историческа теза, че си освободил Източна Европа. Хем си го бил победил, но не било сигурно, че си освободил тези, които бяха поробени и изтребвани от него. Ще кажеш, ама ако не бях победил, тези хора може би нямаше да бъдат живи, защото към камерите подкарваха ешелони не само с евреи, но и с християни, с цигани, с поляци, с руснаци, със славяни, с комунисти, с демократи, деца и старци, с болни, хроми, слепи, луди, мелези, с непълноценните, с недостойните за величието на Райха и расовата му чистота.  Да, така е. Но знаеш ли, не само страхът замъглява разума. Омразата също го прави, а ние умеем да се мразим. Тук, в България, си имаме една война. Вече сто години воюваме помежду си и ти, без да си го искал, си част от нея. Тези, които те оплюха оня ден, смятат че си помогнал на онези, които воюват с тях вече един век - градът срещу селото, бедните срещу богатите, грозните срещу красивите. И прехвърлиха омразата върху теб, но не могат да те отрекат наполовина или на една четвърт, затова те отричат напълно.  Врагът ти има много лица. И не всички от тях са разкривени и грозни. Но това е притворство. Зад красивата фасада винаги ще мирише на гнилоч. На над 50 милиона разложени трупа. Такава хекатомба не е слагана пред нито един олтар, на нито една победа преди твоята победа.  Знаеш ли, много ме е страх, че тая жертва вече не е достатъчна, че паметта за саможертвата изтлява и той усеща това, и се чувства все по-уверен. И тия декларацийки от Варшава до София ме карат да смятам, че съм прав. Бедата идва, а живите са прекалено заети да си гледат живота. Владимир Висоцки пее: \"Нашите мъртви няма да ни оставят в беда\". Но могат ли мъртвите да спасят слепите и глухите, водени от глупавите, под кикота на мерзавците? Да знаеш, че ще ме питат - Кой е на портрета от стената? Какво да им кажа - че си онзи радист от Вестерплате, загинал, но не издал шифрите на нацистите, че си съветският войник, написал в казематите на Брестката крепост: \"Умирам, но не се предавам. Сбогом, Родино\". А може би ти си латвийски евреин, разстрелян заедно с цигани и комунисти на плажовете край Лиепая, или пък си една от онези жени, бити и унижавани, преди да бъдат разстреляни от съгражданите си в Лвов, или си Януш Корчак, повел възпитаниците си към газовите камери? Или си онзи Стойне от Ястребино, или си партизанин с отрязана глава на мегдана. А може би си едно от извадените очи в кошницата, поднесена на Анте Павлич, както разказва Курцио Малапарте. Или си от онзи един милион червеноармейци, загинали в Източна Европа? Който и да си, прости на живите, че битката ти не е завършила. Пак ще те призоват. Той се завърна. ", "date": "2019.09.05", "title": "Писмо до портрета на стената"}
{"url": "https://duma.bg/grazhdani-prizovaha-fandakova-da-izleze-v-otpusk-n199104", "text": "Представители на гражданска организация призоваха кмета на София Йорданка Фандъкова да излезе в отпуск, \"за да не използва властта си и парите на данъкоплатците за предизборни срещи и дейности\". За това настояват от Дискусионния клуб за социална местна политика (ДКСМП) в писмо до градоначалника.  От клуба приемат подписването на официалната коалиция \"ГЕРБ-СДС\" като стъпка към официализиране на досегашното задкулисно и тайно за столичани обединение между двете партии, коментира председателят на ДКСМП Борис Цветков, който е кандидат за кмет от БСП за район \"Искър\". Той припомня, че с подкрепата и гласа на Фандъкова столичани дълги години са били ощетявани от управлението на десницата. \"По това време бяха извършени десетки заменени срещу гарсониери в крайните квартали детски градини, а много от забавачките бяха унищожени чрез реституция. Бяха разпродадени лифтовете на Витоша, прикривана беше неизгодната и ощетяваща софиянци концесия за водата, десетки терени, имоти и обекти като къпалнята Мария Луиза, Централните хали и други бяха апортирани. За жълти стотинки бяха продадени аптеки, поликлиники и стотици терени. Това искат да продължат да прикриват и надграждат ГЕРБ и СДС в София\", подчертава Цветков. От ДКСМП се обръщат към ЦИК, ОИК, СЕМ и другите компетентни органи стриктно да следят и гарантират спазването на законите и осигуряването на честна и равнопоставена предизборна кампания за всички кандидати.", "date": "2019.09.05", "title": "Граждани призоваха Фандъкова да излезе в отпуск"}
{"url": "https://duma.bg/bsp-pita-borisov-koy-smeni-pozitsiyata-za-chlenstvoto-v-shengen-n199107", "text": "Обратът в мнението на Бойко Борисов за членството на България в Шенген предизвика гневната реакция на БСП. \"Кой колективен орган в държавата - парламент или правителство, реши, че един от малкото приоритети, около които сме се обединили - влизането ни в Шенген, вече не е приоритет? Еднолично един човек смени външнополитическия курс на България\", изригна лидерът на левицата Корнелия Нинова.  Като \"несъгласувана, непремерена и нереалистична\" определи зам.-председателят на парламента Кристиан Вигенин новата позиция на премиера за Шенген. Бившият външен министър призова правителството да спре с импровизациите във външната политика и да не отстъпва от широко споделените национални приоритети. \"Към днешна дата, дори да съм опозиция, няма да приема влизане в Шенген\", изпусна се премиерът в Берлин.  Защо? Защото, ако влезем в Шенген, ще дойдат 150 бежанци от Гърция. Това е несериозно. В най-голямата криза на бежанския поток всички ние искахме да влизаме в Шенген, а сега, когато няма такова нещо, изведнъж решихме, че не искаме. Защото не ни пускат, а не ни пускат, защото направихме много грешки\", заяви от парламентарната трибуна лидерът на опозицията Корнелия Нинова и допълни, че държавата ни е създала опасност за европейската сигурност. \"Призоваваме правителството да спре с импровизациите във външната политика на България, да се води балансирана и координирана политика и да не се прави отстъпление от широко споделените национални приоритети\", обяви и зам.-председателят на парламента Кристиян Вигенин. Тази позиция на Борисов е в противоречие с дългосрочния приоритет на България като член на ЕС, по който има много широк национален консенсус, тя е несъгласувана, непремерена и неотговаряща на реалностите, коментира Вигенин. Бившият външен министър е убеден, че България има нужда от Шенген. Ако страната се присъедини, няма да има километрични опашки за проверка на автомобили по границата с Гърция. Изявлението на Борисов е в противоречие с интересите на българските граждани, смята социалистът.", "date": "2019.09.05", "title": "БСП пита Борисов кой смени позицията за членството в Шенген"}
{"url": "https://duma.bg/sadat-zaporira-smetki-i-imoti-na-kmeta-na-septemvri-n199103", "text": "Апелативният съд в Пловдив окончателно потвърди две решения на Окръжния съд в Пазарджик за налагане на възбраната, която е по иск на КПКОНПИ за незаконно имущество за 9 283 009 лева кмета на Септември Марин Рачев. Претенциите на антикорупционната комисия се основават на шест тома доказателствени материали, сред които и тефтерчето, което беше иззето при обиска на работното място и дома на Рачев през февруари 2018 г. и в което са записвани инициали и големи суми пари. След извършването на обиска Спецпрокуратурата обвини кмета в източване на общината. Под запор остават аптека, цех за месопреработка, магазин, две масивни търговски сгради, жилищна постройка със закусвалня, сградата на бившия музей в Септември, няколко имота за търговия и услуги, парцели и други. Припомняме, на 1 февруари 2018 г. полицаи претърсиха сградата на община Септември. Над 50 полицаи извършваха обиски в общината, в дома на градоначалника на Септември и свързани с него хора в града. Рачев е обвинен за ощетяване на общината с над 200 000 лв. чрез умишлена безстопанственост и неизгодна сделка. Първоначално съдът му определи гаранция от 250 000 лева, а по-късно тя бе намалена на 130 000 лева.", "date": "2019.09.05", "title": "Съдът запорира сметки и имоти на кмета на Септември"}
{"url": "https://duma.bg/shefovete-shte-davat-pari-i-pri-osinovyavane-n199102", "text": "Работодатели ще дават пари и при осиновяване. Народните представители приеха със 119 гласа \"за\" и 2 \"въздържал се\" промяна в Закона за данъците върху доходите на физическите лица. Сумата е еднократна помощ и при осиновяване.  Досега законът предвиждаше работодателят да предоставя пари еднократно за раждане на дете, сключване на граждански брак или смърт на член от семейството, а сега е добавено и осиновяване. ", "date": "2019.09.05", "title": "Шефовете ще дават пари и при осиновяване"}
{"url": "https://duma.bg/deputatite-ot-ataka-napusnaha-grupata-na-op-n199106", "text": "Всички депутати от \"Атака\" напуснаха ПГ на \"Обединени патриоти\". След вътрешнокоалиционния преврат през юли, при който НФСБ и ВМРО изгониха от парламентарната група доскорошния й председател Волен Сидеров и съпартийците му Павел Шопов и Десислав Чуколов, вчера напускането си обявиха и останалите четирима атакисти в НС - Николай Александров, Явор Нотев, Станислав Станилов и Маргарита Николова. Те остават в НС като независими депутати, тъй като за формирането на парламентарна група са необходими поне 10 народни представители. Новината обяви Явор Нотев.  Атакистът се оплака от лидера на НФСБ и бивш вицепремиер Валери Симеонов, който, откакто се е върнал в парламента, постоянно ги следял дали са в залата, \"като че ли това било най-важната и фундаментална част от програмата на патриотите\". \"Такова поведение не може да бъде търпяно повече\", отсече Нотев и подчерта, че всички депутати от \"Атака\" застават зад изгонения си лидер. Припомняме, че основният мотив на коалиционните партньори от НФСБ и ВМРО за изхвърлянето на Сидеров от групата бе постоянното му отсъствие от НС.", "date": "2019.09.05", "title": "Депутатите от \"Атака\" напуснаха групата на ОП"}
{"url": "https://duma.bg/zhandarmeriya-vleze-v-tets-ove-na-kovachki-n199100", "text": "Жандармерия, екоинспектори и общински служители са започнали проверки в 4 ТЕЦ-а, свързани с бизнесмена Христо Ковачки. Проверяват се топлофикациите в Перник и Сливен, както и ТЕЦ-овете Бобов дол и Брикел. По-рано вчера главният прокурор Сотир Цацаров разпореди на екоминистъра Нено Димов да извърши незабавна проверка за изгаряне на битови отпадъци от топлофикационните дружества, съобщи пресцентърът на държавното обвинение. Поводът е постъпил сигнал от ДАНС за застрашаване на екологичната сигурност на страната. Цацаров иска проверката да е в \"Топлофикация\" в Перник\", ТЕЦ \"Бобов дол\", \"Топлофикация\" в Сливен и ТЕЦ \"Брикел\" и МОСВ да установи дали те имат разрешителни за съхранение и горене на боклук, дали видът и количеството на съхраняваните за горене отпадъци съответстват на притежаваната документация, има ли замърсяване на околната среда при изгарянето, включително чрез измервания и проби на място, както и дали има опасност за здравето на хората. Говорителят на главния прокурор Румяна Арнаудова обяви, че от прокуратурата очакват до края на работния ден (вчера-б.р.) от МОСВ да уведомят за резултатите от своята част от проверката. Главният прокурор е указал на министъра на вътрешните работи оказване на съдействие на органите на МОСВ при извършването на проверка на място и определил срок от един месец за изпълнение на възложената проверка. Ден по-рано МОСВ и общината показаха пълно безсилие да установят кой обгазява Перник всяка вечер. ", "date": "2019.09.05", "title": "Жандармерия влезе в ТЕЦ-ове на Ковачки"}
{"url": "https://duma.bg/mz-s-parva-elektronna-porachka-za-lekarstva-n199101", "text": "МЗ направи първата централизирана обществена поръчка за лекарства. Тя е за противотуморни продукти за нуждите на лечебните заведения и е за лечение по амбулаторни процедури 6 \"Системно лекарствено лечение при злокачествени солидни тумори и хематологични заболявания\" и 7 \"Амбулаторно наблюдение/диспансеризация при злокачествени заболявания и при вродени хематологични заболявания\", както и по 13 клинични пътеки. Поръчката е за над 1,08 млн. лв. В рамките на проведената \"Процедура по събиране на заявки за сключване на Рамкови споразумения за периода от 1.01.2020 г. до 31.12.2021 г. чрез Електронната система за купуване на лекарствени продукти за нуждите на лечебните заведения в Република България\", бяха подадени 203 индивидуални заявки от лечебните заведения, регистрирани в системата. Според МЗ осигурена е надлежна защита от хакерски атаки.", "date": "2019.09.05", "title": "МЗ с първа електронна поръчка за лекарства"}
{"url": "https://duma.bg/sasht-opitvali-da-verbuvat-satrudnitsi-ot-huauey-n199090", "text": "Китайската телекомуникационна компания \"Хуауей\" твърди, че правителството на САЩ се опитало да вербува нейни служители за шпиони, разкрива в. \"Политико\". По данни на изданието американските власти оказвали натиск върху служители на китайската компания, които кандидатствали за американска виза. Освен това при паспортния контрол на границата американците извършвали щателни проверки на съдържанието на телефоните и преносимите компютри на \"Хуауей\" с цел да открият компрометираща информация. От \"Хуауей\" направиха официално изявление, че САЩ прилагат широк спектър от методи, за да пречат на нормалната работа на компанията и нейните партньори. От своя страна журналистите от \"Политико\" отбелязват, че сред документите, с които разполагат, има информация за три конкретни случая, при които са били вербувани служители от \"Хуауей\". Разследващите журналисти правят уговорката, че не са могли да проверят информацията от три независими източника.", "date": "2019.09.05", "title": "САЩ опитвали да вербуват  сътрудници от \"Хуауей\""}
{"url": "https://duma.bg/kristian-vigenin-pozitsiyata-na-vanshno-ministerstvo-kam-ruskoto-posolstvo-e-agresivna-n199108", "text": "Българското външно министерство изрази ненужно остра и агресивна позиция към посолството на Руската федерация, заяви зам.- председателят на Народното събрание от ПГ на \"БСП за България\" Кристиан Вигенин. По думите му позицията на МВнР поставя под въпрос и дори отрича ролята на Русия, тогава СССР, в победата над нацизма във Втората световна война. Според него тази позиция води до определени въпроси - каква политика се води и не означава ли това и оправдаване на престъпленията на нацизма. Социалистът подчерта, че изявлението на МВнР може да доведе до усложняване на реализацията на големите енергийни проекти между България и Русия, които бяха отпушени в последните месеци. \"Неморално е да се обвинява Русия за това, че е донесла \"окупационен режим\". Така председателят на комисията по международни отношения на Съвета на Руската федерация Владимир Джабаров коментира острата българска позиция по повод организираната от руското посолство изложба \"75 години от освобождението на Източна Европа от нацизма\". Руското посолство в България обяви, че е изненадано от реакцията на София. \"Тази изложба няма нищо общо нито с днешния български вътрешнополитически дебат, нито с отделни политически сили, затова до известна степен сме учудени от това, че може да се правят каквито и да било официални заявления преди запознаване със самата експозиция\", пише в официалната позиция. Ръководителят на Руското военноисторическо дружество Михаил Мяхков коментира пред ТАСС, че е малко вероятно \"България да съществува днес като независима държава, ако не беше освобождението й от профашисткия режим през 1944 г. от Червената армия\".", "date": "2019.09.05", "title": "Кристиан Вигенин:  Позицията на външно министерство към руското посолство е агресивна"}
{"url": "https://duma.bg/maya-manolova--sofiya-nyama-kmet-a-izpalnitelen-direktor-n199105", "text": "\"София няма кмет, а изпълнителен директор, чиято работа е да изпълнява решенията на солиден приятелски кръг. Столицата е моделът за властта в държавата\", заяви пред Инициативния комитет Мая Манолова при издигането й за кандидат за кмет на столицата. \"Няма как да се откажа от битката с организираната алчност и няма да се откажа да отстоявам правата на хората. Смятам да разрушим стената на властта, тухла по тухла. И ще започнем оттам, откъдето започна всичко - от столицата\", подчерта Манолова. \"От повече от година каузите ми като омбудсман буксуват. Институцията е наказана заради високото доверие на гражданите и заради зависимостите на властта от икономически и финансови интереси\", обясни Манолова. По думите й в София ГЕРБ са установили модел, според който управляващите услужливо защитават всеки друг интерес, но не и този на гражданите. \"София е мръсна, непочистена, презастроена и диша много трудно. София е ограбвана, несигурна и обвита от пипалата на корупцията. В София само акулите се чувстват в свои води, затова виждаме и техните перки по центъра на града ни. Основната вина за това носи ГЕРБ, която управлява в схеми столицата вече 14 години\", категорична е Манолова. Тя си представя София зелена, но не само в пиар акции, а като град-градина, каквато е била замислена преди един век. \"Столицата трябва де е с незастроени и ремонтирани междублокови пространства, с детски и спортни площадки. С лесен достъп до Витоша и със запазени зелени клинове от планината, които да осигуряват въздух за града ни\", изреди Манолова. Тя ще се бори срещу ограбването на столичани от монополиста \"Топлофикация\" и срещу събирането на публичните задължения от общината през частни съдебни изпълнители. Манолова е категорична, че не разчита на партийни централи и организации, а на гласуването по съвест на всеки един избирател и уточни, че ще е равноотдалечена от партийните централи. В Инициативния комитет са включени 65 човека. Негов председател е Никола Вапцаров, един от участниците в протестите срещу презастрояването в кв.\"Лозенец\". Сред членовете на комитета са адвокат Десислава Филипова, занимавала се с дела на граждани срещу банки, медицинската сестра Мая Илиева, Павел Миланов от сдружението на етажната собственост, адвокат Златина Хаджипанайотова, която се пребори за пенсии за децата сираци, музикантите Криско, Анелия, Кристина Димитрова, Мариана Попова, Вера Иванова от \"Системата ни убива\" и други. По-рано парламентът освободи Манолова от поста на омбудсман. До провеждането на нов избор длъжността ще се изпълнява от заместникът й Дияна Ковачева.", "date": "2019.09.05", "title": "Мая Манолова:     София няма кмет, а изпълнителен директор"}
{"url": "https://duma.bg/kratki-novini-n199088", "text": "Министерството на отбраната на САЩ заяви, че отделя средства в размер на 3,6 млрд. долара, предвидени за други проекти, за изграждането на стената на мексиканската граница. Това става по нареждане на американския президент Доналд Тръмп. Според американски медии ще бъдат замразени 127 военни проекта. Демократите в Сената нарекоха това решение \"плесница за военнослужещите\". В знак на протест гърци блокираха със селскостопанска техника пътя към строящ се бежански лагер във вътрешността на страната. Междувременно правителството спешно прехвърля мигранти от егейските острови към Северна Гърция. Хората обаче са категорични, че няма да допуснат настаняване на мигранти в района. В Хонконг оттеглят закона за екстрадиция Лидерът на Хонконг Кари Лам формално ще оттегли закона за екстрадиция, който предизвика продължаващите вече месеци наред протести в региона. Протестите в бившата британска колония и настоящ китайски автономен регион започнаха през юни заради закона, който ще позволи заподозрени за криминални престъпления да бъдат екстрадирани и съдени в континентален Китай.", "date": "2019.09.05", "title": "Кратки новини"}
{"url": "https://duma.bg/tramp-pozdravi-polsha-za-voynata-n199089", "text": "Президентът на САЩ Доналд Тръмп поздрави Полша за годишнината от Втората световна война. Видеозаписът с необичайното пожелание на американския лидер беше публикуван от журналист от VOX. На него журналистът пита президента дали има послание към Полша във връзка с 80-ата годишнина от Втората световна война. Тръмп отговаря: \"Имам страхотно послание за Полша... Просто искам да поздравя Полша. Това е прекрасна страна с прекрасни хора.\" Световните медии припомнят, че Полша е окупирана от нацистка Германия през 1939 г.", "date": "2019.09.05", "title": "Тръмп поздрави  Полша за... войната"}
{"url": "https://duma.bg/bsp-dava-na-ks-harcheneto-na-parite-ot-byudzhetniya-izlishak-n199110", "text": "БСП ще внесе конституционна жалба за начина на харчене на държавни пари с постановление на правителството, обяви в политическа декларация в Народното събрание лидерът на БСП Корнелия Нинова при откриването на новата парламентарна сесия. \"Имаме абсолютно сбъркан модел на провеждане на фискална политика. Парите на данъкоплатците не се харчат по установения в държавата ред през бюджета, а еднолично за партийни цели и за групови интереси в държавата. Затова отново ще изложим нашите позиции по Закона за публичните финанси и ще има конституционна жалба в Конституционния съд за раздаване на парите на българските данъкоплатци с постановления на МС извън рамките на парламента и на бюджета. Допускаме, че това ще се засили като порочна практика с наближаването на местните избори - джипът, държавният бюджет в багажника и раздаването през прозореца за партийни цели и избора на подходящи кметове\", илюстрира тя метода на премиера Бойко Борисов да финансира предизборни кампания на ГЕРБ с държавни средства.  \"Всеобщото чувство е, че държавата отсъства. Чуйте ги: бизнесът по повод вдигане на тока - няма държава, медицинските сестри по повод заплатите - няма държава, хората в Сотиря - няма държава. Това е за нас предизвикателството, което ще следваме - ролята на държавата и връщането на нейните функции в услуга на гражданите\", обяви лидерът на социалистите. Тя очерта 5 основни проблема от реалния живот в програмата на БСП за новия парламентарен сезон - икономика, социална политика (образование, здравеопазване, доходи и неравенства), върховенство на закона и справедливост, нова данъчна политика и местно самоуправление. Държавата да помогне на малките и средни предприятия, семейните фирми и средната класа, включително и чрез данъчни стимули, както и стимули за производство на български стоки и услуги, за които страната има кадри и пазари, предвижда програмата на левицата. Друг законопроект предвижда подобряване на управлението на държавните предприятия. Отново акцент в социалната политика на социалистите е ръстът на доходите и оттам увеличаване на потреблението, за да се справи страната със задаващата се финансова криза. \"Статистиката обяви 90 нови милионери и близо 3 млн. българи под прага на бедността. Неравенството е огромно. Държавата да помогне, не само увеличавайки заплатите в държавния сектор, но и чрез данъчна политика и преразпределение на БВП\", призова тя. Левицата ще внесе промени за преизчисляване на пенсиите, намаляване на ДДС на лекарства и основни храни, помощ за младите семейства за отглеждане на деца. Социалистите ще внесат закон, който налага съдебен контрол върху актовете на главния прокурор и прокуратурата. Позицията ни за избора на главен прокурор е върховенство на закона, а не на личността, върховенство на правилата, а не едноличните решения, да създадем такива правила, че съдебната система да функционира пълноценно, обясни Нинова. Левицата ще предложи друг орган за борба с престъпността, защото моделът на ГЕРБ, избрал Пламен Георгиев, е неработещ. БСП изготвя и промени в Закона за местното самоуправление и местната администрация, за да остават част от данъците на разположение на общините.", "date": "2019.09.05", "title": " БСП дава на КС харченето на парите от бюджетния излишък"}
{"url": "https://duma.bg/prezidentat-vremeto-za-promyana-izticha-n199109", "text": "Президентът Румен Радев призова Народното събрание да концентрира усилия за важните за бъдещето на страната решения, в противен случай скоро \"или апатията ще ни завладее, или улицата ще помете статуквото\". \"Необходима ни е силна държава с ясни правила и ред, които работят за народа и се спазват от всички. Такава промяна не може да е дело на отделна личност, група хора или партия, тук е водещата роля на парламента. Българите очакват вашите отговорни действия. Който работи не за лични корпоративни или тяснопартийни интереси, а за благоденствието на народа, ще има съюзник в мое лице. Времето за промяна неумолимо изтича, както изтичат навън младите и трудоспособни българи, както гаснат българските села и оставените на произвола пенсионери\", заяви държавният глава в речта си при откриването на новата парламентарна сесия.  Радев отново отправи остри критики към властта за липсата на прозрачност, контрол и безотчетност, ширещата се корупция и безнаказаност, за разрушените устои на демокрацията, масовата бедност и неграмотност. \"Когато постепенно властта се отнема от народа и се концентрира в тесен кръг хора, те я трансформират в икономически облаги и медиен комфорт и ги инвестират в още повече власт. Този кръг бетонира безконтролната власт и порочният цикъл се затваря. При такава формула няма развитие, сигурност и просперитет. Има бедност, корупция и неграмотност. Затова е нужна промяна, която да засили гражданското участие и контрол върху управлението, да направи институциите по-прозрачни и отчетни, да разгърне инициативата на гражданите за по-пълноценно участие в обществения живот\", посочи той и предупреди, че \"България продължава да губи своето най-ценно богатство - хората\". \"Все повече наши сънародници са зад граница, важно е те не само да не късат духовната връзка с родината, но и да са съпричастни с нашия обществено-политически живот. Много от тях са с високо образование и престижни професии. Ако могат да участват в българската политика, натрупаният от тях опит от страни с по-развита демокрация ще е от наша полза и ще е стимул да се върнат в родината\", каза президентът. Радев припомни на правителството, че не следва управленската си програма. Затова е нужна разпоредба, която да задължава премиера да се отчита пред НС два пъти месечно. Президентът напомни на депутатите, че като централен държавен орган и изразител на народната воля парламентът е призван да контролира изпълнителната власт. Каквито и спасителни икономически и социални модели да се прилагат, те няма да постигнат целта си, ако не се променят политическата среда и начинът на упражняване на властта, посочи той. Упорито отклоняваната през годините тема за въвеждането на индивидуална конституционна жалба следва да бъде внимателно обмислена, защото може да стане мощен инструмент за граждански контрол над законодателството и управленските решения, смята Радев. Според него отдавна е време и за по-голяма независимост и инициативност на местната власт чрез реална финансова децентрализация. Президентът призова и за усъвършенстване на машинното гласуване. В отговор председателката на ПГ на ГЕРБ Даниела Дариткова обвини от трибуната президента, че отново разделял нацията. ", "date": "2019.09.05", "title": "Президентът: Времето за промяна изтича"}
{"url": "https://duma.bg/ms-odobri-videonablyudenieto-v-danachnite-skladove-n199092", "text": "Правителството одобри вчера законопроекта за изменение и допълнение на Закона за акцизите и данъчните складове (ЗАДС), който предвижда използване на система за видеонаблюдение и контрол в данъчните складове, в които се произвеждат и складират енергийни продукти. Става дума за бензин, газьол, керосин и др., както и тези, на чиято територия са разположени дестилационни съоръжения за производство на етилов алкохол и дестилати, съобщават от пресслужбата на кабинета. Видеокамерите трябва да бъдат монтирани на всички места, през които в обектите влизат или ги напускат транспортни средства, както и да имат възможност за разпознаване на номера за идентификация на транспортните средства. Целта е да се осигури дистанционно наблюдение от контролните органи на процесите по въвеждане и извеждане на тази група акцизни стоки от данъчните складове, спрямо които е налице необходимост от завишаване на контрола, като се сведе до минимум възможността за неправомерно извеждане на акцизни стоки от данъчните складове.  Освободените от акциз крайни потребители (ОАКП) се задължават да използват автоматизирана система за отчетност. Когато в обектите на ОАКП се използват енергийни продукти от въпросния вид за цели, различни от моторно гориво и гориво за отопление, се въвежда задължение за ОАКП да използват средства за измерване и контрол и автоматизираните им системи за отчетност да позволяват извършването в реално време на контрол на количествата енергийни продукти, които ще се получават или използват в обекта, както и суровините, материалите, произведените или складираните стоки. В преходните и заключителни разпоредби на законопроекта се предлагат промени и в Закона за данък върху добавената стойност (ЗДДС), с които се разширява обхватът на услуги, при които фискалният бон, регистриращ продажбата, може да се визуализира само на дисплей, без да се издава хартиен документ, и услугите се регистрират и отчитат чрез фискални устройства, вградени в автоматите на самообслужване. Предложението обхваща всички услуги, които се предоставят от автомати на самообслужване с електрическо захранване, като изрично се изключва предоставянето на услуги по обмяна на валута чрез автомат за обмяна на валута.", "date": "2019.09.05", "title": "МС одобри видеонаблюдението в данъчните складове"}
{"url": "https://duma.bg/brekzit-varvi-kam-otlagane-s-3-mesetsa-n199091", "text": "Консервативното британско правителство на премиера Борис Джонсън претърпя в нощта срещу сряда тежко поражение в парламента по своята стратегия за Брекзит на 31 октомври, независимо дали ще има или не споразумение с ЕС. Джонсън се надяваше Камарата на общините да одобри неговата стратегия, но това не се случи.  За заседанието на  камарата, започнало вторник вечерта, опозиционните лейбъристи внесоха проектозакон, който забранява на правителството Брекзит без сделка. До гласуване все още не се е стигнало, но пък камарата одобри инициативата на опозицията да промени нейния дневен ред и да разреши разглеждането на законопроекта. Същността му е да се блокира Брекзит без сделка с Брюксел, като в същото време се открива възможност да се отложи за по-късна дата Брекзит, за да се постигне все пак въпросната сделка.   С разлика от 27 гласа камарата гласува инициативата на лейбъристите да влезе в дневния ред на заседанието й на 4 септември. В хода на вечерното гласуване 328 депутати гласуваха за нея, а 301 против. Преди това 21 депутати консерватори, включително бившият външен и финансов министър Филип Хамънд, обявиха, че ще подкрепят опозицията и ще гласуват срещу своето правителство.Сред тях се оказа и 71-годишният сър Никълъс Соумс, внук на Уинстън Чърчил. Той е син на неговата дъщеря Мери, по мъж Соумс, и е депутат от 1983 г.   Междувременно Джонсън загуби мнозинството си в камарата, след като депутатът им Филип Лий премина към либералдемократите. Изземването на правото на правителството да определя дневния ред на камарата е твърде рядко събитие, забелязаха медии. Би Би Си коментира, че това е тежко поражение за Борис Джонсън. В историята на страната е имало много политически кризи, но за пръв път се сблъскаха с това различни фактори и позиции.  Джонсън заплаши 21-те тори с изключване от партията и лишаването им от правото да се кандидатират от Консервативната партия за следващите парламентарни избори. Те контрираха, че ще го съдят. Законопроектът задължава премиера да поиска отсрочка на Брекзит от три месеца, до 31 януари 2020 г., ако до средата на октомври не се постигне споразумение между Лондон и Брюксел. Ако пък ЕС предложи друга дата, премиерът е задължен да я приеме, освен ако парламентът не реши друго. С оглед на неизбежните дебати законопроектът може да бъде гласуван не точно на 4 септември, а до края на седмицата.   В отговор Борис Джонсън внесе предложение за предсрочни избори на 15 октомври. Това автоматично отлага Брекзит с още няколко месеца. ", "date": "2019.09.05", "title": "Брекзит върви към  отлагане с 3 месеца"}
{"url": "https://duma.bg/babish-ubeden-che-zavodat-na-folksvagen-shte-e-v-turtsiya-n199094", "text": "Чешкият премиер Андрей Бабиш очевидно е убеден, че германският концерн \"Фолксваген\" (Volkswagen) планира да построи своя нов завод в Турция, а не в България. \"Фолксваген\" прави голяма инвестиция в Турция, заяви във вторник Бабиш, цитиран от агенция Ройтерс. \"Чухме, че \"Фолксваген\" ще направи голяма инвестиция в Турция\", посочи Бабиш по време на пресконференция след среща с турския президент Реджеп Ердоган. През миналата седмица Ройтерс съобщи, че \"Фолксваген\" провежда разговори с официални лица в Анкара относно данъчния режим за автомобилите в Турция, тъй като германският автомобилен гигант, изглежда, се стреми да сключи споразумение за 1 млрд. евро за изграждане на свой завод за производство на автомобили \"Шкода\" и \"Сеат\" именно Турция. От компанията заявиха по-рано, че все още не е взето окончателно решение за местоположението на новия автомобилен завод, като \"Фолксваген\" продължава да проучва възможността за изграждане на предприятието в България. \"Чехия е важен производител на авточасти. Ние сме на лидерска позиция по този въпрос и със сигурност бихме искали да сътрудничим\", добавя Бабиш в коментар, излъчван на живо по турска телевизия. Според последните публикации германският автомобилен концерн клони да избере турския град Измир за огромната си инвестиция. ", "date": "2019.09.05", "title": "Бабиш убеден, че заводът на \"Фолксваген\" ще е в Турция"}
{"url": "https://duma.bg/bivsh-kandidat-za-glaven-prokuror-se-samoubi-n199098", "text": "Членът на Върховната касационна прокуратура Васил Миков е открит починал в жилището си в София. По първоначални данни смъртта е настъпила след самопрострелване със законно притежаван от Миков пистолет. Миков е бил кандидат за поста главен прокурор - през 1998/1999 г. на два пъти беше кандидат за главен прокурор и приемник на Иван Татарчев. Миков бе сред критиците на едноличния управленски стил на главния прокурор Никола Филчев.", "date": "2019.09.05", "title": "Бивш кандидат за главен прокурор се самоуби"}
{"url": "https://duma.bg/vlastta-namesti-420-mln-lv-ot-badeshtite-prihodi-ot-tol-taksi-n199093", "text": "Правителството вече намести \"целево\" 416 млн. лв. от тол таксите, които евентуално ще бъдат събрани през 2020 и 2021 г. Кабинетът прие вчера постановление за поемане на ангажимент от МРРБ на обща стойност 447 млн. лв. за укрепване на участъците от републиканската пътна мрежа, които ще бъдат увредени от свлачища и срутища. Покриването на останалите 31 млн. лв., необходими според властта за тази дейност в следващите три години, се отпускат от централния бюджет по бюджета на министерството за 2019 г. Правителството драстично намали очакванията си за бъдещите годишни приходи от тол такси. Първоначално властта твърдеше, че ще се събират по 1,2 млрд. лв., но след това, когато много експерти разкритикуваха обхвата и непосилния размер на заложените такси, сумата беше занижена двойно. Така излиза, че само за ремонт на пътища, пострадали от свлачища и срутища, ще се използват около 35% от очакваните приходи от тол такси. С останалите пари - по-малко от 400 млн. лв. годишно, АПИ ще трябва да ремонтира окаяната пътна мрежа в страната, особено в Северна България. През март председателят на АПИ заяви, че само за ремонт на пътната мрежа в Северна България ще са нужни 7 млрд. лв. в следващите няколко години.", "date": "2019.09.05", "title": "Властта намести 420 млн. лв. от бъдещите приходи от тол такси"}
{"url": "https://duma.bg/26-spad-v-proizvodstvoto-na-govezhdo-u-nas-n199095", "text": "България е държавата в ЕС с най-голям спад в производството на говеждо и телешко месо в кланиците през първите пет месеца на тази година. По данни на Европейската месна обсерватория през първите пет месеца на тази година в ЕС е отчетено много слабо повишение на производството на говеждо и телешко месо - с едва 0,1% на годишна база, съобщи Центърът за икономически изследвания в селското стопанство (CAPA), цитиран от agri.bg. В същото време в България обаче е отчетен спад с 26%. В кланиците у нас са произведени 2200 тона говеждо и телешко месо, или със 792 тона по-малко в сравнение със същия период на миналата година. Движението на цените съответства на ситуацията в производството. Цените на едро на говеждото и телешкото месо през юли се покачиха до 4139 лв. за тон кланично тегло, което е с 19% над равнището от юни, но слабо превишава средната стойност от 4100 лв. за тон за периода 2016-2018 г.  В условията на нестабилно вътрешно предлагане и сериозни месечни колебания, които могат да достигнат 25-30% на месечна база, се очаква осреднено в следващите два месеца цената на едро да е между 3900 и 4100 лв. за тон, прогнозират експертите. По-рано тази година анализаторите отчетоха, че месодайното говедовъдство у нас е с ниска възвръщаемост, намалена доходност и относително високи производствени разходи.", "date": "2019.09.05", "title": "26% спад в производството на говеждо у нас"}
{"url": "https://duma.bg/bez-promyana-na-danachnite-stavki-dogodina-n199096", "text": "Министерството на финансите, оглавявано от Владислав Горанов, обяви какво планира по отношение на данъците за догодина. Няма да има промени в данъчните ставки и акцизите. Те остават както и досега - 10% за доходите, 10% за фирмите, 20% ДДС и 15% данък дивидент. Както вече стана известно, няма да попълваме данъчни декларации, НАП ще прави това автоматично.  Има промени за хората с ТЕЛК. При ползване на данъчните облекчения за деца с увреждания и за лични вноски за осигурителен стаж при пенсиониране се предлага да отпадне задължението към годишната данъчна декларация да се прилага копие на валидно решение на ТЕЛК/НЕЛК и копия от документи, удостоверяващи направените вноски. Причината - НАП има достъп до регистъра за \"Единна информационна система на медицинската експертиза\". Не е необходимо да се прилагат и копия от документи за направените осигуровки, тъй като те се правят в НАП.  Дареното имущество, което ще трябва да се декларира, може да бъде всякакви ценни или неценни вещи, смяната на собствеността, която не се извършва при нотариус и поради това не подлежи на контрол. Предложението връща стара разпоредба, която бе отменена и според която безвъзмездното даряване се смята за доход на получателя и затова се облага с данък.  От догодина фирми и самоосигуряващи се лица в справката за изплатени доходи пък няма да вписват награди и предметните печалби с незначителна стойност, като за незначителна се смята такава на единична стойност до 100 лв. Причината е, че те са необлагаеми, а заради малкия им размер изискването е неизпълнимо и реално не се прилага. Министерството на финансите предлага още да отпадне задължението на собственици на автомобили, когато ги отписват, да уведомяват писмено общината, в която е регистрацията му. В момента собственикът е длъжен да представи на общината документ за това от компетентен орган. Министерството предлага това да отпадне, тъй като данните се съдържат в регистъра на пътните превозни средства, поддържан от Министерството на вътрешните работи, и проверката може да се автоматизира. Текст в закона за местните данъци и такси пък дава право на общински служители да определят данъчна оценка за недвижими имоти на предприятия, когато има установено умишлено занижаване на отчетните им стойности с цел намаляване или неплащане на данъка за тях. Така ще се подобри събираемостта на местните данъци. Собствениците на автобуси, които извършват обществен превоз на пътници по редовни автобусни линии в градовете и в слабо населените планински и гранични райони, които получават субсидия от общините, от догодина ще трябва да уведомяват кметството с декларация, ако имат право да ползват данъчни облекчения. Онези, които прекарват през граница големи количества цигари или алкохол, може да бъдат глобени за това нарушение от 1000 до 4000 лв. Друга промяна въвежда забрана за лицата да изпращат и получават акцизни стоки чрез пощенски пратки, с изключение на случаите, посочени в закона. Стоките ще се получават лично след показан документ за самоличност.  Тъй като се очаква да заработи Единната система за туристическа информация, туристическият данък ще се изчислява по нов начин - върху броя на предоставените нощувки през календарния месец. Повечето от предлаганите промени са мотивирани с намаляването на административната тежест за гражданите и администрациите.", "date": "2019.09.05", "title": "Без промяна на данъчните ставки догодина"}
{"url": "https://duma.bg/agrokomisiyata-v-ep-odobri-oshte-70-mln-evro-za-chumata-n199097", "text": "Комисията по земеделие и развитие на селските райони в Европейския парламент (ЕП) одобри в сряда предложението в евробюджета догодина да бъдат предвидени допълнителни 70 мЛН. евро за борба с африканската чума по свинете в засегнатите от болестта държави от Евросъюза. Така общата сума в бюджета на ЕС за 2020 г. ще достигне близо 100 млн. лв. Това съобщиха от пресофиса на българския евродепут от Групата на социалистите и демократите Иво Христов, който е внесъл предложението заедно с румънския си колега Кармен Аврам. Христов и Аврам направиха две предложения през юли. Едното беше за увеличаване с 50 млн. евро на перото \"Фонд за спешни мерки, свързани със здравето на животните и растенията\". Другото беше за увеличаване с 20 млн. евро на перото \"Осигуряване на по-висок здравен статус на животните и висока степен на защита на животните в ЕС\". Идеята е фондът да разполага с по-голям финансов ресурс, който да бъде предоставян на държавите членки, а оттам на фермерите за справяне с последиците от африканската чума. Второто предложение е за още 20 млн. евро за проучване и разработка на ваксина срещу африканската чума, каквато все още няма. При гласуването в комисията по земеделие това предложение не бе подкрепено от представителите на Европейската народна партия (ЕНП) - групата, в която членува ГЕРБ, но въпреки техния отрицателен вот то получи мнозинството от гласовете, отбелязва Иво Христов. Комисията се е обединила и около позицията, че има сериозно въздействие от разпространението на африканската чума в няколко държави членки и голям брой огнища от началото на 2019 г. В документа се изразява загриженост относно засегнатите големи свиневъдни стопанства, в които са били умъртвени десетки хиляди животни, и съжаление, че не са отпуснати средства за предотвратяване и борба с африканската чума по свинете. Посочва се, че за тази цел в бюджета на ЕС за 2019 г. са били предвидени 28 млн. евро. Парламентарната комисия по земеделие посочва, че в бюджета на ЕС за 2020 г. трябва да бъде включена най-малкото същата сума от 28 млн. евро. Отбелязва също така, че трети държави са инвестирали в научни изследвания за разработване на ваксина срещу африканската чума по свинете. Мнението в ЕП е, че Брюксел трябва да инвестира в научни изследвания и разработване на ваксина, което ще помогне за спиране на разпространението и появата на болестта във възможно най-кратък срок. Предстои предложението за увеличаване със 70 млн. евро на бюджета на ЕС за 2020 г. за справяне с африканската чума по свинете да бъде гласувано и от бюджетната комисия на парламента. Иво Христов изрази надежда, че предложените промени ще бъдат част от исканията на ЕП по време на преговорите за бюджета на ЕС за 2020 г.", "date": "2019.09.05", "title": "  Агрокомисията в ЕП одобри още 70 млн. евро за чумата  "}
{"url": "https://duma.bg/komisiyata-za-spetssluzhbite-se-zainati-za-voennoto-razuznavane-n199099", "text": "Комисията за контрол над службите за сигурност преодоля президентското вето върху закона за военното разузнаване. Припомняме, че на 5 август Румен Радев върна в НС текстовете, които позволяват службата да се оглави от цивилно лице. Според него това не съответства на мястото, което заема службата като неразделна част от въоръжените сили на страната. Румен Радев смята, че ръководителят на службата трябва да притежава необходимата експертиза. По думите му тя се изразява в специфични познания и професионален опит, с цел осигуряване изпълнението на задачите, свързани освен с добиване на разузнавателна информация, а и с такава, необходима за отбраната на страната и за защитата на националната сигурност от външни посегателства и заплахи. Създава се риск от нарушаване на принципите на централизираното управление и контрол на разузнавателната дейност и на политическия неутралитет, смята Радев. Приетият закон внася несъгласуваност в уредбата относно управление на системата за защита на националната сигурност и създава прецедент при навършване на пределна възраст за съответното военно звание да се продължава изпълнението на длъжността, е мнението на президента. Новото обсъждане на закона е точка първа за днешното заседание на НС.", "date": "2019.09.05", "title": "Комисията за спецслужбите се заинати за военното разузнаване "}
{"url": "https://duma.bg/shegite-na-babaita-n199085", "text": "Едноличен режим, лобистки закони, проядена от корупция власт, управници-безродници, народ, гаснещ в недоимък и несвобода... Оценките на президента са думи-остриета, които с прецизна точност улавят проблемите на днешна България. Държавният глава ни предупреди, че времето за промяна почти е изтекло и подаде ръка към институцията, призвана да кове законите на демокрацията и да гарантира устоите й. Ясно формулира проблемите и конкретно предложи решения. Без да надхвърля правомощията на институцията, която представлява. Призова за единство с една-едничка цел - благоденствието на България. Думите на Радев не чуваме за първи път. Колкото по-дълбоко обаче президентът поставя пръст в раната, толкова по-силно отеква гневът на Борисов и ГЕРБ.  Срещу словата на държавника политат плоски шегички, цинизъм и ирония. Диктаторът писука от мишата дупка, в която се е скрил. И се тресе от страх народът да не го посрещне с яйца и тояга. Не че някога е успявал да укроти мутренския си език, но напоследък паниката го кара да плещи като бабаит. И сам се смалява в сянката на този, за когото властта не е самоцел и който не се страхува от народен гняв или политически оценки. Борисов неуспешно си придава вид, че е над нещата. Но всъщност единствените над които е, са тези, които му чистят подметките. И църкат като ощипани госпожици при всяка дума или действие на президента. Ръсят откровени смешки в отчаян опит да засвидетелстват лоялност. Като кучето на Павлов са - той говори, те плюят. А после може и да ги чешат зад ушите. Или да ги изритат като мръсно псе от партията. Радев отправи призив за единение, госпожичките окнаха, че разделял народа. Що ли? Щото не реди псалми за Бащицата? Я си глозгайте кокалите и си оправете прическите! Защото, когато улицата помете статуквото, ще ви снимат за фейсбук.", "date": "2019.09.05", "title": "Шегите на бабаита"}
{"url": "https://duma.bg/mesechinka-se-zavrashta-s-premiera-n199080", "text": "Една от най-успешните унгарски етно групи \"Месечинка\" ще се завърне в страната, за да потопи публиката в магията на разпознаваемото звучене. Специфичните им композиции и обработки на унгарски, испански, руски, цигански и български народни песни ще прозвучат на Куртово Конаре Фест в Пловдив на 7 септември и във Варна на 20 септември в бар \"Rubik Art and Music\". Освен Аннамари Ола (вокал, саз) в групата участват Емил Билярски (клавишни, китара), Ференц Шомодьи (бас, контрабас) и Давид Кроликовски (барабани, перкусии). \"Месечинка\" направи премиера на клипа към сингъла \"I Don`t Let It\". Песента е част от последния албум на квартета \"Stand Into The Deep\", който излезе по-рано тази година и беше представен през лятото с турнета в България, Русия, Германия, Франция, Холандия, Сърбия, Румъния и Казахстан.  Първият сингъл от албума - \"Приспивна песен / Lullaby\" и клипът към него излязоха преди няколко месеца, последва песента, канеща да видим смъртта по нов начин \"Lookingatmydeath\", а днес вече можем да се насладим и на най-новото от носителите на наградата \"Фонограм\" (унгарското Грами) - завладяващата и със силно послание \"I Don`t Let It\". Клипът впечатлява с визуалната си откровеност, а танците на Аннамари ни пренасят в света на езотериката. Песента акцентира върху желанието за освобождение от натрапчивото, необяснимо и нежелано чуждо присъствие в живота ни. Актуалният пълнокръвен запис на \"Месечинка\" \"Stand Into The Deep\" се радва на широко одобрение: пресата го определя като шедьовър, а публиката - като по-силен и епичен от предишния великолепен \"Awake In A Dream\". Немското списание \"Orkus Magazin\" е във възторг: \"Алтернативната световна музика на унгарската група отново очарова и отвежда в спиращи дъха светове с десет уникални парчета.\" Поредният успешен албум на международно признатата група, който е издаден от немския музикален лейбъл \"Nordic Notes\" и се разпространява в цял свят, получи подкрепа от радиостанции в Америка, Германия, Австралия, Италия, Люксембург и др.  ", "date": "2019.09.05", "title": "\"Месечинка\" се завръща с премиера "}
{"url": "https://duma.bg/emblematichni-obekti-s-vhod-svoboden-v-pomorie-n199075", "text": "Община Поморие се включва в инициативата на Министерството на туризма \"Денят за вас\" на 6 септември. Емблематични туристически обекти ще са с вход свободен на 6 септември като част от честванията по повод Съединението на България. Всички туристи и граждани на общината ще могат да разгледат безплатно Музея на солта, Историческия музей и Античната куполна гробница, която датира от ІІ-ІІІ в. сл. Хр. и е единствена по рода си на Балканския полуостров, информира actualno.com.", "date": "2019.09.05", "title": " Емблематични обекти с вход свободен в Поморие"}
{"url": "https://duma.bg/natsionalnite-ni-geroi-ozhivyavat-v-spektakal-n199074", "text": "За първи път на екрана и на сцената оживяват всички български национални герои в рамките на филмово-театрален спектакъл. Уникалното образователно шоу е замислено и се реализира от режисьора д-р Искрен Красимиров, който е основател на популярния проект \"Незабравимата България\". В рамките на един учебен час малки и големи зрители по света и у нас ще видят най-доброто от филмите на Красимиров за Паисий Хилендарски, Софроний Врачански, Васил Левски, Райна Княгиня, Георги Бенковски, Захарий Стоянов, Иван Вазов, Христо Ботев и Освобождението на България. Спектакълът ше има своята премиера на 6 септември - Деня на Съединението, когато младият доктор от НБУ ще посети българската общност и училище в Дюселдорф, Германия. След това, отново по случай голям празник - 22 септември, \"Незабравимата България\" пак ще е на гастрол, този път при нашенците в Бремен.  Образователното шоу ще бъде представено и на сцените у нас - предимно в школа, читалища и детски градини. \"Графикът ни се уточнява в движение, но в момента мога да ви издам, че около 1 ноември - Деня на народните будители, ще посетя училища в София, Бургас, Пловдив и Панагюрище, а на самия празник летя за Великобритания, където ще бъда в българските училища \"Слово\" в Оксфорд и \"Васил Априлов\" в Борнемът\", съобщи в аванс д-р Красимиров. Младият родолюбец отскоро е преподавател в НБУ по документално кино, а от есента започва да обучава и студентите в ЮЗУ \"Неофит Рилски\" - Благоевград. \"Посланията на моите филми и спектакли са адресирани предимно към младите хора: учениците с моите уроци по родолюбие и студентите с лекциите ми в НБУ и ЮЗУ. Днешните млади хора са бъдещето на България и именно на тях искам да предам знанията ми в областта на историята и киното, както и моята голяма любов към нашата Родина - България!\", заяви още режисьорът.", "date": "2019.09.05", "title": "Националните ни герои  оживяват в спектакъл"}
{"url": "https://duma.bg/tvorcheski-shtrihi-v-pamet-na-nikolay-haytov-n199077", "text": "Изложбата \"Творчески щрихи\", посветена на 100 години от рождението на писателя акад. Николай Хайтов, може да се разгледа до 13 септември в галерия \"Средец\" при Министерството на културата. Експозицията е едно от събитията, с които се дава началото на Европейските дни на наследството 2019. Общоевропейските чествания у нас ще бъдат отбелязани с над 360 събития в цялата страна през септември. Част от света на Хайтов ще бъде представена чрез експозиция, която представлява съвременен прочит на творчеството на писателя от младите творци. Тя съдържа произведения по книгата \"Диви разкази\" на студенти от НХА, на ученици от Художествената гимназия в София и от Професионалната гимназия по горско стопанство и дървообработване \"Николай Хайтов\", Варна, както и скулптурни портрети на писателя през годините. Възпоменателното събитие е организирано от фондация \"Памет\" на наследниците на писателя със съдействието на МК.  ", "date": "2019.09.05", "title": "\"Творчески щрихи\" в памет на Николай Хайтов"}
{"url": "https://duma.bg/datata-n199081", "text": "ПРАЗНИК НА ГЛАВИНИЦА, СУВОРОВО И СЪЕДИНЕНИЕ. На тази дата през 1984 г. селата Главиница и Суворово са обявени за градове. В навечерието на Съединението на Княжество България с Източна Румелия през 1885 г. празнува и гр. Съединение (на снимката - гербът на града). Днес празник имат още градовете Сопот и Ветово. 1944 - БЪЛГАРИЯ ОБЯВЯВА ВОЙНА НА ГЕРМАНИЯ. Междувременно СССР обявява война на Царство България. Кабинетът нарежда да не се оказва съпротива на Съветската армия и веднага иска примирие. Обявяването на война на хитлеристка Германия фактически става на 8 септември 1944 г. от правителството на Константин Муравиев (на снимката), но на практика се осъществява след промяната на 9 септември 1944 г. Участието на България във войната преминава през два периода. Първият обхваща времето от септември до края на ноември 1944 г. Вторият започва от декември 1944 г. и продължава до май 1945 г. В двете фази на войната страната ни дава свидни жертви - над 30 хил. убити и ранени. На тази дата в с. Алеково, Свищовско, кметът Петко В. Петков доброволно предава властта на комитета на Отечествения фронт (първо установяване на ОФ власт). 1944 - БЕЛГИЯ, НИДЕРЛАНДИЯ И ЛЮКСЕМБУРГ УЧРЕДЯВАТ БЕНЕЛЮКС. Името на икономическия съюз най-вероятно е въведено през 1946 г. и идва от първите букви на страните членки. Официалните езици са нидерландски и френски. Въпреки че договорът е подписан на 5 септември 1944 г., е уточнено, че той ще влезе в сила от 1 януари 1948 г. В него се предвижда създаването на митнически съюз, като заложената крайна цел е постигането на пълен икономически съюз - свободно движение на стоки, услуги, капитали и хора в рамките на съюза. Договорът за икономически съюз между страните от Бенелюкс се сключва на 3 февруари 1958 г. 1997 - УМИРА ДЖОРДЖ ШОЛТИ, БРИТАНСКИ ДИРИГЕНТ И ПИАНИСТ ОТ УНГАРСКИ ПРОИЗХОД (Р. 1912 Г.). Рожденото му име е Дьорд Щерн. Музикален директор на Кралската опера \"Ковънт Гардън\" в Лондон (1961-1971), диригент на Чикагския симфоничен оркестър (1969-1991), главен диригент на Лондонския филхармоничен оркестър (1979-1983). Шолти е смятан за един от най-изтъкнатите симфонични диригенти на ХХ век. 2009 - В ОХРИДСКОТО ЕЗЕРО ЗАГИВАТ 15 БЪЛГАРСКИ ГРАЖДАНИ. Туристическият кораб \"Илинден\", построен през 20-те години на миналия век, потъва, при което част от пътуващите на него туристи се удавят. Съдът в Охрид призна за виновни двамата подсъдими - капитана на кораба Сотир Филевски и хърватския гражданин Бранко Баич, дал сертификат за годността на плавателния съд. Апелативният съд в Битоля потвърди осъдителните присъди - по една година затвор за двамата.", "date": "2019.09.05", "title": "Датата"}
{"url": "https://duma.bg/da-imash-i-da-nyama-n199082", "text": "Да имаш такава държава и да казваш: \"Няма такава държава\" - това е въпросът... Хайде да проследим само няколко неща, които вече ги няма. Няма го член Първи в Конституцията, но статуквото си е същото. Управлението и моделът са си същите. Няма справедливост. Няма добро правосъдие. Няма добро или приемливо здравеопазване и образование. Няма достоен живот за всички. Няма ги и необходимите доходи. Протестират медици, учители, пожарникари, полицаи... Сравнете заплатите и пенсиите при съседите поне. Няма го селското стопанство, вече ги няма и българските плодове и зеленчуци. Няма го военнопромишленият комплекс. Няма ги спортните постижения и успехи по света на борци, щангисти, няма я художествената гимнастика. Няма ги онези ценности, за които са воювали деди и бащи. Няма ги даже истинските исторически уроци в учебниците по история. Дойдоха на тяхно място евроатлантическите ценности, които още никой, даже Цветан Цветанов, не може да ги определи, само една неизвестна женица сподели, че са аналог на атлантическия \"Титаник\"... Няма го и гражданското общество още... Както я няма и демокрацията, за която скачахме в началото на прехода и пяхме \"45 години стигат\" и \"Времето е наше\". Няма го развитият социализъм, няма го дори и недоносчето... Няма го светлото бъдеще. Няма я фабриката за илюзии. Нея я затвори второразряден бракоразводен адвокат. Няма го СИВ, няма го Варшавският договор, няма я дружбата от векове и за векове. Отне ни я задокеанският брат, пречат ни европейските структури и санкциите срещу Русия. Няма доверие в управляващите и крехките коалиции. Няма патриоти и при патриотите най-паче ... Няма сигурност по селата, където убиват за пет лева и двадесет стотинки. Няма организирана борба с организираната престъпност, защото престъпността е по-добре организирана от борбата с нея. Няма държавна защита от пожари, бедствия, наводнения. Няма как да опазим гората от пожари, докато пожарникарите са предимно във властта. Няма как да увеличим доходите, независимо от спестяванията. Броят на милионерите расте, но повече расте броят на бедните.  Няма нито едно, забележете - дори от кумова срама, прието президентско вето. Няма къде вече да пасат магаретата, защото там в ливадите сега са завод след завод (справка Б.Б.). Няма и гости в къщите за гости, построени с европейски пари за лична употреба. Няма доказани конфликти на интереси, търговия с влияние, злоупотреби с власт и пари... У нас вече няма и индустрия. Има само фалшиви новини в индустриални размери. Няма достатъчно летовници по българското Черноморие, дори и при безплатни чадъри и шезлонги по плажа. И няма нищо, което да не се е случило или поправено без намесата лично на премиера! Няма случай, в който Орешарски и Нинова да не са виновни за всичко, което не е станало у нас, а Путин - за всичко, ставащо по света.  Няма как да повярваме, че има небивал износ за 28 милиарда лева. Няма как да не повярваме, че успехите в последните десетина години са невиждани. Защото никой още не ги е виждал! Няма как свинското да остане на същата цена след импровизираната насилствена африканска чума на част от Балканите. Няма как шоумен у нас да стане успешен политик без олигарх край него. Малко ли опитаха вече?  У нас няма палачинка, която може да се обърне. Не може да има мост между пропаганда и реалност. Едното е химера и мечта, другото - сурова действителност. Няма как да говорим за мир и демилитаризирана зона, когато сме дали безвъзмездно бази на САЩ и НАТО, когато в Черно море има военни учения, а ние непрекъснато твърдим, че Русия е заплаха, противник и враг. Няма как да не се радваме, че след 5-6 години ще имаме осем американски изтребители, които вече предплатихме. Първият транш от милиард и двеста милиона лева замина още сега. А премиерът ни обяви, че уж не обича борчове. И че нямал борчове... А пък ние имаме вече над 34 милиарда лева външни дългове Е, има ли такава държава, в която казваме, че няма такава държава!? Има, има. Само светлинка в тунела още няма. И няма да има скоро при така стеклия се Преход и при така случилата ни се демокрация...", "date": "2019.09.05", "title": "Да имаш и да няма..."}
{"url": "https://duma.bg/doayenat-ivanka-antonova-stava-na-90-godini-n199079", "text": "Леля Ванче, както я наричат в любимото й Етрополе, което тя самата определя като истинска люлка на щастието, на 5 септември ще празнува своя деветдесети рожден ден. И ще бъде сред своите земляци и приятели там, където и днес прекарва по-голямата част от времето на старините си режисьорката от националната телевизия Иванка Антонова. Иванка Антонова е една от легендите на електронната медия от времето, когато имахме само една-единствена телевизия. Тази есен тя също има своята кръгла годишнина от първото излъчване през 1959 г. Ремсистката и комсомолката Иванка Гръбчева (тя е сестра на генерал Димитър Гръбчев) за кратко минава през киното, когато се снима филмът \"Калин Орелът\", и от първите часове на Българската национална телевизия е на работа на \"Сан Стефано\" 29. А по-късно генералният директор Иван Славков я прави режисьор в дирекция \"Информация\", където оставя над 500 предавания, предимно на живо, както сега обикновено казваме, стотици участия в \"Панорама\", манифестации и други официални програми. Тя на практика е малка жива енциклопедия в историята на телевизията. И сега можете да видите леля Ванче на хорото на площада в Етрополе, на събора на БСП на Бузлуджа, можете да я срещнете в някои от средите, когато се събира неформалният клуб на ветераните \"Бузлуджа\", при ветераните в телевизията два пъти месечно на \"Сан Стефано\" 29. Да си ни жива и здрава, лельо Ванче, скъпа другарко Антонова. Честит 90-и юбилеен рожден ден. Наздраве за твоята жизненост, отзивчивост и приятелство!", "date": "2019.09.05", "title": "Доайенът Иванка Антонова става на 90 години"}
{"url": "https://duma.bg/lyato-po-kanala-na-yuga-n199084", "text": "След тричасов полет през Франкфурт съм на летище \"Бланяк\". 10 години след първото ми идване в Тулуза - двумилионен град в Югозападна Франция, център на областта Окситания и на гиганта \"Еърбъс\" (доближавам Мала Франция, другото име на Кюстендилското краище, до френските мащаби, като добавям Граово и Шопско). Тук по-малкият ми син - студент в Техническия университет, бивш Машинно-електротехнически институт \"Ленин\" - съкращението МЕИ се четеше и като \"Можеш евентуално да изкараш\" - пожела да изучи компютърните мрежи и телекомуникации във висшето училище \"Пол Сабатие\", да заработи, да се задоми и да прибави към внуците ми прекрасната Пенелопа. За разлика от Франция инженерите у нас, колкото и да е старомодно, държат на \"инж.\"- а пред името си, а преди 9-и и съпругите им са го слагали пред фамилията си в знак, че не са кои да е. Потърпете за още впечатления-сравнения, преди да надникна в късното средновековие. Когато 26-годишният Антоан дьо Сент-Екзюпери започва пилотската си кариера в Тулуза на френския \"Бреге 14\" (на 14.10.1926 г. той слиза на гара \"Матабьо\", за да поеме пощенските полети на авиокомпанията \"Латекоер\" по линията Тулуза - Казабланка), българската пощенска авиация - проф. Божидар Димитров го пише в \"Труд\" на 29.06.2018 г., се обслужва от нови немски фокери, извадени от плевни и пещери (!?), техни скривалища след забраната им по Ньойския договор. Романите на Екзюпери \"Южна поща\" и \"Нощен полет\", за който през 1931 г. получава \"Фемина\", щяха ли да се появят, ако не бяха го наели? Както не се знае дали Антон щеше да разгърне таланта си, ако баща му, фалиралият Павел Чехов, не се беше преселил от Таганрог в Москва. И днес при влизане в югозападния столичен квартал, известното крайградско с. Панчарево, вдясно от шосето, близо до стената на изравнителното Панчаревско езеро, събрало водата от ВЕЦ-овете между яз. \"Искър\" и София, се забелязва засипаното, прокопаното с бригадирски труд начало на Софийския плавателен канал. Траншеята върви с прекъсвания през землищата на присъединените Горубляне, Симеоново, Драгалевци, Дървеница и Павлово, където е трябвало да има пристанище и ВЕЦ, но МК \"Кремиковци\" осуетява идеята витошки води да влязат в Струма. От 1961-ва скачам в 1662-ра. 100 години, преди да заскрибуца перото на първия ни историограф, Пиер Пол Рике (1604-1680) от град Безие решава да вложи спестяванията си и да убеди Краля Слънце да приеме проекта му и да финансира (публично-частно партньорство?) плавателния \"Канал дьо Миди\" - 241 км от Тулуза до Средиземно море, в Списъка на световното културно наследство от 1996 г. 14 години го строи - един от най-старите в Европа, още работещ, широк между 16 и 20, дълбок средно два, с дълбочина на газене 1,60 и пределна ширина на дъното 10 метра. Освен търговските съображения (речният пренос-превоз е по-евтин, морският - по-дълъг и гъмжи от пирати) надделяват и политическите (Испания губи от такси за преминаване на френски кораби през Гибралтар). Превозват поща, пътници и товари. Теглят лодките с коне. Събуждат търговията, за да тръгне икономиката на Юга (затова ли възраждат Пътя на коприната?). И успяват. През 1856-а по него пътуват близо 100 хиляди пътници и изминават 11 милиона тонкилометра. Само през 1785 г. печалбата от търговския трафик е 950 хиляди ливри - сума, огромна за времето си. И така, докато, изместен от железницата, стане туристическа забележителност. Революцията през 1789-а дава сегашното му име, дотогава е \"Кралски канал на Лангедок\". Барон Рике успява, помагат му топограф, картограф и фонтаньор, понашему \"чешмеджия\", да хване водата от склоновете на Черната планина (1211 метра е най-високият й връх), да я докара, а това са десетки километри, до най-високата точка на канала - прагът Науруз (189 метра), да я спусне до града (132 метра), 57 км плавно снишаване по атлантическата страна, и до кота 0 на изток: 184 км през Кастелнодари, Каркасон, Треб и - след деветте шлюза при Фонсеран, през Безие и кръглия при Агд - да я влее в лагуната То, за да стигне брега при Сет. Ръкавите до река Рона на североизток и към Нарбон на юг, до Порт Нувел на Средиземно море са прокопани по-късно (1808-1810). През 1663-та той чертае трасето до Тулуза, а после, за да докаже идеята си, строи тестови канал, приет от кралска комисия през 1665-а, отклоняващ вода от река Сор до Науруз. Чак след това кралят решава, че строителството е технически възможно и то започва през 1667-а. С кирки и лопати, като в песента \"Елате, хиляди младежи!\", само че възрастта на бригадирите е между 20 и 50 години. Рике копае от Тулуза до Треб срещу правото да го експлоатира. Държавата плаща от Треб до То и за пристанището в Сет с данъка върху солта, който Рике е събирал, преди да излезе в оставка. Справяйки се с какво ли не, той ръководи 12-те хиляди работници и си отива, задлъжнял, на 1.10.1680 г., малко преди откриването му (15.05.1681-ва), когато морето е само на две мили. Днес признателните потомци, почели заслугите му с бюстове и статуи, тичат, гребат, карат ролкови кънки, велосипеди и лодки, любувайки се на над 350 съоръжения - шлюзове, мостове, диги, бентове, проходи и аквадукти. И на първия канален тунел - 170-метровия \"Малпа\" (1679-1680), изсечен в пясъчника на хълма Енсерун (50 метра), широк 6, висок 8,5 метра, с 30 укрепващи арки. В град Ревел, където каналът си има музей, е първият голям обект - яз. \"Сен Фереол\". Пълнят го уловените планински потоци и ручеи и при горещини като сегашните, извели тулузчани на плаж и риболов край него. Оттам (350 метра надморски), пак по каменна вада, преди да заслиза на изток и на запад, водата криволичи до прага Науруз.  Сещам се за столичния кмет инж. Иван Иванов, проектанта и строителя на Рилския водопровод и на яз. \"Бели Искър\" (1939-1945), осъден след 9-и, но освободен и помилван, за да проектира и построи яз. \"Сталин\" (1954), снабдил града с най-евтина и чиста вода.  Прагът Науруз е на половин час от Ревел. Осмоъгълникът на Рике е частично пресушен и преработен, защото се задръства и прелива. Страните му са канали към по-малък басейн, отместват и атлантическия, и средиземноморския шлюз. Най-дълъг и равен е каналът (54 км) между шлюзовете при Аржен и Фонсеран, най-къс (105 метра) - между двата при Фрескел. През XIX век го удължават с \"Канал дьо Гарон\" (1838-1856). Тече встрани от Гарона (193 км) и 50 км преди Бордо, при Кастец он Дорт, се влива в нея, за да срещне океана. Захранен е с нейна вода по малкия (1,6 км) \"Канал дьо Бриен\" през шлюза \"Сен Пиер\" в центъра на Тулуза до мостовете близнаци, където Южният канал влиза в Гаронския (байпаси при шлюзовете му отбиват вода към малки ВЕЦ) и двата стават \"Канал на двете морета\", държавна собственост от 1897-а, с принципал френското Министерство на енергетиката и водите. Като представител на поколението между пишещата машина и кЪмпютъра, така първите ни IT специалисти произнасяха думата, съм се дивил на решението от 1660 г. да се захранят двата клона така, че да не се заблатяват, особено през лятото, но крушката си имала опашка. 30 години преди началото на строежа в проучванията за  подобен проект се включва и Рике-баща. Знанията за хидрографията на Черната планина подтикнали сина му да купи (1652-1658) правото да снабдява община Ревел с вода от река Сор през водоотвеждащ канал. Четири години по-късно той представя на министъра на финансите, водите и моретата Жан Батист Колбер проекта на живота си - по-убедителен от много предишни, недостатъчно обмислени. Управлението на Канала е предизвикателство за потомците на Рике. Обраства, трупа наноси, крайбрежните платани боледуват. Впрегнати са чистачи, градинари, майстори с техника - драгажни лодки, шлюзовете са електрически, плаща се с карти. И като доказателство, че клиентелизмът не е от вчера, по времето на Наполеон акционери на Канала са били само негови приближени. В центъра на Тулуза водата в тухленото корито на Гарона се ускорява по изкуствен праг. Експозиция на три нива онагледява новостите в електродобива и пътя на рибата, отклонен, за да не погине. Разглеждам и изложбата \"databaz\" - проектиране с данни. Подвижни точки, линии, панорамни проекции. Артистизъм с цифрови инструменти. Входът е свободен. Освен с окситанския (той е и на уличните табели) и с герба си - 12-точковият кръст е навсякъде, този край е осеян с останки от катарски замъци. 10 хил. рицари са вдигнати от папа Инокентий III на Албигойски кръстоносен поход срещу българската ерес. Богомилите на Франция са изгорени като еретици, 180 само под връх Бугараш. Недалеч е Монсегюр - последната им твърдина, паднала през 1244-та. Близо до Каркасон, най-добре запазената френска крепост със замък, на 14 юли събира хиляди на светлинно шоу, е село Рен льо Шато, също бастион на катарите. С кулата Магдала, построена от абат Беранже Сониер, в нея е и библиотеката му. Историята му е вплетена от Дан Браун в \"Шифърът на Леонардо\". Околното поле на изгорените вече е далечен спомен. Вековна и сегашна, Франция преуспява, защото почита културата. За нея всички се бъркат дълбоко, непримирими към необложеното богатство. С надеждата да го видя и у нас, ви махам за довиждане.", "date": "2019.09.05", "title": "Лято по канала на юга"}
{"url": "https://duma.bg/ansambal-gabrovche-pak-s-gran-pri-na-mezhdunaroden-festival-n199078", "text": "Детският фолклорен ансамбъл \"Габровче\" спечели Гран при на Младежкия фолклорен фестивал в Приморско и Китен. В края на август в двата черноморски града се проведе XVI Международен фолклорен фестивал, организиран от асоциация \"Български фолклор\" и \"Еврогейд\" ООД, София, съобщи dariknews.bg. За поредна година с младежката си танцова формация се изявява и ансамбъл \"Габровче\". Други участници във фестивала бяха състави от Турция, Русия, Северна Осетия и два колектива от Якутия.  Габровският състав се представи в пет концертни вечери с различни танци и костюми. Той изпълни \"Криво хоро\", \"На мегдана\", \"Русчуклийска сюита\", \"Пеперуда\", \"Завило се вито хоро\", \"Гергьовден\". С гласуването на публиката и оценките на ръководителите на участващите състави \"Габровче\" за шести път спечели Гран при на фестивала. Заслужено отличие за чудесното представяне!", "date": "2019.09.05", "title": "Ансамбъл \"Габровче\" пак с Гран при на международен фестивал  "}
{"url": "https://duma.bg/kontsert-v-peshtera-ledenika-n199076", "text": "Проектът \"Музика в пещерата\" ще се проведе от 6 до 8 септември сред величествената обстановка и естествена акустика на природния феномен. Специални гости на нестандартния музикален форум са едни от най-популярните и обичани изпълнители и групи, сред които цигуларят Хари Ешкенази, фолклорният квартет \"Абагар\", \"Мери бойс бенд\", камерен оркестър \"Дроп даун къмюнити\", Васил Петров, Максим Ешкенази, Симфониета-Враца с диригент Христо Павлов и гост-солисти. Кулминацията на \"Музика в пещерата\" е на 8 септември, когато посетителите ще се насладят на изпълненията на джаз певеца Васил Петров. ", "date": "2019.09.05", "title": " Концерт в пещера Леденика "}
{"url": "https://duma.bg/ivan-zvezdev-v-gotveneto-nay-vazhen-e-optimizmat-n199135", "text": "- Правя го от 1990-а. Тогава бях на 14 години. Сготвих сирене по шопски и кебапчета. Онези, които ги опитаха, не ми ги върнаха и не ме изгониха от заведението, където работех, за да изкарам пари за море... - Без добро настроение няма как да се получат ястията. Лошото емоционално състояние е пречка за всяко нещо. Готвенето изисква внимание, усет и концентрация. А когато си разсеян и мрачен, със сигурност ти липсват тези качества. - Голяма! Вкъщи може да готвиш по джапанки, по чехли, да не си гладко обръснат, когато говориш, да не спазваш правилото за пълния член... А пред камерата трябва да внимаваш за всички аспекти: да си подстриган, да бъдеш свеж, позитивно настроен и да се съобразяваш с граматиката, да не използваш жаргон или диалектни думи, защото е добре аудиторията, която те гледа, все пак да разбере какво искаш да кажеш. - Винаги има някой, който ме наблюдава, когато съм пред печката: децата, гостите или съпругата ми. Докато готвя, обикновено си говорим на всякакви житейски теми. - И от безинтересни също! Има много кулинари, които и да не са изпъкнали в някои области, но пък са запалени по нещо, свързано с изкуството на готвенето. - Още през 2000 г. решихме да изпратим българско предаване за една от аржентинските телевизии. И тогава поканихме родопската певица Росица Пейчева да готви. Видяхме колко добре се прие една народна традиционна рецепта на пататник. Започнахме да търсим и други самобитни майстори. Открихме колко всъщност е непозната истинската българска кухня. Бяхме срещали само Балкантурист-културата в механите и атракционните битови заведения, както се наричаха тогава. - Да! И съм сигурен, че нашата древна държава е много по-добра от модерните нови народи, които се хвалят под път и над път, правят фестивали и конкурси, а всъщност са заимствали почти всичко, свързано с храната, от чужбина, включително и от нашия Балкански регион. А ние имаме какво да представим! Всъщност кухнята на един народ показва на какво културно ниво е. А българската е на доста високо! Установил съм го на стотиците събори, на които готвят джуркана коприва и баници. Виждам и оценката на чужденците за нашите гозби - много харесват ястията ни! - По-лесно е да готвя, отколкото да давам оценка за чуждия труд, защото всеки човек може да направи нещо в кухнята, което да ти допадне или напротив. Никога не съм се сърдил, когато някой не хареса моето ястие - вкусовете са различни. Затова, когато ходя на такива кулинарни прояви, винаги ми е много трудно. Не можеш да оцениш една супа и една баница и да кажеш коя е по-вкусна, много са различни. По принцип почти няма фестивал, посветен само на едно ястие. А дори и да има, пак ще е трудно. Например за лютеницата записах през годините над 40 рецепти, като всяка от тях е много вкусна и различна: със зелени домати, с патладжани, с чушки и дори с ванилия - наскоро едни жени експериментираха с тази подправка и стана много интересно. Така че много е трудно да даваш оценка. Но се налага. И винаги има все пак категории, които те карат да избереш доброто ястие. - Крайно негативно съм настроен към тези явления. Това са печалбарски формати, които са в насока срещу българската култура, не само срещу българската кухня. Аз не съм ги гледал, де. Но съм чувал, много мои колеги са коментирали. Там основно се акцентира върху френски специалитети, италиански ястия, китайски гозби. Смятам, че е пагубно двете национални телевизии да се съсредоточават върху чуждата култура. Това не е правилно. Категорично съм против! И другото, което ненавиждам, са скандалите. Особено в Hell`s Kitchen: тази омраза, да се карат, да се бият, да се замерят с тигани, да хвърлят храна - това е недопустимо. В 20-годишната си практика съм го виждал може би на едно-две места да има подобни неща. Но като цяло това не е нормално общуване и съм против всякакви агресии, без значение дали са готварски или политически. - Да. Искам да направя много голяма кулинарна енциклопедия. Доскоро не съм си го поставял като задача, защото качественото е скъпо. Когато говорим за сериозен труд, с илюстрации - така, че една книга наистина да е жива, тя ще има висока цена. Но сега съм готов да я направя. Дори само 100 броя да издам. Мисля, че трябва това, което съм усвоил, да оставя написано за следващите. Без въобще да се съобразявам с цената. Важното е да стане ценен кулинарен паметник. Може да звучи нескромно, но аз ще предам това, което съм научил от поколения българи.  - Имам. Въпросът е много философски. Но ще ви кажа: най-добрите готвачи са мъжете, а най-добрите готвачки са жените. - Да обясня: жената е майка, съпруга и почти няма да се намери мъж, който да търпи тя да се прибира в два през нощта, сутрин да излиза рано, на всички празници да я няма вкъщи и да се налага да готви сам. Тоест, по-трудно е да се съчетават тези неща и да е отдадена изцяло на изкуството на готвенето. - Имам много такива рецепти, които съм създала лично. Трудно е да ги изброя всички. Но съм си ги записал. Много-много не ги публикувам, защото моят вкус е космополитен. Например на доматената салата у дома слагам нещо, за което сигурно всички много ще ме критикуват: оцет с ванилия, защото за мен това е перфектната комбинация. В момента, щом го покажа, някои ще изригнат, че така не се прави. В България има много схващания, които са неправилни. И това е едно от тях. - Трудно е да ги изброя всички, но например най-напред се сещам за малка рибарска лодка по река Ропотамо. Имах мечта да готвя на нашата бивша подводница \"Слава\", обаче, докато й заредят батериите, тя взе, че окончателно остана на сушата. Също така във влака на цар Борис III... - Едно-единствено нещо не понасям: шкембе чорбата. А по ирония на съдбата в центъра на София близо две години имах шкембеджийница, която денонощно се посещаваше и трябваше може би по около стотина килограма шкембе да мине през тенджерата и ръцете. Нито ми харесва ароматът, нито вкусът. Много съм се мъчил да се науча на тази култова българска гозба, обаче не можах - до ден днешен. - Когато не си проверя кухнята, в която гостувам и трябва да готвя, имам големи затруднения. Последното ми се случи наскоро, когато бях на Събора на банатската кухня в село Асеново. Взех моите казани и котлони, но и домакините имаха. Техният съд беше китайски, изключително тънък. И докато чаках да заври бобът, той загоря. Което е фатално, защото те чакат 500 човека с празни паници и лъжици, а ти нямаш време - бобът е едно от най-бавните и коварни ястия. И всъщност в момента, когато усетих миризмата на загоряло, естествено, изгребах горната част, която още не се беше покварила от неприятния аромат. Спасих гозбата. Но за пореден път си казах, че трябва да разчитам на собствените си съдове. Моите са дебелостенни, стари казани от военните поделения. Дадох този пример, за да покажа, че нещата винаги могат да се поправят. Хората си изядоха боба, останаха доволни и пак искат да им готвя, въпреки че имаше проблем. - И двете. Но най-вече трябва да прави хубави ястия. Има големи презентатори, които те заблуждават. Виждал съм го на не една и две изложби. На празника на яйцето в Павликени имаше ястие, приготвено като шедьовър на Фаберже. Беше направено от шоколад, изключително произведение! И на всички членове на журито, както се казва, ни потекоха лигите. Но когато го опитахме, стана една експлозия от горчивина. Може би това е най-лошото нещо, което съм вкусвал. Давам го като пример, че презентацията често може да лъже. По-добре ястието да е семпло на външен вид, но да е вкусно. А не да те впечатли с визията и после да те разочарова. Наскоро на фестивал в западната ни съседка направих супа топчета в рамките на представянето на българската кухня. И знаете ли, дойде един сърбин и попита: \"Що е това?\" Казаха му: \"Чорба от кюфтенца.\" А той рече: \"Е па, много е грозна!\" Мен това обаче не ме притесни. Всеки си има различен вкус. Затова му отговорих: \"Грозна, но е много хубава!\" Така че за мен е по-важно да се готви вкусно, а не красиво. Ако можеш и двете, си перфектен! - Все още мнозинството смята, че здравословното хранене е безвкусно. И хората не знаят, че трябва час по-скоро да ограничат захарта и солта, които се приемат в чудовищни количества. А това е причината за голяма част от модерните болести. Трябва да се замислят: като посегнат към солта, дали да я добавят. Защото човек със сигурност не може да умре поради липса на сол. Това е моят апел: хората да не прекаляват с нея, както и със захарта. Така само ще спечелят. И те, и техните семейства. Защото ще бъдат здрави. - Определено има връзка между тези неща. Слабохарактерните, небрежните хора, дори немарливите никога няма да се притеснят, ако паницата им не е добре измита, не ги интересуват яденето какво е... А когато човек е естет, има култура, мнение, самочувствие, достойнство, той ще се възмути от много детайли, които са му неприятни, и никога не би ги приел. - Сезонната кухня винаги трябва да е преди всичко. Никога - зимата домати от пазара, само домашно консервираните. Пролетта е добре да ядем зелените неща. През лятото - нашите прекрасни зеленчуци. А в студа да хапваме кисело зеле, богато на витамин С, свинско месо, сланина. Модерните хидрогенирани масла завинаги да се изключат - говоря за маргарин и други подобни продукти. Защото това е правилното: човек да заложи на българската кухня според сезоните. Необходимо е да има връзка между природата и храната. - Дисциплината! А също така и оптимизмът е важен: дори и да не тръгне нещо в правилната посока по ред причини, трябва да вярваш в крайния успех. Защото, ако се отчайваш, няма да как да вървиш уверено по пътя към целта.", "date": "2019.09.05", "title": "Иван Звездев:  В готвенето най-важен е оптимизмът"}
{"url": "https://duma.bg/gledayte-n199065", "text": "по БНТ 3 18.50 Армения - Италия 21.35 Румъния - Испания по Евроспорт 1 19.05 US Open Утре по БНТ 3 21.35 Германия - Холандия по Диема спорт 2 Формула 1 12.00 и 16.00 Гран при на Италия (тренировки) по Евроспорт 1 19.05 и 23.00 US Open В събота по БНТ 1 19.00 Англия - България по БНТ 3 15.50 Косово - Чехия 21.35 Сърбия - Португалия по БНТ 3 Волейбол, ЕП за жени 19.20 1/2-финал в Анкара по Диема спорт 2 16.00 Гран при на Италия (квалификация) по Евроспорт 1 19.05 и 23.00 US Open В неделя по БНТ 3 15.50 Армения - Босна и Херцеговина 21.35 Финландия - Италия по БНТ 2 18.50 Грузия - Дания по БНТ 3 жени 19.20 ЕП в Анкара (финал) по Диема спорт 2 16.10 Гран при на Италия по Евроспорт 1 20.00 и 23.00 US Open", "date": "2019.09.05", "title": "Гледайте"}
{"url": "https://duma.bg/troyan-za-vtori-pat-priema-motokrosa-tazi-godina-n199067", "text": "След като прие старт от европейския шампионат по мотокрос на Великден, този уикенд мотополигонът в Троян отново ще посрещне стартове от VI кръг в класовете ЕМХ65, ЕМХ 85, МХ2, МХ1 и МХ/Veteran. Заявки са подали над 100 състезатели от България, Румъния, Северна Македония, Гърция, Сърбия, Молдова и Турция, като сред тях е и местната гордост Майкъл Иванов (КТМ, \"Тексим Мотор Спорт\", който има 100 т. в клас МХ2, но изостава на 90 т. от лидера Алекс Димитров (КТМ, Мотоспорт Варна). \"Хотелската ни база редовно е заета. Това е 15-ото домакинство на Троян за последните 8 години и с това се утвърждаваме като любезен домакин на мотоспорта. Когато ме питат защо влагаме в това парите на троянските данъкоплатци, винаги отговарям по един и същи начин - младите хора имат нуждата от мотивация и стимул да спортуват и това за щастие се случва. Трудно е да се поддържа база при 2 състезания годишно и затова оценяваме помощта на федерацията да бъде обновена зоната за награждаване и да се реновира подземната инфраструктура\", заяви кметът на общината Донка Михайлова.", "date": "2019.09.05", "title": "Троян за втори път приема мотокроса тази година"}
{"url": "https://duma.bg/politsai-ot-9-strani-se-sabirat-na-folk-festival-v-chepelare-n199073", "text": "Първият в света Международен фолклорен фестивал \"Незабравка\" - за членове на \"Международната полицейска асоциация\" и техните семейства, започва в Чепеларе. В събитието, което продължава до 8 септември, ще се включат близо 100 участници, като ще има представители от  9 държави - Белгия, Кипър, Малта, Пакистан, Румъния, Русия, Северна Македония, Сърбия и България. Официалното откриване ще е днес, 5 септември, от 17 ч. на пл. \"Олимпийски\". Националната носия и доброто настроение са пропуск за събитието, уточняват организаторите.", "date": "2019.09.05", "title": "Полицаи от 9 страни се събират на фолк фестивал в Чепеларе"}
{"url": "https://duma.bg/viena-pak-e-nay-dobriyat-grad-za-zhiveene-v-sveta-n199070", "text": "За втора година Виена е най-добрият за живеене град в света в класацията на \"Икономист интелиджънс юнит\" за 2019-а. Австрийската столица е следвана от Мелбърн, Сидни, Осака и Калгари. Сред първите 20 са общо 8 европейски града от общо 140, научи ДУМА от Ойроком-ПР София, част от мрежата за международни връзки на община Виена. Класацията на града се съставя въз основа на критерии, включващи жизнения стандарт, престъпността, инфраструктурата, транспортната мрежа, достъпа до образование и медицински грижи, икономическата политическата стабилност. Виена привлича туристи с концертите с класическа музика и имперската си история. Но наред с това има множество зелени пространства, отлични обществени услуги ниска престъпност, поради което миналата година измести Мелбърн от върха на класацията на 140 града в света, който австралийският град заемаше последните 7 години. Разликата между двата града е минимална - 0,7 точки от общо 100. Виена получава 99,1 точки в класацията за 2019 г., публикувана на 3 септември, също колкото е имала и миналата година. Мелбърн е с 98,4 точки, а Сидни - 98,1 и се изкачва от пето на трето място благодарение на екологичните подобрения. В първата десетка доминират Австралия и Канада, всяка от двете страни с по три града. Япония също е в тази група с Токио и Осака. Девети град в класацията е Копенхаген. Париж губи пет позиции и се класира 25-и заради протестите на \"жълтите жилетки\". Най-ниските позиции в класацията заемат най-непривлекателните градове в света - последен е Дамаск, непосредствено преди Лагос и Дака, в Бангладеш. За първи път е отразено и влиянието на климатичните промени върху качеството на живота: в това отношение Кайро и Делхи са санкционирани заради лошото качество на въздуха и лошото водоснабдяване. 1. Виена, Австрия. 2. Мелбърн, Австралия. 3. Сидни, Австралия. 4. Осака, Япония. 5. Калгари, Канада. 6. Ванкувър, Канада. 7. Торонто, Канада. 8. Токио, Япония. 9. Копенхаген, Дания. 10. Аделаида, Австралия.  ", "date": "2019.09.05", "title": "Виена пак е най-добрият град за живеене в света"}
{"url": "https://duma.bg/za-parvi-pat-kloniraha-kotka-s-targovska-tsel-n199071", "text": "В Китай беше клонирано коте за първи път с търговска цел. То даде втори живот на починал домашен любимец срещу 250 000 юана (близо 35 000 долара), съобщи Ван Ининг, който е вицепрезидент на биотехнологичната компания SinoGene. И уточни: \"Въпреки факта, че това не е първото клонирано коте в света, то е първото клонирано в Китай. Това е и първият случай на търговско клониране на котка.\" Собственикът на клонираното животно е бил много депресиран след смъртта на домашния си любимец, който умрял поради внезапна болест, и затова решил да използва услугите на компанията. Ван Ининг съобщи, че от гледна точка на ДНК клонираното животно ще бъде абсолютно идентично с \"оригинала\", но да има различия в характера. \"Някои особености в поведението на домашния любимец може да зависят от условията на живот и околната среда. Например обучение, дресиране, предпочитания в храненето. Следователно не можем да гарантираме, че характерът ще е 100% същият като този на починалото животноУ, разкри Ван Ининг. Според него няма разлика в продължителността на живота между клонирано животно и оригинала. Целият процес на клониране на котка отнема 3-4 месеца. След раждането животното остава за още два месеца под наблюдение. Клонираното коте все още е в лабораторията.", "date": "2019.09.05", "title": "За първи път клонираха котка с търговска цел"}
{"url": "https://duma.bg/sled-80-godini-za-skandala-v-polsha-koy-e-agresorat-n199083", "text": "През тази толкова богата на отминали събития година се навършват и 75 години от потопеното в кръв Варшавско въстание против хитлерофашистките окупатори на Полша. Ние вече писахме за него, но не всички бяха щастливи от фактите, които изнесохме. Намекнаха ни, че можем да потърсим и други източници. Добре, правим го. Предлагаме ви днес източник, и то какъв! Свидетелства не на друг, а на самия маршал на Съветския съюз Константин Рокосовски (1896-1968), който тогава е командващ 1-ви Беларуски фронт, преживяното от него си заслужава да се прочете. Някои обвиняват и днес Рокосовски, че не се е притекъл на помощ на въстаналите му сънародници - да, точно така, защото той е поляк, но православен, а родът му е древен и произхожда от полското дворянство. Сталин му бил разпоредил и той оставил бойците на Армия Крайова и цивилното население на произвола на хитлеровите изверги. Точно обратното е, както ще прочетете по-долу, според Рокосовски. Сталин иска от него да се притече на помощ, но той отказва, защото избраният момент за въстание е крайно неудачен и е било невъзможно да се извърши крупна акция. Още не е стихнала операция \"Багратион\", в която решителен принос за освобождението на Беларус има фронтът, командван от Рокосовски. Победоносните му армии са обезкръвени, запасите им са изчерпани, а пред него са окопалите се, готови за последен бой, германски армии. Те знаят, че ако падне Полша, пътят към Берлин ще се открие. Нещо, което и става по-късно. Но по предложение на Рокосовски и с разпореждане на Сталин се прави въздушен мост и въстаниците са снабдени с огромно количество оръжие, боеприпаси и продоволствие. А червената артилерия и авиация не позволяват на немската армия да излезе от окопите си. Но защо ли за това днес никой не си спомня? Нещо повече - Русия не е поканена дори на официалното отбелязване на 80-годишнината от избухването на Втората световна война, докато там е президентът на някогашната агресорка Германия. Очевидно - благодарност... А да не би и у нас днес да е много по-различно?  Вече публикувахме на 14 юни т.г. няколко документа по темата в \"Черно на бяло\" (\"Всичко да се провежда тайно\"), на които някои реагираха доста болезнено (https://duma.bg/vsichko-da-se-provezhda-tayno!-n193807). На 29.08.2019 г. се появи и публикацията \"Западът коленичи през Хитлер, а обвинява Сталин ( ). Както обикновено става с гениалните личности, и около маршал Рокосовски витаят много легенди - и за отношенията му със Сталин, за завоеванията му и на женския фронт и за какво ли още не. Но чистата фактология е не по-малко впечатляваща - той оцелява в сталинските лагери, военен министър е на Полша след края на войната, зам.-председател на Министерския съвет на Полша и член на полското политбюро, зам.-военен министър и на СССР. Изпълнява още много престижни длъжности и в двете си родини. И още нещо - носител е на какви ли не отличия, не само на най-големите съветски, но и тези на Англия, САЩ  и Франция.  Предполагаме, че пак ще има \"вкиснали\" физиономии и скърцане на \"прогнили\" зъби. Русофобията не е от вчера, не е до днес, няма да свърши и утре. А в историята, особено днес в България, политиците не виждат друго, освен позакръглена девойка, която кой както му скимне, може да пощипне и приласкае. ...Грандиозното настъпление на съветските войски, в което през юли участваха вече пет фронта, доведе до поражение на германо-фашистките групи армии \"Север\"... Неприятелската отбрана бе пробита на голямо разстояние. Настъпи най-после времето, когато врагът започна да изпитва ония трудности, които изпитваха войските на Червената армия в началото на войната... Отстъпвайки под мощните удари на нашите армии, противникът разрушаваше по пътя си мостовете, железопътните и шосейни комуникации, за възстановяването на които бе необходимо време. Нашите тилови бази за снабдяване се разтегнаха на стотици километри и не можеха незабавно да подвозват всичко необходимо за по-нататъшното успешно настъпление. Настана време да се предостави на войските необходимото време, за да се приведат в ред и да се подготвят за предстоящите сражения. Успехът на нашите войски в Белоруската операция, според мен, се обяснява до голяма степен с това, че Върховното главно командване избра най-удобния момент. Съветското командване, в чиито ръце се намираше напълно стратегическата инициатива, съумя да подготви всестранно операцията, да осигури тясно взаимодействие между четирите фронта... С влизането на нашите войски в Полша пред нас изникнаха много сложни въпроси. На освободената територия, а тя се простираше вече до Висла, се намираха много полски въоръжени отряди, сражавали се с окупаторите. Тук беше Гвардия людова, Армия людова, Армия крайова, Селски батальони. Имаше и смесени партизански отряди, ръководени от съветски офицери, оказали се по различни причини на вражеска територия. Тези групи се състояха от хора с всевъзможни политически разбирания, но обединени от една цел - борбата с общия враг... Полското население се отнасяше към Червената армия топло и приветливо. Виждаше се, че народът искрено се радва на нашето идване и се старае да направи всичко за изгонването на фашистките окупатори. С придвижването си напред 1-ва полска армия бързо се попълваше с доброволци от местното население... И само Армия крайова (АК) упорито се държеше настрана. Още от първата среща с представителите на тази организация ние останахме неприятно изненадани. След като получихме данни, че в горите северно от Люблин се намира полско съединение, наричащо себе си 7-а дивизия на АК, ние решихме да изпратим за свръзка няколко щабни командири. Срещата се състоя. Офицерите от АК, които носеха полска униформа, се държаха надменно, отхвърлиха предложението за взаимодействие в боевете против германофашистките войски, заявиха, че АК се подчинява само на полското лондонско правителство и неговите пълномощници... Те определиха отношението си към нас така: \"Срещу Червената армия няма да използваме оръжието си, но не искаме да имаме никакви контакти.\" Твърде пикантна позиция... На 2 август нашите разузнавателни органи получиха данни, че във Варшава е започнало въстание против германофашистките окупатори. Това известие силно ни разтревожи. Щабът на фронта започна незабавно да събира сведения и да уточнява мащаба на въстанието и неговия характер. Всичко стана толкова неочаквано, че ние се губехме в догадки и отначало мислехме: дали пък германците не разпространяват  тези слухове и ако е така, то с каква цел? Защото, откровено казано, най-неудачно за начало на въстание беше именно времето, по което то започна. Като че ръководителите на въстанието нарочно бяха избрали момента, за да претърпят поражение. Такива мисли неволно ми идваха на ума. По това време 48-а и 65-а армия водеха боеве на повече от сто километра източно и североизточно от Варшава (нашето дясно крило бе отслабено след излизането в резерв на Върховното главно командване. Седемдесета армия току-що бе овладяла Брест и очистваше района от остатъците от обкръжените там германски войски. Четиридесет и седма армия водеше сражения в района на Седлец с фронт на север. Втора танкова армия, влязла в сражение на подстъпите към Прага, (предградие на Варшава на източния бряг на Висла), отблъскваше контраатаките на противникови танкови съединения. Такова беше положението на войските на нашия фронт в момента, когато в столицата на Полша избухна въстание. Навремето се намериха зли езици, които се опитаха в западния печат да обвинят войските на I Белоруски фронт, разбира се, и мен като командващ, в това, че ние уж съзнателно не сме подкрепили варшавските въстаници, като с това сме ги обрекли на гибел. По дълбочината си Белоруската операция няма равна на себе си. На дясното крило на фронта тя надхвърли 600 км. Това разстояние бе изминато в непрекъснати боеве. Войските от дясното крило напрягаха последни сили. Освобождението на Варшава можеше да стане само в резултат на нова голяма настъпателна операция, което и стана впоследствие. През август 1944 г. биха били нужни много мероприятия, за да може да се завладее Варшава, дори като голям плацдарм. Но онези, които подтикнаха варшавяни към въстание, не мислеха нито за присъединяване към приближаващите се войски на Съветския съюз и на Полската армия. Те се бояха от това. Те мислеха за друго, когато агитираха за въстание. Тяхната цел беше да заграбят властта в столицата до идването на съветските войски във Варшава. Така им бяха заповядали господата от Лондон. В стремителното си движение на запад, помитайки всички прегради, издигани от врага, войските на нашия фронт преизпълниха задачата, като овладяха плацдарми за подготовката на нова операция. Но за да започне тя, беше необходимо време... Да, Варшава беше твърде близо - ние водехме тежки боеве на подстъпите към Прага. Но всяка крачка струваше огромен труд. След известно време научихме, че въстанието е било организирано от група офицери от АК и е започнало на 1 август по сигнал на полското емигрантско правителство в Лондон. Въстанието се ръководело от ген. Бур-Комаровски и неговия помощник ген. Монтер (командващ Варшавски военен окръг) Главна роля е играла Армия крайова - частите й били най-многобройни, по-добре въоръжени и организирани. Към въстанието се присъединили всички патриотично настроени варшавски жители... Но ония, които бяха вдигнали жителите на Варшава на въстание в такава изключително неизгодна обстановка, трябваше да помислят, преди да се решат на такава крачка.  От всичко, което ми се удаде да узная от полските другари и от обширните материали, които постъпваха в щаба на фронта, се налагаше изводът - ръководителите на въстанието са се стремели да изолират въстаналите от всякакви контакти с Червената армия. Но времето течеше и народът започнал да разбира, че го лъжат. Обстановката във Варшава ставала все по-тежка, започнали разпри между въстаниците. И едва тогава главатарите на АК решили чрез радио Лондон да се обърнат към съветското командване... Оказа се, че е могло бързо да се свържат с командването на т Белоруски фронт. Стига да са имали желание. Но Бур побърза да установи връзка с нас, едва когато пропадна опитът на англичаните да подпомогнат въстаниците с помощта на авиацията. През деня над Варшава се появили 80 самолета \"Летяща крепост\", придружени от изтребители \"Мустанг\". Те минавали на групи и хвърляли товара от височина 4,5 км. От такава височина той, разбира се, се е пръскал встрани и не попадал на определеното място. Германските зенитни оръдия свалиха два самолета. След този случай англичаните не повториха опита си. При тази обстановка варшавските въстаници биха могли да се постараят да овладеят мостовете през Висла и като овладеят Прага, да нанесат удар по тила на противника. С това те биха помогнали на войските на 2-ра танкова армия и кой знае как биха се разиграли тогава събитията. Но това не влизаше нито в сметките на лондонското полско правителство, нито в сметките на генералите Бур и Монтер. Те бяха свършили черното си дело и си бяха отишли, а за всичко се разплащаше провокираният от тях народ... Разигралата се във Варшава трагедия не ни даваше покой. Съзнанието за невъзможността да предприемем крупна операция, за да избавим въстаниците, бе мъчително. През този период с мен разговаря по ВЧ Сталин. Доложих му обстановката на фронта и всичко, което бе свързано с Варшава. Сталин попита в състояние ли са войските на фронта да предприемат сега операция за освобождението на Варшава. След като получи от мен отрицателен отговор, той помоли да окажа на въстаниците възможната помощ, за да облекча положението им. Той утвърди моите предложения с какво и как да им помагаме.  Вече споменах, че от 13 септември започна снабдяването на въстаниците по въздуха с оръжие, бойни припаси, продоволствие и медикаменти. Това правеха нашите нощни бомбардировачи \"По-2, като хвърляха товарите от малки височини в пунктове, посочени от въстаниците. От 13 септември до 1 октомври 1944 г. авиацията на фронта извърши в помощ на въстаниците 4821 полета, в това число 2535 с товари за въстаническите войски. По искане на въстаниците нашите самолети прикриваха техните райони откъм въздуха, бомбардираха и щурмуваха германските войски в града... Зенитната артилерия на фронта започна да осигурява въстаническите войски от нападенията на противниковата авиация, а земната артилерия да подавя с огън противниковите артилерийски и минохвъргачни батареи, които се опитваха да обстрелват въстаналите. За свръзка и коригиране на огъня бяха хвърлени с парашути наши офицери. Успяхме да накараме германските самолети да не се показват над разположението на въстаниците. Полските другари, които успяваха да се промъкнат до нас от Варшава, с възторг се отзоваваха за ефикасността на действията на нашите летци и артилеристи.  Различните въстанически организации охотно и с радост приемаха спусналите се с парашути офицери за свръзка и коригоровачи. Всички поляци-патриоти обаче ги предупреждаваха, че Армия крайова не иска да има никаква работа с нас, ръководството й... разпалва враждебна агитация против Съветския съюз. Държеше ни нащрек и обстоятелството, че Бур така и не се опита да се свърже направо с щаба на фронта, макар че Генералният щаб му беше съобщил кода. Ясно беше, че тези политикани ще отидат на всичко, само не и на съдействие с нас. И скоро това се потвърди. Разширявайки помощта за въстаниците, ние решихме да прехвърлим силен десант на противоположния бряг, във Варшава, като използваме плавателни средства. Организацията за операцията бе поета от щаба на 1-ва полска армия. На 16 септември десантни поделения на полската армия тръгнаха през Висла. ...Операцията протичаше тежко. Първата група от десанта трудно се вкопчи за брега. Наложи се в боя да се въвеждат все нови сили. Загубите растяха. А ръководителите на въстанието не само не оказаха никаква помощ на десанта, но даже не направиха опит да се свържат с него. При такива условия беше невъзможно да се задържим на западния бряг на Висла. Реших операцията да се прекрати. Помогнахме на десантчиците да се върнат на нашия бряг... Скоро узнахме, че по разпореждане на Бур-Комаровски и Монтер частите и отрядите на АК преди започването на десанта били оттеглени от крайбрежните предградия навътре в града. Мястото им заели германофашистки войски. При това пострадали и намиращите се тук подразделения на Армия людова: АК-овците не ги предупредили, че напускат крайбрежната полоса.  От този момент ръководството на АК започна подготовката за капитулация, за което в архивите е запазен доста богат материал. Нашите предложения за подпомагане на желаещите да се евакуират не бяха взети под внимание. Едва след капитулацията успяха да се прехвърлят през Висла само няколко десетки въстаници. Така трагично завърши варшавското въстание.", "date": "2019.09.05", "title": "След 80 години. За скандала в Полша - кой е  агресорът?"}
{"url": "https://duma.bg/skatov-poema-kam-dhaulagiri-v-sabota-n199066", "text": "Алпинистът веган Атанас Скатов ще пробва да стъпи на 10-и осемхилядник още тази есен. В събота 41-годишният сливналия тръгва към 7-ия по височина връх в света Дхаулагири (8167 м), като целта му е до края на 2020 г. да завърши Хималайската корона - изкачване на всички 14 осемхилядника. Само за тази година Скатов стъпи на други 3 върха - Кангчендзьонга, Гашербрум I и Гашербрум II. \"Само на 4 от осемхилядниците може да се качиш през есента. Дхаулагири в превод от санскрит означава Бялата планина. Бях през 2016 г. там, до 7900 м стигнах. 260 м под върха излезе силен вятър и с няколко човека дискутирахме дали да продължим, но надделя решението, че животът е по-важен\", заяви докторантът от Хумболтовия университет в Берлин. В присъствието на своето семейство Скатов получи наградата на Пресклуб \"България\" \"Сребърен сокол\" за проявени характер и мъжество. \"Юнашката птица\" са я получавали имена като Кубрат Пулев, Ивет Лалова, Стойка Петрова, Йордан Йовчев, Иван Марков и Владимир Илиев.", "date": "2019.09.05", "title": "Скатов поема към Дхаулагири в събота"}
{"url": "https://duma.bg/kakvo-mozhesh-da-si-kupish-s-prazna-butilka-n199133", "text": "Едва ли някой на планетата знае с точност колко тона пластмасови бутилки отиват на боклука дневно. Повечето са за еднократна употреба и са годни за рециклиране. Огромни количества от тях обаче се търкалят по улиците, образуват планини на крайградските сметища, задръстват морския бряг. Все повече държави се ориентират към хитри и доста ефективни похвати, за да накарат хората да предават пластмасовите бутилки за рециклиране. И да получат прилична \"награда\". Като например билет за метрото, карта за трамвая, паркомясто или... храна за кучето. Още през 2014 година китайската столица Пекин започна инициатива, която провокира гражданите да разменят пластмасови бутилки срещу билет за градския транспорт. Машина приема бутилката и издава пропуск за метрото или на спирката на автобуса. Вградени скенери засичат материала и тежестта на предмета, за да изчислят точната му стойност. След това бутилките биват смачкани и сортирани по цвят още докато са в машината. Освен кредит за метрото, срещу празни бутилки можете да получите и карти за телефонната мрежа. В Истанбул от миналата година също работят подобни апарати. Срещу всяка пластмасова бутилка или метално кенче машината презарежда определен кредит в картата за метрото. И Индонезия е сред пионерите в тази инициатива. В град Сурабая вече цяла година пътуването с автобус се заплаща с пластмасова чашка или бутилка. В зависимост от броя на предадените бутилки, пътникът получава билет за определено време, през което може да се вози в автобуса. В италианската столица Рим пасажерите ползват отстъпка от 0,05 евро от цената на билета за метрото срещу всяка пластмасова бутилка, поставена в машината на входа на метростанцията. Римската управа направи мащабна кампания, за да рекламира инициативата си под името \"Рециклирай и пътувай\".  Същата концепция използват и вендинг-машините в Австралия. Там кампанията стартира в края на 2017 година. В страната пластмасовите отпадъци са огромен проблем - около 160 милиона бутилки годишно се изхвърлят само в най-големия щат - Нов Южен Уелс. Новаторските машини могат да побират 3000 бутилки, като веднага след приемането им ги смачкват. Събраните от хората кредити може да се използват за ваучери за храна, билети за най-известното в света Новогодишно парти или карта за автобус. В Австралия кампанията носи името \"Върни и спечели\". Друг метод въведоха в няколко германски града. Там машина, която поглъща и моментално смачква празните бутилки, пуска в замяна монети. Апаратът всъщност заменя пунктовете за събиране на отпадъци и може да бъде монтиран на много места в градовете.  Във Великобритания можеш да платиш за паркомясто срещу празна бутилка. В град Лийдс има машини, които отпускат 0,20 паунда за всеки отпадък. Ако върнеш достатъчно, можеш да паркираш безплатно за цял ден. Супермаркети в над 50 държави предлагат ваучери за пазаруване срещу върната пластмасова бутилка. Машините обикновено са поставени в магазини от големи търговски вериги. Там срещу пуснатата бутилка рециклиращата система връща бележка и с нея на касата се приспада определена сума от сметката за покупките. Още по-новаторски е подходът на индийския щат Асам. Там има детски градини, в които родителите могат да заплащат таксата за децата си с пластмасови отпадъци. България също може да се похвали с подобни машини за бутилки от пластмаса. В Бургас апаратите пускат порция храна за кучета срещу празно пластмасово шише. Кампанията е съвместна инициатива на община Бургас и местното подразделение на Агенцията по храните. Целта е да се поощри разделното събиране на отпадъци. Машините се казват \"Кучемати\". Първите няколко от тях бяха монтирани близо до обособените кучешки площадки в Морската градина и парковете в кварталите \"Изгрев\" и \"Славейков\". В едното отделение на машината можете да излеете вода от пластмасова бутилка, с която да напоите своето куче. При поставяне на празната бутилка в специален отвор се задейства механизъм, който пуска безплатно в друго отделение, съседно на това с водата, порция храна на гранули. Апаратите са доста икономични, защото се захранват със соларни батерии. Засега ефектът от рециклиращите машини е повече от положителен. Пред голяма част от автоматите има опашки от желаещи да върнат пластмасовите бутилки и да получат билет или касова бележка. Все още обаче кампаниите са само капка в морето от тонове пластмаса, с която задушаваме Земята.  Според проучване, на глобално равнище всяка минута се купуват 1 милион пластмасови бутилки. А на година отпадъците от този материал надхвърлят 274 тона. В доклада на Световния икономически форум пише, че 8 милиона тона пластмасови отпадъци попадат в океаните всяка година. В същото време за разграждането на пластмасата в природата са необходими повече от 500 години.", "date": "2019.09.05", "title": "Какво можеш да си купиш с празна бутилка?"}
{"url": "https://duma.bg/tehnologiite-sa-vinovni-za-lipsata-na-tarpenie-n199072", "text": "Дигиталните технологии като смартфоните, телевизорите и компютрите са виновни за непрекъснато нарастващата липса на търпение. Това заявиха три четвърти от участниците в проучване, направено сред 2000 възрастни британци. Респондентите съобщават, че губят търпение само след 16 секунди чакане за зареждане на уеб страница и по-малко от половин минута престой на светофара. 38% от анкетираните се лишават от самоконтрол, докато се опитват да си водят бележки и да следят реч на говорител по време на час или работна среща. Също така нямат дори 20 секунди търпение, за да се уверят, че мастилото върху поздравителна картичка е изсъхнало. Освен това са им били нужни само 22 секунди, за да започнат да ругаят компютрите си, ако шоуто или филмът не започнат веднага да се свалят от стрийминг платформа. Анкетираните британци съобщават, че губят хладнокръвието си само след 18 секунди търсене на химикалка. Поръчвайки храна в ресторант, за 14 минути, прекарани в очакване тя да бъде сервирана, търпението на хората е подложено на изпитание. Само 7 минути, откакто са избрали какво ще пият, ще бъдат достатъчни, за да накарат нетърпеливите да търсят друга кръчма. Ако телефонът изисква повече от 11 минути зареждане, това е \"твърде дълго\", твърдят анкетираните. Те искат да получат багажа си след полет в рамките на 13 минути. 45% признават, че губят самообладание, след като изчакват \"прекомерно\" много време. Анкетираните уточняват, че само 30 секунди са достатъчни за тяхното търпение и има голяма вероятност да се наредят на друга опашка, ако тяхната не се движи достатъчно бързо. Въпреки цялото това нетърпение, изненадващо проучването показва, че повечето хора все още са готови да изчакат няколко дни за колет или писмо по пощата. Изследването разкри, че можем да сме търпеливи само 2,8 дни за пристигане на онлайн поръчка на хранителни стоки и 3,7 за съкровено ръкописно послание по пощата, коментира Джо Холинс, ръководител маркетинг и управление в BIC, по чиято поръчка е направено проучването. Изненадващо 95% от анкетираните все още признават, че смятат търпението за добродетел.", "date": "2019.09.05", "title": " Технологиите са виновни за липсата на търпение"}
{"url": "https://duma.bg/balgarin-pravi-revolyutsiya-v-obshtuvaneto-n199132", "text": "Първи гръмва френският печат. \"Франс прес\" разнася вестта за изобретението на инж. Койчо Митев - \"Метод за компютърен международен превод\". Това става в годината на сътворяването му - 2002-ра. Инж. Койчо Георгиев Митев е роден в с. Обретеник, Русенско. Учи в строителен техникум в Русе и се дипломира като отличник - в деня на тържеството от випуска той първи получава дипломата си с номер 0001. Следва в инженерно-строителен институт в София и след спечелен конкурс през 1968 г. продължава образованието си в Чехословакия. Учи в Техническия университет в Братислава и през 1972 г. се дипломира също с отличие. Говори английски, чешки, словашки и руски език. Завръща се в родината и година и половина е в армията в Школата за запасни офицери в Плевен. После е главен инженер и генерален директор на строително-монтажен комбинат, ръководи изграждането на голям болничен комплекс в Либия. Завърнал се в България, започва свой бизнес в областта на консултантските услуги, маркетинга, изобретенията и иновациите. Инвестира в образованието си, работи като оценител на интелектуална собственост и патентно право. Консултира докторанти, преподаватели и студенти от Русенския университет. Консултант е на множество фирми при защита на техния нематериален актив, прави поредица безплатни семинари по интелектуална собственост, дори създава частен научноизследователски колектив - всичко на базата на гол ентусиазъм! В творческата му дейност са записани няколко изобретения. Едно от тях е \"Система за четене и писане на хора с увреждания\". А хората в света с увреждания - зрителни, слухови и говорни - са 350 милиона! Изобретението е алтернатива на Брайловото писмо, може да се използва на всички езици в света и е наречено \"Българският Брайл\". Според нашето Патентно ведомство системата няма аналог в света. Най-значимото изобретение на инж. Койчо Митев, което в буквалния смисъл на думата е обърнато към всички хора на земята (!), е \"Метод за компютърен междуезиков превод\". Патентът е от 4 октомври 2002 г., при оценката му Българското патентно ведомство е сравнявало това откритие със заявените близо 450 подобни по света! Изобретението се отнася до алгоритми за съставяне на компютърни програми за превод на писан текст от един език на друг. Инж. Митев заедно със сина си Георги Митев разработва и открива закономерностите в човешката звукова и писана реч и двамата установяват, че с помощта на цифрите от 0 до 9 може да се запише речта на всички езици и на всички диалекти по света. Това позволява да се състави обща за всички езици Цифрова писменост. Научното откритие гласи: \"Цифрите от десетичната бройна система могат да служат за запис и трансфер на комуникативна звукова и писана реч от произволен език или диалект към всеки друг.\" Технологията е обща за писана и звукова реч. Устройството, което извършва трансформирането на цифровите кодове, е чип, вграден в телефона. При разработването на изобретението инж. Митев активно е подпомаган от семейството си. Синът му Ангел (тогава на 29 г.) е магистър по мениджмънт, жена му - словачка, е проектантка, дъщеря му - инженер-икономист. От самото начало получава морална подкрепа от компютърния инженер доц. Ангел Смикаров, зам.-ректор на Русенския университет. \"Методът на Митев ще преобрази представите ни за комуникация!\" - заявява той за \"Франс прес\". Изобретението технологично може да се лицензира в чужбина и всеки език да влезе в системата за комуникация. \"Уникалният цифров метод предоставя възможност за равноправен диалог между етноси, раси и религии и освен всичко друго може да се превърне в мощен инструмент за борба срещу тероризма!\" - категоричен е инж. Койчо Митев. И продължава: \"След първия компютър българите могат да дадат на света цифрова писменост за глобална комуникация на майчин език!\" Едва ли сме в състояние да си представим мащабите на това революционно откритие, дотолкова то е научнофантастично: превеждане между всичките 6800 езика на света! Изобретението бързо прехвърля границите на родината ни. Към него има проявен интерес от Канада, САЩ, Турция и още много страни. Експерти по глобални комуникации от Масачузетс го наричат \"Свещения граал на човешките комуникации\". Според специалисти изобретението на българина е революция в междуезиковото общуване, откритие със световно значение. С негова помощ се постига общуване на родния език в реално време, без присъствието на преводач. Уникалният цифров метод за комуникация между хората донася на инж. Койчо Митев голямата награда \"Джон Атанасов\" на изложението за изобретения и иновации \"Евроинтелект-2003\" и на 21-вото световно изложение за иновации \"Inpex\" в САЩ през 2005 г. \"Универсалният преводач\" получава златен медал на Световното изложение на интелектуалната собственост в Дубай през 2003 г. Съобщението на \"Франс прес\" стига до потенциални инвеститори и потребители от Европа и Америка, от Азия, Африка и Австралия. Информационната централа разпространява данни около личността на инж. Койчо Митев. Попаднах на любопитни отзиви на наши сънародници за това изобретение и за творческите пориви на българина: - За по-страхотно нещо не можем и да мечтаем. - Това е един от поводите, които ме карат да се гордея, че съм българка. - Откритието на г-н Митев е наистина иновация на световно ниво... И много още, все в този дух. Изобретението е признато по целия свят. Още през първите години обаче русенецът се сблъсква с проблеми по финансирането. За демонстративен модел, който превежда само на 3-4 езика, при това с ограничен брой думи, е необходима сума, далеч надхвърляща възможностите на новатора. Всички разговори с държавни институции завършват... с мълчание. Минават години и все още нищо: нито финансова, нито морална подкрепа. А инж. Митев е готов да подари изобретението на държавата, която би могла да даде рамо на уникалния телефон, за да заговори светът на един език! Една малка справка показва, че са само 6 българските изобретения, регистрирани на най-богатия пазар (в САЩ) през 2000 и 2001 г. В същото време: Финландия - 1418, Израел - 1867, Швеция - 3675. На 12 декември 2018 г. се обадих на инж. Митев, казах му, че съм чел за неговото откритие и го запитах къде е откупен проектът, приложено ли е в живота неговото знаменито изобретение? Останах приятно изненадан от бързия отговор, но и разочарован от това, което чух: - Работи се по проект, който е частично следствие от всичко, което сте чели. У нас изобретателите трябва да преодоляват множество дувари - безразличие, безхаберие, завист, подозрителност, високомерие... Дано ми стигнат силите да прескоча с този проект дуварите. Бележитият български писател, учен и общественик Стоян Чилингиров, автор на десетки трудове и много публикации, в книгата си \"Какво е дал българинът на другите народи\" пише: \"Да се учиш от чуждото е добре, но да не знаеш и да не уважаваш своето е престъпление!\" Направено е знаменателно откритие. Ще се възползват ли родината ни и човечеството от него?", "date": "2019.09.05", "title": "Българин прави революция в общуването"}
{"url": "https://duma.bg/grisho-na-12-final-na-us-open-n199068", "text": "Григор Димитров (№78 в света) се класира за първи път в кариерата си на 1/2-финал на US Open. Във вълнуващ мач той сътвори най-голямата изненада в турнира, след като елиминира легендата Роджър Федерер (Швейц, №3) с 3:6, 6:4, 3:6, 6:4, 6:2. Българинът затвори мача на централния корт \"Артър Аш\" за 3,12 часа. Това е първи успех за Гришо над носителя на рекордните 20 титли от Големия шлем в осмия сблъсък. За място в големия финал в петък след 23.00 часа нашият излиза срещу руското чудо Даниил Медведев (№5), който е най-добре представящият се през сезона. 23-годишният тенисист има 49 победи в 65 мача. Само от турнето в Америка от края на юли той е с 19 победи и 2 поражения, които са на финалите във Вашингтон и Монреал. След това той триумфира на \"Мастърс\"-а в Синсинати, като е в серия от 11 поредни успеха. Срещу Медведев Григор е играл два мача, като през 2017 г. печели на 1/2-финал в \"Куинс Клуб\" в Лондон с 2:1 сета, а по-късно през лятото съперникът му бие в III кръг във Вашингтон с 2:0.   \"Досега в Ню Йорк Гришо заслужи $960 000 и 710 т., с които ще прогресира с 53 места до №25 с 1432 т. При успех над Медведев Димитров ще се върне в топ 16. Това е и най-доброто му представяне от почти 2 г., когато триумфира на финалния \"Мастърс\" на осемте най-добри в Лондон 2017 г. Също така Григор е най-ниско класираният 1/2-финалист в Шлема от 11 г., когато на \"Уимбълдън\" Райнер Шютлер (Гер) стигна 1/2-финал като 94-и в света. \"Ранкингът ми беше толкова нисък, че дори не исках да излизам на корта. Постоянно губех позиции, рамото ме болеше, това е най-лошото за един тенисист. Изминалите 6-7 месеца бяха тежки. Но продължих да вярвам в себе си, в рехабилитацията на рамото и в свикването с промените на ракетата. Тази победа е наистина специална. Понякога най-простите неща в живота са и най-трудните. Не бих искал да звуча скромно, но това бе просто още един мач. Просто излязох на корта добре подготвен\", каза Димитров, който преди US Open беше спечелил 1 от последните си 8 мача. За сезона Гришо вече е със 17 успеха в 32 двубоя. \"Радвам се за Григор. Той отново набира форма. Преди началото на турнира беше 78-и в ранглистата. Сега ще се изкачи с доста места. Гледах някои от мачовете му. Той играе невероятно. Загуби ли въобще сет до 1/4-финалите? Не съм сигурен. Всички знаем на какво е способен Григор, когато играе така, както умее\", каза Медведев. \"Чувствах болката в гърба през целия мач, но бях в кондиция да продължа. Просто не успях да спечеля. Това е моментът на Григор, не на моето тяло, така че всичко е окей. Такива неща се случват. Дадох най-доброто от себе си. Болката не беше достатъчно силна, за да ме откаже, просто Григор успя да довърши нещата. Борих се с всичко, което имах в запас. Просто съм разочарован, че всичко свърши, защото имах чувството, че играя доста добре\", призна Федерер. В другия поток снощи на 1/4-финалите излязоха Матео Беретини (Ит, №25) - Гаел Монфис (Фр, №13), както и Рафаел Надал (Исп, №2) - Диего Шварцман (Арж, №21).", "date": "2019.09.05", "title": "Гришо на 1/2-финал на US Open"}
{"url": "https://duma.bg/kakvo-se-sluchva-kogato-sprete-da-pravite-seks-n199129", "text": "Може би сексът е последното нещо в ума ви, когато сте стресирани, разтревожени или притеснени. Но той може да ви помогне да намалите тревожността си, твърдят от WebMD. Изглежда сексът намалява количеството хормони, които тялото ви отделя в отговор на стрес. А активният сексуален живот може да ви направи по-щастливи и по-здрави. Сърцето ви може да не работи толкова добре, колкото искате. Изследвания показват, че хората, които правят секс веднъж месечно или по-малко, получават сърдечни заболявания по-често от тези, които го правят два пъти седмично.  Обикновено сексът изгаря около 5 калории в минута, което е равно на бърза разходка. При секс човек използва малко повече кислород - приблизително същото количество като при копаене в градината или качване по стълбите. Твърди се, че редовният секс е свързан и с подобрена памет, особено, ако човек е на възраст между 50 и 89 г. Но защо е така, не е ясно, твърдят експертите от WebMD. Седмичният секс изглежда повишава имунната система в сравнение с хората, които го правят по-рядко. Смята се, че той повишава нивата на  имуноглобулин А (IgA). Все пак повече не винаги е по-добре. Поне в този случай, защото хората, които правят секс повече от два пъти седмично, имат по-ниски нива на IgA в сравнение с тези, които нямат секс. Без достатъчно секс не са на ниво и холмоните пролактин (хормон, свързан с емоциите и сексуалната задоволеност) и окситоцин (свързва се с чувството на любов, усещане за близост и доверие, понижава стреса, страха и напрежението). Тези хормони помагат за добрия сън. Изследвания сочат, че самозадоволяването не е способно да предизвика силен прилив на пролактин, което е част от научното обяснение на депресивните състояния, настъпващи при лишаване от сексуални контакти. И обратното: без здрав сън няма и качествен секс.  Мъжете имат проблеми с простатата. Причините не са съвсем ясни, но проучване сочи, че мъжете, които еякулират по-малко от 7 пъти месечно, са по-склонни да заболеят от рак на простатата в сравнение с тези, които го правят поне 21 пъти месечно. Разбира се, това не означава, че трябва да се хвърлят в безразборни контакти с различни партньори или да правят незащитен секс. Може да изглежда странно, но типично американското правило \"използвай го или го губиш\" намира приложение в този случай: при жени в менопауза вагиналната тъкан може да изтънее и да се свие без редовен полов акт. Това може да направи секса болезнен и да отслаби желанието на жената в менопауза. В същото време има изследвания, които показват, че мъжете, които правят секс по-малко от веднъж седмично, са два пъти по-склонни да имат еректилна дисфункция (ЕД), отколкото тези, които го правят веднъж-два пъти седмично.", "date": "2019.09.05", "title": "Какво се случва, когато спрете да правите секс"}
{"url": "https://duma.bg/edno-razlichno-litse-na-hudozhnika-nedko-solakov-n199119", "text": "Галерия \"Сариев\" в Пловдив представя  самостоятелната изложба \"(почти) Картини\" на автора на галерията Недко Солаков. Изложбата включва непоказвани живописни творби от 1977-1981 г., създадени в периода, когато Солаков е студент в специалност стенопис в Националната художествена академия. Всяко от тези платна е свързано с определени спомени, които Солаков разказва с написани на ръка истории върху стените на салона около осемте произведения. Текстът към изложбата е на Георги Господинов. Текст, в чието начало писателят споделя, че \"да извадиш най-ранните си картини, неподписани и непоказвани досега, е осмеляване, което малцина могат да проявят. То е като да поканиш гости в някогашната си младежка стая, която още пази тогавашния хаос и тайни. Но в това е и големият шанс за нас като публика. Недко ни се е доверил и допуснал много близо в това твърде лично пространство на началата, преди опитността да е заличила колебанията.\"    Сред картините и образите им са тези, както казва писателят, на \"дремещите във влака, съсипани от умора рицари на всекидневието\", \"надничащото през вратата призрачно лице на хазайката в младежката квартира\", образът на дете, което се люлее в \"някаква изначална сребристо-сива празнота\", стрелбището на детството, \"с което всеки от нас има своя лична история - най-често историята на мечтаното и отказаното\". Изложбата ще бъде открита на 6 септември от 18.30 ч. и ще продължи до 25 октомври.  ", "date": "2019.09.05", "title": "Едно различно лице на художника Недко Солаков"}
{"url": "https://duma.bg/balgariya-peta-na-balkaniadata-n199069", "text": "България се класира на пето място на Балканиадата в Правец. Родните атлети заслужиха общо 17 медала, от които 5 златни и по 6 сребърни и бронзови. Отборен шампион е Украйна с 9 златни, 4 сребърни и 5 бронзови (18), пред Гърция (6, 6, 2), Турция (6, 3, 7) и Румъния (5, 8, 5). При жените сме трети с 9 отличия (3, 2, 4), а при мъжете - 4-ти с 8 (2, 4, 2). Най-добре се представи Ивет Лалова-Колио, която триумфира и на 200 м. Българката, която стана шампионка на 100 м с 11,23 секунди, направи ново силно бягане и стана първа с 22,45 секунди, което е неин личен рекорд за сезона. Ивет излезе 4-та в европейската ранглиста за сезона. Резултатът й е и нов рекорд на Балканските шампионати, където участват състезатели от 20-те страни на Асоциацията на Балканските атлетически федерации и приятели. Титлата от подобен форум е седма за нея, като тя има общо четири триумфа на 100 м и два на 4 по 100 м. Георги Цонов стана шестият българин с покрит норматив за Световното първенство в Доха (27 септември - 6 октомври). Пловдивчанинът стана балкански шампион в тройния скок с изравнен личен рекорд от 17,03 м. Той регистрира това постижение в третия опит. Другият наш в дисциплината Момчил Караилиев заслужи среброто с 16,42 м. Резултатът на Цонов беше определен за №1 при мъжете по сравнителната таблица на IAAF, а №1 при дамите е този на Лалова-Колио на 200 м. \"Поех малко риск, но успях. Много фактори ми пречеха да преодолея 17 м в последните 4 г. Имах контузии, които ми пречеха да тренирам. Имах и ментални проблеми. Бях също така с 2-3 кг отгоре, откъдето идваха и травмите. Тръгвам за Доха с нагласата да успея да реализирам това, което мога, и да вляза във финал. Чувствам се готов за по-висок резултат. Когато коригирам разбега, ще мога да скоча още повече\", каза Цонов. Той е син на Стойко Цонов, който тренира и Александра Начева.  Петия златен медал за България в Правец грабна  Мирела Демирева в скока на височина със 191 см. След това софиянката три пъти неуспешно атакува и 202 см. \"Първият ми опит беше добър, но след това загубих концентрация. Има върху какво да работя, най-вече технически, но физически съм здрава и във форма. От себе си в Доха очаквам златен медал. Въпрос на концентрация е\", каза 30-годишната Демирева. Антонио Иванов с 21,07 секунди стана втори при мъжете на 200 м. Щафетата ни на 4 по 400 м при жените също взе сребро, както и Марк Славов в хвърлянето на копие с лично постижение. Бронзови медали взеха Радослава Мавродиева в тласкането на гюле, Митко Ценов на 3000 м с препятствия и седмобойката Ива Александрова.", "date": "2019.09.05", "title": "България пета на Балканиадата"}
{"url": "https://duma.bg/ne-sa-li-tvarde-mnogo-lekarstvata-mi-n199130", "text": "Лекарствата поддържат в добро здраве възрастните хора, удължават живота им и добавят качество в него. Но понякога те могат и да им създадат допълнителни здравни проблеми. Понякога майка ми казваше: \"Не ми стига 8-часов работен ден, за да взема всички лекарства, които докторът ми предписа!\" Тогава се замислях колко ли български възрастни хора с едно-две или повече хронични заболявания имат този проблем? В интерес на истината тя бе много критична към лекарствата, които й предписваха и се съобразяваше със страничните им действия... За жалост няма \"магично хапче\", което единствено да решава здравните проблеми на хората с хронични заболявания. Но със сигурност има начин лекарите да преодоляват полипрагмазията (предписване на много лекарства наведнъж). Проблемът не е само с български адрес.  \"Съединените щати са в хватката на невиждана епидемия от вреда от прекомерното предписване на лекарства. Ако не се предприеме нещо за промяна на съвременните практики, претоварването с лекарства ще допринесе за преждевременната смърт на 150 000 възрастни американци през следващото десетилетие и ще намали качеството на живот за милиони повече.\" Това пише в доклад на Lown Institute - нестопански мозъчен тръст в Бруклин, Масачузетс. Според експертите фокусирането върху намаляването на неподходящи или ненужни лекарства може да спести до 62 млрд. долара на САЩ през следващото десетилетие само от ненужна хоспитализация на възрастни. Данните от доклада сочат, че всеки ден 750 американци на 65 и повече години са хоспитализирани поради сериозни  През последното десетилетие възрастните американци са търсили медицинско лечение повече от 35 млн. пъти за нежелани лекарствени реакции, регистрирани са и повече от 2 млн. болнични приема. Предписването на множество лекарства на отделни пациенти (наречени полифармация/полипрагмазия в научната литература) е достигнало епидемични размери. Повече от 4 на 10 възрастни приемат пет или повече лекарства, отпускани по рецепта на ден, утроявайки се през последните две десетилетия. Близо 20% приемат 10 или повече лекарства, става ясно от доклада. Само от 2006 до 2014 г. се е удвоил броят на приетите в спешните отделения възрастни пациенти заради нежелани лекарствени реакции. Претоварването с медикаменти е невиждана епидемия, която може да доведе до 74 млн. амбулаторни посещения, 4,6 млн. хоспитализации и 150 000 преждевременни смъртни случаи сред възрастните американци, коствайки на здравната ни система 62 млрд. долара, твърди авторът на доклада Шанън Браунли, старши вицепрезидент на Lown Institute. Според нея проблемът е системен. Тя е категорична, че досега никаква професионална здравна група, обществена организация или държавна агенция официално не е поела отговорност за справяне с този национален проблем. Често е много по-лесно да се предписват лекарства, отколкото да се намалят дозите или да се отпишат предписанията, казват експертите. Според доклада три класа лекарства допринасят за 60% от посещенията в спешните кабинети за нежелани лекарствени реакции сред възрастни. На първо място това са медикаментите за разреждане на кръвта, които може да доведат до силно кървене. Следват лекарства за диабет като инсулин или гликлазид, които може да доведат до хипогликемия (ниска кръвна захар), което да доведе до увеличаване на риска от падане или объркване. На трето място са опиоидите, които могат да причинят седация, падане или когнитивно увреждане. Проблеми може да създадат на възрастните и седативни хипнотици като бензодиазепини и лекарства за сън,  както и лекарства за кръвно налягане. Експертите предлагат на пациентите или близките от семейството, които се грижат за възрастен човек, да се консултират с лекаря му, като предоставят цялата информация за наличните лекарства, за да провери дали всички те са наистина необходими. Разбира се, към всички проблеми се добавят и разходите от джоба на пациента за лекарства.  Със същия проблем се сблъсква и Европа. Преди няколко години проучване показа, че българинът взема най-много хапчета спрямо останалите европейци и е безкритичен към всички медикаменти и най-вече хранителни добавки, което му предлага пазарът или рекламата. Проучването показа, че над 1/3 от изгълтаните таблетки от пенсионерите и над 2/3 от тези, които пият по-младите, се продават без рецепта.", "date": "2019.09.05", "title": "Не са ли твърде много лекарствата ми?"}
{"url": "https://duma.bg/maystori-ot-racho-stoyanov-igrayat-v-nov-teatar-ndk-n199122", "text": "Разтърсващата творба на Рачо Стоянов \"Майстори\" ще оживее на сцената на Нов театър - НДК премиерно на 28 септември. Сценичната версия и режисурата са на Бойко Илиев, сценография и костюми Милена Пантелеева. Участват Елен Колева, Явор Костов, Богдан Казанджиев, Йордан Петков, Слава Георгиева, Деляна Хаджиянкова. Продукция на Драматичния театър в Ловеч. \"Кой си ти?\" - сценография, костюми, концепция и режисура на Цвета Балийска, сценарий  Цвета Балийска, Татяна Митова и Гринго-Богдан Григоров, ще се играе на 12 септември. Следващата вечер е отредена за \"Очите на хората\" - реж. и сценограф Цвета Балийска. Моноспектакълът на Мирослава Радева \"Мъжете на Едит Пиаф\" е на 16 септември. Музика и музикална адаптация Александър Кипров. \"Пилето, което казва ку\" от Александър Урумов ще изпълни на 18 и 19 септември Иван Юруков, който е и режисьор, продукция на ПК \"Вагабонти\". Никола Мутафов и Диана Костова изпълняват \"Мелодия\" от Диъдри Кинафан на 25 септември. Постановка и музикална картина Клара Армандова, продукция \"VISION\".  На 26 септември сцената на Нов театър - НДК ще завладеят героите от \"Поручик Бенц\" на Димитър Димов - Йоана Буковска-Давидова, Любомир Ковачев и Ивайло Захариев. Драматизация и режисура Бойко Илиев. \"Два билета за Париж\" от Христо Христов е на 27 септември. Режисьор е Робин Кафалиев, постановка Тодор Мадолев. Двата спектакъла са продукция на Разградския театър.", "date": "2019.09.05", "title": "  \"Майстори\" от Рачо Стоянов играят в Нов театър - НДК"}
{"url": "https://duma.bg/tsvetnost-koyato-ocharova-setivata-v-div-tants-n199120", "text": "Пловдивската галерия \"Възраждане\" отбелязва своя 24 рожден ден с изложба живопис под наслов \"Синьо безвремие\" на Силвия Павлова. Картините може да се разгледат до 23 септември. В новата експозиция  на Силвия определено доминират пейзажите, които след фигуративните й композиции са като нова глътка свеж въздух. Върху платната цветовете се преплитат в див танц. Ярки, неочаквани, но наситени с прелест форми, ловко изградени природни сюжети. Цветност, която очарова сетивата. Не можеш да останеш индиферентен и възприятията ти се подчиняват на силните, бравурни цветови комбинации. Талантът на едно дарование отново намери своя точен и възторжен изказ, отбелязва галеристката Краси Алексиева.  Силвия Павлова е родена през 1979 г. в София. Завършва Националната гимназия за приложни изкуства \"Св. Лука\", специалност текстил и технология на облеклото, а впоследствие НБУ - специалност театрално изкуство с професионална квалификация - сценограф при проф. Невена Кавалджиева и доц. Зарко Узунов. Член е на СБХ. През 2007 г. печели втора награда в раздел \"Живопис\" на националната инициатива \"България - част от пъзела на Европа\". През 2005 г. - голямата награда на II национален конкурс за млади стилисти и дизайнери \"Изгряваща мода\" и първа в раздел \"Висша и авангардна мода\". Има 18 самостоятелни изложби в София. Работи успешно с галерия \"Артисимо\" и галерия \"Маестро\". Първата й самостоятелна изява извън граница е във Виена. Участва в множество колективни експозиции в страната и чужбина. ", "date": "2019.09.05", "title": "Цветност, която очарова сетивата, в див танц "}
{"url": "https://duma.bg/vecheryata-po-herman-koh-e-parvata-premiera-v-teatar-sofiya-n199124", "text": "Новият театрален сезон в Театър \"София\" започва с голяма доза смях. На 18 септември зрителите ще гледат две комедии в една вечер, обединени от обща тема. Това са \"Олд Сейбрук\" и \"Последният страстен любовник\" - две пиеси от най-успешните световни драматурзи днес - Уди Алън и Нийл Саймън. Две комедии, вдъхновени от вечните въпроси около любовта и брака. Смешни, проникновени пиеси за това как двойките изпадат в криза, къде бягаме от собствените си комплекси, възможно ли е да обичаме само един партньор... Всеки посетител на точно това представление в първата вечер за новия театрален сезон в Театър \"София\" ще получи специален подарък - изненада. Първата премиера за новия сезон в Театър \"София\" ще бъде на 22 октомври - \"Вечерята\" по романа на Херман Кох. Режисьор и автор на драматизацията е Пламен Марков, а сценографията и костюмите са поверени на Мира Каланова. Участват Дария Симеонова, Ивайло Герасков, Лилия Маравиля, Михаил Милчев, Пламен Манасиев и студенти от НАТФИЗ \"Кр. Сарафов\". Херман Кох е холандски писател, телевизионен продуцент и актьор. Автор на разкази, журналистически колонки и романи в жанр, който смесва сатира, драма, съспенс, психологически трилър. Постига международно признание с романа \"Вечерята\" (2009), който е преведен на 55 езика. Само в Европа са продадени над 1 милион екземпляра. \"Вечерята\" от Херман Кох е великолепен, неподражаем роман. Централно място в него заема въпросът до каква степен родителят е отговорен за постъпките на детето си. Гъвкавата проза на Кох въвлича читателя в спираща дъха история, която се разиграва в рамките на една-единствена вечер, посочва Милена Стратиева, мениджър маркетинг и продажби на Театър \"София\".", "date": "2019.09.05", "title": "  \"Вечерята\" по Херман Кох е първата премиера в Театър \"София\""}
{"url": "https://duma.bg/rastyasht-kamak-tvori-chudesa-n199131", "text": "На връщане от морската ни почивка се отбиваме при наши приятели в Горни Богров. Носим им подаръци, сред които черупки от рапани и красив бял камък, изваян от морската вода, пълен с мидички и изпъстрен със знаците на вятъра. Най-много им се зарадва малката дъщеря на домакините. Тя с радостни възклицания поема кварцовото творение, поглежда ме хитро и казва: \"Ние пък си имаме растящ камък. Искаш ли да ти покажа?\" И без да дочака отговор, ме дръпва за ръката към улицата. Решаваме, че малката русокоска е прекалила с чудатостите в приказките, но тръгваме след нея, за да не й скършим хатъра. Детето ни отвежда на стотина метра и пред нас се изправя кокетната постройка на манастир. Застивам в почуда. Толкова години сме били съвсем близко до обителта, а аз дори не съм подозирала за нея. Оказва се, че хвалбата на детето е съвсем реална.   В църквата \"Св. Харалампий\", която се намира в двора на манастира \"Св. Георги Победоносец\", наистина има чудодеен растящ камък, който лекува и сбъдва желания.  Една от монахините разказва, че скалният къс е донесен в края на ХIII век от хълма Голгота от кръстоносци, които напуснали Ерусалим и преминали през България. Около него по-късно е построена църквата \"Св. Харалампий\", която се намира в двора на светата обител. Легендата е разписана на листовки, които се продават в храма. Според нея при напускането на кръстоносците от Ерусалим те взели със себе си камъни от хълма, на който е разпнат Исус Христос. Издялали 4 реда кръстове в знак на почит към четиримата Евангелисти - Матей, Марк, Лука и Йоан, и разнесли камъните из християнските земи.   Местните, които наричат чудодейния къс \"Камико\", вярват, че чрез него Бог помага на хората, които идват всеки ден и отправят молитвите си към него за изцеление, за намиране на работа или за сдобиване с рожба. Разположението на самия къс е уникално, защото той е вграден в олтара, а на него и до днес личи издълбан кръст. Баба Рада, забелязала интереса ми, разказва, че имало два камъка, донесени от кръстоносците - този и друг в село Яна. Навремето и двата били високи по около един метър. Скалният къс в горнобогровския манастир обаче започнал да нараства и за 60 години вече е достигнал 2,10 метра. Бабата вярва, че камъкът расте непрекъснато, защото събира мъката и болките на хората. Всъщност много от гостите на манастира са описали чудесата на камъка в тетрадка, която всеки може да прочете. Тя е пълна с благодарности и споделени съдби, описани от потърсилите изцеление. Клисарката на храма ми обясни, че тук са идвали много специалисти от БАН, от Природонаучния музей и други експерти, но никой не е успял да даде категорично обяснение за каменния феномен. Един от начините да се сбъдне желанието, е да остане да се преспи край олтара в църквата. Може там да се остави и предмет или дреха на болния човек, за който се търси изцеление.   И за друго чудо разказват местните хора. На една от послушниците в манастира, Сийка, й се присънила Богородица. Божията майка посочила няколко места в двора на обителта, където има вода с лековити свойства. Днес тук има чешма с течаща вода, която съдържа соли, които помагат на бъбреците, при кожни обриви и други болежки. Опитахме я. Живителната течност има странен горчиво-солен вкус, но е приятна за пиене. След като била изследвана, се установило, че водата е с идентичен химичен състав с тази от библейското Мъртво море.  В двора на манастира се намира паметник на загиналите във войните български воини. През 1878 г. ген Гурко разгромява турците именно до Горни Богров. Според разказите на местните, преди да тръгнат на фронта през 1944 г., 103-ма мъже минават през църквата, за да запалят свещ. Всичките се завърнали живи, за разлика от многобройните жертви, дадени от съседните села.      Баба Рада ни разказва и друго чудо, което игуменът на манастира й споделил. Малко след идването му в занемарения дотогава манастир, докато разчиствал, намерил старо детско кожено елече и решил да го дари. Скоро обаче разбрал, че не е трябвало да го прави. Когато осветили ремонтираната църква, дошла жена от Южна България, която работела в Гърция. Донесла ново елече и разказала, че сънувала Свети Георги, който й заръчал да купи точно тази дрешка и да я донесе в манастира. И днес с елечето, \"дошло\" по тайнствен начин от патрона на храма, се покриват тежко болни хора, на които свещеникът чете молитви, с надеждата, че по този начин ще се измоли помощ от Свети Георги. Напускаме мълчаливо дворчето на манастира. В душите ни се борят отричането на чудесата и истиността на фактите, които видяхме. Камък, който расте и който пипнахме. Догодина ще дойдем пак в църквата, за да проверим дали е увеличил височината си, нали?", "date": "2019.09.05", "title": "Растящ камък твори чудеса"}
{"url": "https://duma.bg/lyatna-razhodka-po-largoto-n199121", "text": "Арт галерия \"Ларго\" кани на традиционната сборна изложба \"Лятна разходка по Ларгото\", в която с живописни, акварелни творби, скулптура и мозайка се представят тридесет съвременни български художници. В изложбата са включени автори от всички краища на България - както познати, с които галерията работи вече повече от 10 години, така и съвсем нови не само за нея, но и за публиката.  Ценителите ще видят три картини на  варненските художници Светла Косева, Васил Василев и Тодор Игнатов, които ще бъдат предложени за продажба с благотворителна цел. Наред с често представяните пловдивчани Валери и Нели Ценови, ще видим творби на нови автори от града на тепетата - Лили Кючукова и Аспарух Сърбов, както и на Геракси Гераксиев от близкия Асеновград. С по няколко картини участват и млади варненски таланти, в началото на творческия им път като Вероника Николаева, Милена Димитрова-Лена и Яна Любенова.   Трима автори, познати на ценителите във Варна предимно с творбите си в областта на графиката, сега се представят с живопис - Веселин Дамянов-Вес от Сливен, Владимир Чукич от Кърджали и Румен Нисторов от Ловеч. За първи път галерия \"Ларго\" излага акварели на младата Бояна Петкова от София и на Любомир Йотов от Плевен. Друг плевенчанин - Страхил Найденов, изненадва със серия от мозаечни пана, както и със скулптури от камък. Още няколко автори от София гостуват за първи път в \"Ларго\". Здравка Василева се представя с малки, интимни композиции, две майсторски платна показва поетичният и нежен Владимир Пенев, Галя Чунтова е изпратила творба с носталгично-джазово настроение, а Чавдар Вълов е нарисувал три избродирани като шевици творби. Роденият в Ямбол Васил Василев-Васо участва с четири абстрактни платна, а Мария Райчева - с пейзажи от Италия и България.  30 майстори на четката и длетото, 30 различни творчески вселени, повече от 80 творби - една изложба, която си заслужава да се разгледа. Тя продължава до 17 септември на ул. \"Хан Крум\" 8, научи ДУМА от Нели Вълчева от \"Ларго\". ", "date": "2019.09.05", "title": "Лятна разходка по Ларгото"}
{"url": "https://duma.bg/zvezdata-na-tsigulkata-vadim-repin-gostuva-v-sofiya-i-plovdiv-prez-oktomvri-n199126", "text": "Покорилият световните сцени и сърцата на милиони почитатели цигулар Вадим Репин ще гостува в България по покана на диригента и директор на Софийската филхармония Найден Тодоров. Той ще свири в зала \"България\" на 3 октомври. Концертът му в града под тепетата ще се състои на 4 октомври в комплекс \"СИЛА\". Талантливият виртуоз храни топли чувства към страната ни, с която е свързан от ранна детска възраст. Той е само на 13, когато през 1984 г. дебютира на сцената на зала \"България\" и това прави родината ни да е любима негова дестинация независимо от наситената му програма, която включва турнетата с Лондонския симфоничен оркестър, Симфоничния оркестър \"NHK\" в Токио, Карнеги хол в Ню Йорк, зала \"Плейел\" в Париж, Концертгебау в Амстердам, Роял Албърт хол и др. На 11 години, само шест години след като за първи път е докоснал цигулка, Вадим Репин печели първа награда на конкурса \"Виенявски\". На 15 дебютира в Карнеги хол, а на 17 става най-младият носител на голямата награда на един от най-престижните конкурси - \"Кралица Елизабет\" в Брюксел. Изпълнението му толкова впечатлява белгийската кралица, че тя му подарява гражданство. Неизброими са наградите, които цигуларят получава оттогава до днес. Участвал на всички престижни конкурси, той неизменно получава Гран при навсякъде, където се яви. За него знаменитият Йехуди Менухин казва, че е най-перфектният цигулар на нашето време. Виртуозът е женен за примата на Болшой театър - балерината Светлана Захарова. Миналата година Вадим Репин откри юбилейния сезон на Софийската филхармония и беше очарован от топлия прием. Още тогава той обеща отново да свири в България. Сега Вадим Репин и Софийската филхармония ще представят романтичния Концерт за цигулка на Макс Брух. В програмата са включени още Интродукция и Рондо Капричиозо от Камий Сен-Санс и Италианската симфония на Менделсон.  Концертът в Пловдив ще бъде изпълнен с неповторим заряд за диригента Найден Тодоров, който е роден и израснал в града под тепетата. Директорът на Софийската филхармония е носител на наградата \"Музикант на годината 2018\" и е признат за един най-талантливите ни съвременни диригенти с успешна кариера на международната сцена. Билетите за концерта на Вадим Репин в София и Пловдив се продават в eventim.bg, на всички каси на Ивентим в София и Пловдив и в билетния център пред Община Пловдив.", "date": "2019.09.05", "title": " Звездата на цигулката Вадим Репин гостува в София и Пловдив през октомври"}
{"url": "https://duma.bg/elina-garancha-izlachva-zhenstvenost-i-izyashtestvo-n199127", "text": "Признатата в цял свят притежателката на уникален тембър и чувствен глас Елина Гаранча ще пее в зала 1 на НДК на 23 септември. Поканата идва от Софийската филхармония, а концерта на красивото мецосопрано ще дирижира един от най-обичаните съвременни диригенти - Карел Марк Чичон, научи ДУМА от Кремена Николова-Флор, реклама и връзки с медиите на Софийската филхармония. За почитателите на класическата музика събитието с участието на звезда от ранга на Гаранча е истински празник. Неповторимото мецосопрано идва у нас в разцвета на своята кариера. Елина откри миналия сезон на Метрополитън опера с новата продукция на \"Самсон и Далила\" под диригентството на Яник Незе-Сеген. Красивата визия, изключителната техника и искреност на изпълненията й осигуряват чести гостувания във Виенската и Берлинската щатсопера, Баварската опера в Мюнхен, Карнеги хол в Ню Йорк и Уигмор хол в Лондон, участия в различни галавечери и фестивали във всички точки на света. Любими на публиката са съвместните й концерти с руското сопрано Анна Нетребко, с която в момента са най-популярните женски оперни вокали в света. Елина Гаранча е подготвила за концерта си в София репертоар с любими оперни арии на Верди, Пучини и Чилеа, както и песни на Гардел, Гасталдон и други. Певицата изпълнява и най-сложния репертоар с лекота и изящество, излъчвайки абсолютна женственост и оставяйки публиката без дъх. В света на операта не е рядкост сцената да събере двама души и в живота, както се случва с Елина Гаранча и британския диригент Карел Марк Чичон, с когото имат щастлив брак и две дъщери. Семейството продължава да концертира заедно, както ще се случи и у нас на 23 септември. Гаранча е родена в музикално семейство в Рига, Латвия. Учила е в Латвийската музикална академия, където преподавателка е нейната майка. Тя печели международния конкурс за певци \"Мириам Хелин\" през 1999 г., а през 2001 г. е финалистка в престижния \"BBC Cardiff Singer of the World Competition\". Гаранча започва професионалната си кариера през 1999 г. като гостуващ артист в Щатсопера Майнинген, където изпълнява много главни роли. След това тя става чест гост на операта във Франкфурт. За кратко време Елина се утвърждава като една от най-големите оперни звезди в света с участието си в главните роли на престижни оперни сцени и изпълненията си с най-добрите симфонични оркестри. През септември 2005 г. Гаранча подписва ексклузивен договор с \"Дойче грамофон\". Нейният първи самостоятелен звукозапис \"Aria Cantilena\" е издаден през март 2007 г. Албумите й също печелят адмирациите на критиката и почитателите на оперното изкуство. Те й носят ECHO Klassik award - за \"Romantique\" през 2012-а и за \"Meditation\" през 2015-а. Последният албум на Гаранча \"Revive\" беше издаден в края на 2016 г. и единодушно похвален от критиката. Последните новости около Елина Гаранча включват положителните отзиви след дебюта й в ролята на принцеса Еболи в новата продукция на \"Дон Карлос\" на Националната опера в Париж и на Далила в продукцията на Виенската щатсопера \"Самсон и Далила\". Наскоро излезе DVD с изпълнението й във \"Фаворитката\" в Баварската опера в Мюнхен. Тя участва и в продукцията на Метрополитън опера \"Кавалерът на розата\", която бе излъчена на живо от Ню Йорк в киносалоните по цял свят. Гаранча е носителка на много награди. През май 2013 г. Виенската опера я удостоява с почетната титла \"Камерзингерин\".  Понастоящем Карел Марк Чичон е главен диригент и артистичен директор на филхармоничния оркестър на Гран Канария. Преди това в продължение на 6 години е главен диригент на филхармоничния оркестър на Дойче радио. Британският маестро е възпитаник на Кралската музикална академия и Университета за музика и изпълнителски изкуства във Виена. През 2016 г. е избран за \"Приятел на Кралската музикална академия\" в Лондон като признание за професионалните му постижения. През годините Чичон застава пред най-реномираните оперни и симфонични оркестри в света. В началото на 2016 г. Карел направи своя високо оценен дебют в Метрополитън опера в Ню Йорк с \"Мадам Бътерфлай\", който беше излъчен на живо, в HD формат, в над 2000 киносалона в 66 страни. Той редовно участва в звукозаписи на \"Дойче грамофон\", като наскоро записа още два компактдиска за известния лейбъл. Концертът на оперната прима Елина Гаранча е поредното предизвикателство, с което Националният филхармоничен оркестър ще докаже професионализма и световното си ниво.", "date": "2019.09.05", "title": "Елина Гаранча излъчва женственост и изящество "}
{"url": "https://duma.bg/lavitsa-n199116", "text": "“СМЕХЪТ НЕ Е ОТ ВЧЕРА”, съставителка Огняна Иванова, издава “Изток-Запад”. Порой от парадокси, афоризми, анекдоти и остроумия. Думи на велики личности (истин- ски или приписани), превърнали се в крилати фрази. Черен хумор, оптими- стичен песимизъм и абсур- дистки реализъм. Нещата от живота, който е толкова се- риозен, че не бива да се при- ема на сериозно. И не забра- вяйте: усмихвайте се днес, защото утре може да е много по-лошо, отбелязва състави- телката. Огняна Иванова е преводачка, редакторка и ав- торка. Като преводачка предимно от английски език е работила над повече от 50 книги, а като редактор- ка - над стотици заглавия. Носителка е на “Златно перо” на Съюза на българските преводачи.  “КОГАТО СЕ БОРИМ СЪС СЕБЕ СИ” от Рюди- гер Далке издава “Хермес” в превод на Ели Буздрева. Темата за агресията в различните й аспекти винаги е била актуална, а в наши дни проявите й се заклеймяват по- яростно отвсякога. В среда на социалнополитически кон- фликти и изострена лична по- требност за изява и признание Далке полага основите на нео- бичаен подход към здравето и процесите в обществото. На- ред с методиката си за тълку- ване на болестни състояния, той разкрива неподозираните положителни характеристики на принципа на агресията, като предупреждава, че ако не се справим с този принцип, той неизменно се обръща срещу нас и в крайна сметка се борим единствено със самите себе си. “ПОСЛЕДНАТА ДВОРНА РАЗПРОДАЖБА НА ФЕЙТ БАС ДАРЛИНГ” от Линда Рътлидж издава “Колибри” в превод на Надежда Розова. В навечери- ето на новото хилядолетие и непосредствено преди края на своя живот ексцентричната и заможна Фейт Бас Дарлинг решава да разпродаде старин- ните вещи, съхранили истори- ята на пет поколения от рода й и куп семейни тайни. Жите- лите на скромното тексаско градче се стичат на моравата пред красивата къща от ХIХ в., където ги очаква изящна колекция от антики, предлага- ни на безценица. Романът по- ставя важните теми за вярата и религията, за почтеността и храбростта, за обичта и отчуждението, за взаимната толерантност, за дреб- навостта и щедростта, но поражда и немалко въпроси.  “ПЕРФЕКТНАТА ДВОЙКА” от Елин Хилд е-бранд издава “Сиела”. Лятото е сезонът на сват- бите на скъпарския остров Нантъкет. Дошло е време за сватбата на наследника на фамилията Уинбъри, едни от богоизбраните жители на ос- трова. Младоженката е осле- пително красивата Селест, чийто скромен произход я краси като екзотично цвете сред елитните гости. Петък, събота и неделя. Три дни, в които трябва да се съберат близки и роднини от целия свят, за да станат свидетели на така чакания момент за двамата влюбени - най-пер- фектната двойка. Три дни, в които всичко трябва да е съвършено. Но в ранното съботно утро идилията рухва. Тялото на една от гостенките е открито да се носи по вълните в близост до брега.", "date": "2019.09.05", "title": "Лавица"}
{"url": "https://duma.bg/chicho-ezhko-bezhko-n199115", "text": "Имало едно време една гора… Всъщност какво \"имало\", гората и сега си я има. Тя е нашата гора. В нашата гора живеят и хора, и зверове. Зверовете са повече от хората и непрекъснато се увеличават, защото много от хората озверяват, а никой от зверовете няма и намерение да се очовечи.  Иначе нашата гора много прилича на държава. Имаме си и горски парламент, и горско правителство, горски съдилища, горски медии, горско здравеопазване, дори и горско образование. Въпреки, че образованието ни е горско, сред горските жители все още се срещат умни хора, които сътворяват горски мъдрости, като например: \"Колкото и да се въртиш, дирникът все ще ти е отзад\". Или: \"Ако след като си навършил петдесет години, някоя сутрин се събудиш и нищо не те боли, значи си умрял\". Една сутрин един горски жител се събудил и нищо не го боляло. Ужасил се! Помислил, че е умрял! За всеки случай станал от леглото. Въздъхнал облекчено. Щом е станал, значи още е жив! И понеже така и така бил станал, започнал да се облича. Докато се обличал, пребъркал джобовете си - да види дали случайно няма някой забравен лъв. (Лъвът е нашата горска валута.) Но какъв ти лъв, Господи! Джобовете му били пълни с пари. Щатски долари, английски паунди, швейцарски франкове, китайски юани! И евро, евро, евро! Нашият горски човек залитнал от учудване! Откъде толкова пари?! И както залитнал от учудване, се подпрял на хладилника. Я, рекъл си, до го отворя! Отворил горският човек хладилника и отново залитнал! Хладилникът - пълен! Ма то меса, ма то филета, ма то сирена, ма то бутилки! И както бил залитнал, се хванал за една бутилка. Отворил я, отпил. Уиски! Истинско, а не дестилат от някоя горска спиртоварна! Дръпнал горският човек една глътка, така за успокоение и включил горското радио. Предавали новините. Е, от новините залитнал вече за незнайно кой път! Новините - следните: Нашата гора е на първо място в света по брутен вътрешен продукт! Инфлацията - отрицателна! В Америка се избиват да сменят техните долари срещу наши горски лъвове. Гората ни не само е приета в Шенген, ами и Шенгенското споразумение вече се нарича Вълчедръмско, понеже договорът вчера бил преподписан на Вълчедръмската поляна! И още, и още, и още - новините все такива! Пуснал горският човек телевизора. Попаднал на сутрешен блок. \"Добро утро!\" - казала полуспящата горска красавица от екрана. \"Добро утро, добро утро, полуспяща красавице! - отвърнал той. - Обаче възможно ли е това?\" \"Възможно е, възможно е!\" - отвърнала полуспящата красавица. \"Възможно е, възможно е!\" - повторили след нея двама горски мъжаги в бяло, хванали горския човек и го изнесли от землянката му.  По пътя към горската психиатрия човекът си спомнил старата горска мъдрост: \"Ако след петдесет години някоя сутрин се събудиш и нищо не те боли, значи си умрял!\" И веднага сътворил нова мъдрост: \"Ако някоя сутрин видиш родната си гора такава, каквато са ти я обещавали политиците, значи си откачил!\"", "date": "2019.09.05", "title": "Чичо ЕЖКО БЕЖКО"}
{"url": "https://duma.bg/pulsatsiite-na-prodrum-dimov-n199138", "text": "Писателят Продрум Димов е със забележително присъствие в съвременния ни литературен живот. Той е чувствителен творец с бърз и добронамерен отзвук към литературните ни събития. Неговият глас звучи в твърде широк диапазон - тематичен, жанров, събитиен. Активно и въздействащо той се опитва във всеки свой текст - статия, рецензия, очерк, интервю - да насочи читателите към най-същественото в събитието и в личността. Изследва живота и творчеството на ярки имена и успели хора и чрез актуални и точни въпроси и съждения се стреми да очертае портрет, събитие, творческо дело. Заедно с това той откликва на нови издания, на известни наши писатели и на нови имена с постижения в художественото слово. Такъв е той и в новата си книга \"Пулсации от духовното ни съвремие\". Тя е своеобразно естествено продължение на поредицата му от литературни сборници, които се появиха през последните години на книжния пазар. И тук той е включил очерци за изтъкнати творци от нашия културен живот. Това са известни национални имена - скулпторът Величко Минеков, писателите Дико Фучеджиев, изкуствоведът Атанас Божков, преводачът Стоян Бакърджиев.  Авторът е успял релефно да открои образа на тези забележителни личности и да очертае най-съществено от житейското им дело, което е вградено в националната ни култура. Величко Минеков е представен с уникалния си талант и забележително творческо усърдие, с неоценим принос за сродяване на отечествената ни скулптура с постиженията и тенденциите на днешното модерно изобразително изкуство в Европа и света.  Авторът нарича писателя Дико Фучеджиев забележителен белетрист и посочва жалоните на творческото му дело, които се изразяват в книги, ярки заглавия в съвременната ни книжнина: \"Вълчи сънища\", \"Пролетен скок\", \"Небето над Велека\", \"Гневно пътуване\", \"Реката\". Трудно бихме открили - посочва Продрум Димов - друг български интелектуалец с подобно респектиращо присъствие в националния ни духовен живот и с такъв значителен принос за популяризиране на родното изобразително изкуство у нас и в чужбина като проф. Атанас Божков. Със завидна компетентност на умен изследовател той ни остави забележителни портрети на изтъкнати български художници, задълбочени оценки за събития в културния ни живот.  На изтъкнатия наш преводач Стоян Бакърджиев Продрум Димов посочва основните му качества на творец, с които успява да осъществи редица талантливи преводи - висока ерудиция, усет към художественото слово, широк поглед върху лексикалното богатство на българския език и чуждите езици.  В новоизлезлия сборник на Продрум Димов са намерили място негови портрети на съвременни български поети и писатели, между които на Димитър Стефанов, Станислав Стратиев, Таньо Клисуров. Авторът проследява творческия път на Димитър Стефанов, сътрудничеството му в литературните издания и плодовете на творческите му усилия - книгите за възрастни: \"Слънце да не залязва\", \"Несъответствия\", \"Всекидневни сонети\", \"Видимости\" и книги за деца: \"Синьо конче\", \"Стъклена къщурка\", \"Звънче на колело\". За талантливия сатирик и драматург Станислав Стратиев авторът заявява категорично: \"Той си отиде преждевременно, но живя и твори пълноценно и неспирно и остави име сред най-забележителните творци в съвременната ни култура\". Заедно с това проследява как в своите творби Стратиев бичуваше с талантливо перо вземащите обезпокояващи размери социални и морални неправди.  Продрум Димов определя Таньо Клисуров като явление в съвременната ни поезия. Той проследява на бърз ход творческия път на старозагорския поет, но намира достатъчно думи да охарактеризира и оцени по-значителните му поетични книги: \"Южна гара\", \"Най-скъпото\", \"Вътрешен глас\", \"Собственик на болката\".  Подобаващо място в сборника Продрум Димов отново отделя на отзиви и рецензии на произведения за автори от литературната ни класика и на автори, чиито творби са неделима част от съвременния ни литературен живот. Такива са текстовете за нови книги за Константин Величков на Ангел Тонов и за Димитър Талев на Панко Анчев. От съвременните автори Продрум Димов е обърнал поглед към произведения на Ивайло Диманов - \"Площад Гарибалди\", Стоянка Митева-Балева - \"Контрасти\", Минка Кръстева - \"В пустинята на света\", Марина Матеева - \"Шепотът зелен на необята\". За всички тях авторът е успял да обозре достоянията им и да изкаже насърчителни пожелания.", "date": "2019.09.05", "title": "Пулсациите на Продрум Димов"}
{"url": "https://duma.bg/lyubovni-pisma-potapya-v-gastoto-vino-na-lyubovta-n199125", "text": "С \"Любовни писма\" през септември Варненският драматичен театър започва новия си 99-и творчески сезон 2019/2020. Прочутата пиеса на Албърт Р. Гърни (1930-2017), с която знаменити актьори окичват кариерата си на Бродуей, поставя Георги Михалков, научи ДУМА от Виолета Тончева, пиар на Театрално-музикалния продуцентски център във Варна. Негови са преводът, адаптацията и режисурата, а сценографията и костюмите са дело на Петър Митев, авторската музика е композирал Иван Драголов. Петър Момчев - саксофон, Венцислав Благоев - тромпет и валдхорна, и Веско Койчев - китари, вече са записали музиката за тази романтична комедия, в която непрекъснато вървят писмата от него до нея и обратно от нея до него. В рамката на цял един живот.  В екшън стил с изумителна скорост преминават събития, възрасти, чувства, настроения... Лентата се забавя за миг, рисува конкретна случка, наивна, тъжна, страшна или страшно-смешна и литва през зъбчатките на времето към следващата. Любовна кореспонденция, която подобно на съвременен чат прескача в задъханите си редове всичко маловажно и незначително, за да потопи зрителя в гъстото вино на любовта. Една любов, която все не може да се случи, но и категорично отказва да умре. Героите ще ви разкажат една история, която няма нищо общо с вас и в която няма да спрете да се откривате, обещава режисьорът.  Няма как да не му вярваме, след като в кожите на Алекса и Томас се вмъкват Яна Маринова, неустоимата Марта/Висента от \"Изборът на Марта\", и Свежен Младенов. Двамата се снимат заедно в киното, добре се познават и са майстори на импровизацияра, което е едно от важните изисквания в режисьорския стил на Георги Михалков. Апропо, неговата постановка \"Изборът на Марта\" по Жорди Галсеран - едно от най-харесваните представления на Варненския драматичен театър от изтичащия сезон, ще се играе в края на годината - на 30 ноември, пред българска публика в Лондон. А премиерата на \"Любовни писма\" във Варна предстои на 9 и 10 септември от 19 ч. на сцена Филиал.", "date": "2019.09.05", "title": " \"Любовни писма\" потапя  в гъстото вино на любовта"}
{"url": "https://duma.bg/yuliy-yordanov-patriotichnoto-chuvstvo-i-humanizmat-zapochvat-ot-roda-i-rodniya-kray-n199136", "text": ".  Интервю на Валентина Михайлова   - Моето лично убеждение е, че човек без корен няма и ако не се обръща към него, за да го насища с житейски хумус и жива вода, той ще изсъхне. Трябва да уважаваме традициите на своя род, да се срещаме с хората от него за добро и за лошо и да бъдем петимни към радостите и болките на своите роднини. Щедро да им подаваме рамо, когато се нуждаят от него. Иначе няма да е справедливо да търсим тяхното. В това отношение не бива да се колебая и дори да се замислям, а направо да действам. И още нещо - то е въпрос на градуса на обичта към рода и родината. Нали любовта към родината и човека тръгва от родния дом, от родния край. Не знаеш ли нищо за него, ти не си пълноценен да се радваш на живота, да воюваш с екзистенциалните му миазми. А оттук ти не си в състояние да създаваш истинска литература. Ще си сложа ръка на сърцето, за да кажа, че именно от такива мотиви се роди и идеята ми да напиша книга за моя далечен родственик Дядо Цеко Петков - Воеводата. Впрочем книгата \"Орелът с ангелската душа\" написах под въздействието на моята родова памет. Воеводата Дядо Цеко Петков е четири поколения преди мене и това, което в рода ми се знае за него, това, което е документирано и се съхранява в Националната библиотека \"Свети свети Кирил и Методий\", в Троянския манастир, в няколко музея, в това число и в Сърбия, и в библиотеката на Народното събрание, ме подтикна да проуча внимателно нещата и да напиша тази художествено-документална книга. А докато я пишех, у мен говореше кръвта. Само родословното дърво, което направих със съдействието на моите роднини, е 128 страници. Този човек живee 74 години. Раняван е 28 пъти. По време на Кримската война 1853-1856 г. лекува смъртоносна рана и руският император го посещава в болницата, за да му връчи \"Георгиевския кръст\". Той е единственият българин, който забива едно от златните гвоздейчета при освещаването на Самарското знаме в Плоещ на 6 (18) май 1877 г. Сформира отряд с доброволци и през декември същата година превежда войските, предвождани от генерал Карцов през Троянския проход. След освобождението като най-възрастен народен представител е председател на Народното събрание. И... е отровен от български чорбаджия, защото предложил през имотите му да се построи мост над река Лом, за да се улесни движението на хората. Е, хайде кажете ми, това не е ли изповядване на народностни ценности?! - Какво друго освен книгите може да събуди българина - ако не може сам да допринесе за развитието и благото на страната, поне да почувства национална гордост?  - Будителството е стародавна черта на българина. Ама онова на отец Паисий, на Раковски, Ботев, Левски, на Дядо Цеко Воеводата и на още, и още от плеядата от ония времена, които са държали буден духа български и са го съхранили през вековете на отоманския гнет. Това будителство по един или друг начин съм разказал в моите 14 книги. Дали се чувствам будител - оставям читателите да преценят. Събуждането зависи от индивида. Ако той има високо гражданско съзнание, ако се чувства призван да буди народната свяст, той истински, а не лицемерно и камуфлажно работи за каузата \"ползу роду\". - Обединява ги желанието ми да покажа, че този ъгъл на родината, който сега иронично е наричан Северозападнала България, е дал на Отечеството, че и на света, такива колоси на духовността като Йордан Радичков и Дико Илиев, братята Ромео, Александър и Виктор Райчеви, Кирил Петров и Альоша Кафеджийски, проф. Тодор Боров, неговия син академик Цветан Тодоров и Яна Язова, проф. Иво Калчев и Димитър Илиев и още, и още. Какво ги разграничава ли - ами градусът на темперамента, с който те обичат българското, и волтажите на тяхната духовна енергия. - Учи ни за пътя - да не тънат в забрава, като се пише за тях и се напомня на по-младите поколения, че те са личности, с които трябва да се гордеем. Впрочем дали наистина това е пътят, ще кажат читателите. Задачата, която съм си поставил, е да не тънат в забвение творенията, които са създали моите земляци. Но не само Северозападът, а цяло Българско е извор, от който с пълни шепи трябва да пием от живата вода на живота. Историята ни е дарила с прекрасни личности, които не бива да остават зарити с прахта на времето.  - През живота си съм разгърнал толкова много документи, че ако ги поставя един върху друг, сигурно ще се издигне планина, която по ръст ще се мери с Хималаите. Намирането на информацията не е лека работа. За мен краезнанието е като да копаеш кладенец, ама не с лопата и кирка, а с карфица. Бавно. Спокойно. С размисъл. Радостта от откритото е сладостна. - Интересни случаи - колкото щете. Когато проучвах торлашкия фолклор, аз се удивлявах на едни момичета и момчета от вокалната формация \"Торлашки напеви\" в езиковата гимназия \"Петър Богдан\" в Монтана. Чистосърдечно ще кажа, че тези юноши и девойки са обърнали поглед към чуждоезиковото обучение, но самите те дори и не подозират какво злато носят в гърлата си. И добре, че се намери човек - продължител на делото на педагога, композитора, виртуозния музикант и диригент Димитър Илиев, комуто сторвам поклон доземи - да ги открие, да ги насърчава и да им вдъхне куража, че трябва да се посветят на песента. А песента не е каква да е, а от \"неразораната целина\" на торлашкия фолклор. То талантът на младите хора е едно на ръка, но бях страхотно изумен, когато ги гледах как ходеха от баба на баба, от дядо на дядо в селата Копиловци и Железна, в градчето Чипровци и други селища от този край, за да записват стари песни, легенди и предания. Ето това се казва проучвателство, влюбеност във фолклора, за да се превърне това тяхно занимание в отдаденост на богатството на старината. След това песните бяха разучавани, включвани в репертоара на формацията и с тях се явяваха на конкурси и фестивали. Забележителното е, че се завръщаха от тези певчески състезания с награди. Отидете в гимназията и вижте каква солидна колекция от призове се е събрала за изминалия над десетгодишен творчески път на \"Торлашки напеви\". Е, как бих могъл да остана безучастен и да не напиша книга за таланта и дръзновението на средношколците?!     - Цяло Българско е мое любимо място. Аз съм кореняк ломчанин. Дунавско чедо. Но ми стана много мило, когато бях в Троянския манастир и ми показаха килията, където се е крил Васил Левски, и килията, където е отсядал Дядо Цеко при предвождането на войските на генерал Карцов на път за освобождението на София. - Да, истина е - българският Северозапад е труден за живеене. Там е разположен най-бедният регион на Европейския съюз. А защо е така - питали ли сте се? За мен истината е в една черта на тукашните хора - доверчивостта. Заради нея са лъгани от кого ли не. Ще им пожелая най-вече здраве, защото без него нищо не може да съществува. И... винаги да поддържат висок бодър дух! Защото точно духът е причината коренът на българското да просъществува повече от тринадесет века и да не загива, устоявайки на ураганите на времето.", "date": "2019.09.05", "title": " Юлий Йорданов: Патриотичното чувство и хуманизмът започват от рода и родния край "}
{"url": "https://duma.bg/parola-%E2%80%9Efrank-o%E2%80%99konar%E2%80%9D-n199118", "text": "На четиринайсет Франк О’Конър напуска училище, на петнайсет воюва срещу Короната - влиза в редиците на ИРА и под- рива властта на Негово величест- во Джордж V. На деветнайсет е хвърлен в затвора заради бунтов- ната си дейност и престоява там една година, а на четирийсет вече е признат писател. Работил е като учител по ирландски, библиоте- кар, преводач и директор на те- атър. В България Франк О’Конър (1903-1966) е познат най-вече на любителите на късия разказ от няколко антологии. За тях името му е като парола, таен код, който указва къде има литературно съкровище. Сега до него имат достъп всички - 30 от най-добри- те разкази на Франк О’Конър из- лизат в самостоятелен том от 640 страници със заглавие “Моят еди- пов комплекс и други истории”. Книгата публикува издателство “Лист”, преводът е дело на Игли- ка Василева, а корицата - на Да- мян Дамянов. Наричат писателя “ирландския Чехов” заради думите на нобело- вия лауреат Уилям Бътлър Йейтс: “О’Конър прави за Ирландия това, което Чехов направи за Русия.” Писателят Ричард Елман го обявя- ва за “Флобер сред блатата”, а през 2000 г. е учредена наградата за къс разказ “Франк О’Конър”. Във всеки от разказите в тази книга има поне едно зрънце от лично преживяна история. Франк изплаква на този свят на 17 сеп- тември 1903 г. с името Майкъл Франсис О’Донован. Когато го ражда, майка му Мeри е на 38 години и той остава единствено- то й дете. Баща му Майкъл е ве- теран, горд с двете си пенсии от Британската армия, тежък алко- холик и черноработник. Редовно малтретира жена си и сина си, заради пиянството не може да си намери стабилна работа. Затова майката издържа семейството, като чисти чужди къщи. Бъдещият писател обожава майка си, отношението към баща му е горчиво негодувание. Той сменя фамилията си О’Донован с моминската на майка си - О’Конър. И вместо Майкъл, предпочита да го наричат Франк - от Франсис. В спомените си той нарича детство- то си “онези ужасни години” и признава, че никога не е успял да прости на баща си стореното зло. Когато майка му е на седемде- сет, О’Конър с ужас научава от личния си лекар, че тя от години страда от хроничен апендицит, стоически е издържала на болки- те и никога не е имала време или пари да отиде на лекар. В “Моят едипов комплекс” ис- ториите на ирландския писател са подредени хронологично, не само спрямо живота на автора, а спо- ред живота на всеки от героите. Първите разкази описват детство- то, следващите - зрелостта, а по- следните навлизат в старостта и насочват вниманието към мисълта и подготовката за смъртта. Точно тази книга преди години е открита случайно в книжарница от Джули- ан Барнс, който казва, че само голям писател би сложил такова заглавие на своя творба.", "date": "2019.09.05", "title": "Парола „Франк О’Конър”"}
{"url": "https://duma.bg/da-sreshtnesh-pravilniya-chovek-v-nepravilniya-moment-n199117", "text": "“Това, което имаме” е реалистична история за любовта, която може да обърка или да подреди живота ти. За любовта, която устоява на време- то. За това, че винаги си заслужава да чакаш да се появи този, който ще те обича такъв, какъвто си, насърчава те да преслед- ваш мечтите си и ти дава надежда, че ако сте един за друг, вселената винаги ще намери начин да ви събере. Авторката Рокси Купър създава сложни женски образи - на жени с недостатъци. Онези, ко- ито не са перфектни, ко- ито казват и вършат не- правилни неща и мислят неща, които не трябва. Техният живот е объркан и сложен и те винаги се чувстват аутсайдери. “Аз много харесвам този тип жени, казва Рокси. Люби- мият ми образ е на глав- ната героиня от романа Да срещнеш правилния човек в неправилния момент ми “Това, което имаме” - Стефани Карпентър, ко- ято е самата прелест! Стефани е сложна по много хубави начини и за да разберете защо, ще трябва да се запознаете с нея.” Тя не вярва в съдба- та, в истинската любов и в “заживели щастливо до края на дните си”. Убе- дена е, че е извадила късмет с годеника си - красивия, синеок Мат, който я смята за най-под- ходящата майка на бъде- щите им деца. Когато обаче Стефани среща Джейми през един уи- кенд на семинар по изку- ствата, с изненада уста- новява, че той я разбира повече от всеки друг и с него е истинска и сво- бодна. Джейми вярва във всичко, което тя отрича..., но това не му пречи да се чувства странно доб- ре с нея. Убеден е, че е специална - човек, който би искал да присъства в живота му, въпреки че е щастливо женен за своя- та състудентка Хелън, която познава от първия ден в Академията по из- куствата. Стефани и Джейми не спират да си говорят цяла нощ, докато устни- те им не се докосват. На следващия ден и двамата трябва да се върнат към своя живот - професия- та, семейството, задълже- нията, обетите. Съдбата обаче е реши- ла друго - да ги среща отново и отново. Но чув- ството им за дълг и морал и желанието да не нара- нят никого (освен себе си) ги кара след всяка среща да се разделят... завинаги. И тогава между тях остава “това, което имат” и музиката, която си разменят и която ги кара да се чувстват заед- но, дори когато не са. Това е нежна и за- трогваща история за една любов - едновременно объркваща и сложна като самата любов. И напом- няне колко е важно да поемаме рискове и да воюваме за щастието си, преди да е станало безвъзвратно късно. Рокси Купър е роде- на в Мидълзбро, Северо- източна Англия. Учи в класическия факултет на университета. Вманиаче- на е по Принс, обича да гледа мюзикъли и да пътува. В момента живее в Ярм, Северен Йорк- шир.", "date": "2019.09.05", "title": "Да срещнеш правилния човек в неправилния момент"}
{"url": "https://duma.bg/da-praznuvame-deveti-n199139", "text": "С наближаването на 9 септември отново се активизира цялата онази групичка, която иска охулването на една от най-светлите дати в най-новата ни история.  Благодарение на Девети България измива донякъде срама от факта, че по време на Втората световна война е съюзник на нацистка Германия.  Обаче без срам днешните силни на деня политикани се опитват да оправдават този наш съюз. Вместо да поискат прошка. Както го направи германският президент от полския народ преди броени дни. За нацистката \"тирания\".  Искам да видя наш политик в управлението, който ще има същата смелост.  В Германия се срамуват от нацисткото си минало. У нас - не.  Никъде в Европа антифашисткото движение не е анатемосвано, а участниците в него - приравнявани с терористи. Каквато е официалната позиция у нас.  Никъде в Европа фашистките военнопрестъпници не са оправдавани.  Срам е безумната декларация на Външно министерство по повод изложба на руското посолство \"75 години от освобождението на Източна Европа от нацизма\". Министерството ни отново показа, че е външно - служи на външни политически интереси. Освен русофобството, антикомунизмът е другата популярна болест, от която трябва да си заразен, ако искаш да си сред управляващия \"елит\". Сигурно е нормално в един свят, основан върху чудовищна несправедливост и разделение на обществото на една малка ултрабогата върхушка и огромна маса бедни. И между тях - буферът на средната класа, смазван редовно, за да не скърца, с подаянията на върхушката. Опитите на продажни историци и политически проститутки да приравнят нацизма и фашизма с комунизма и да изопачат историческата истина са трагикомични. Защото фашизмът е човеконенавистен и се основава на превъзходството на една човешка раса над друга. Докато в основата на комунизма стои справедливостта и равенството между хората (оставям настрани грешките и извращенията в определени периоди). Но какво да кажем за расовата дискриминация и преследването на комунисти и други инакомислещи в САЩ, а и в други страни от Западния свят?   Партизаните и антифашистите бяха смели и честни хора, които не можеха да се примирят с маршируващата по Европа \"кафява чума\". Комунистите - идеалисти, които вярваха в един по-добър и справедлив свят. И които плащаха за мечтите с живота си. Затова 9 септември е светъл празник: заради победата над фашизма у нас. И заради осмислената вяра, че светло бъдеще е възможно. Все някога.   ", "date": "2019.09.05", "title": "Да празнуваме Девети"}
{"url": "https://duma.bg/pardon-n199113", "text": "ЛАФ НА БРОЯ Пред обичайното \"...дай!\" Бойко е прибавил \"Хюн...\" КОЛЕЛОТО ЗА ЛЕТИЩЕТО На шофьорски изпит полицаят пита курсист:  - Какво ще направите, ако насред път вашата кола се развали?  - Ще сляза от колата и ще отворя капака на двигателя.  - А после?  - Ще почна да псувам. ДОКТОР СПАС И НЕГОВИТЕ ПАЦИЕНТИ Жена отива при лекаря: - Докторе, мъжът ми страда от мания за преследване. Лекарят й пише рецепта и тя си отива. След месец двамата случайно се срещат. - Как е, помогнаха ли таблетките на вашия съпруг? - Не му помогнаха, докторе! Въпреки че ги пиеше най-редовно, преди една седмица го арестуваха. Рубрика: ДЖЕЗВЕ Навсякъде по света в приказката на Андерсен кралят е гол. У нас се получи обратното - кралят е облечен, а народът е гол. И гладен. И безработен. ПРИСЪДА Моята присъда ще ви пратя. Друго аз не искам, мили братя! Отговорни политици, депутати -  десни, независими и леви  да изкарат няколко мандати   с мойта пенсия от двеста-триста лева! И народът да ви поощри с: \"Блазе ви !\" ФОЛКБИТАК Шапката, на която ми дреме, е винаги на мода… ПЪРВА ЧАСТНА, ВТОРА ГЛУХА Обещанията на политиците са специално издание на \"Пинокио\".", "date": "2019.09.05", "title": "ПАРДОН"}
{"url": "https://duma.bg/forma-na-zhivot-n199114", "text": "Бе време на превратност и на мъст, но долетя до нас свободно слово: \"На всичко старо нека сложим кръст, на който да разпънем всичко ново!\" Изправяме се гордо пред света съвсем демократично вдъхновени - до вчера бяхме роби на труда, от работа сме днес освободени. Уви, не го е еня хич светът за твойте принципи, за мойто его. Защо към себе си да търсим път, когато друг ще мине пръв по него. Обаче няма място за сълзи или за страх от разните несгоди - тоз, който днес не може да пълзи, ще трябва значи просто да си ходи. Ще стигне всеки абсолютно сам до тази истина, която дразни: \"Ако човек умираше от срам, май гробищата щяха да са празни...\" Но казано и с половин уста, какво че участта ни е взаимна? Когато си изпеем песента, дано това не се окаже химна! Във резултат на грешен код рушим самото мироздание - човек е форма на живот, в която няма съдържание. ", "date": "2019.09.05", "title": " ФОРМА НА ЖИВОТ"}
{"url": "https://duma.bg/tano-klisurov-na-75-n199137", "text": "                             \"Ний спориме двама със дама...\"                Н. Вапцаров Насреща ми някаква дама, подема съвсем безпардонно след миг: \"За Вас любовта е обикната тема, но Вие сте вече старик! Представите Ваши в забравата тънат, съвсем старомодни са днес. Във всичките области и в любовта ни настъпи очакван прогрес. Признайте, това е на времето волята,  не внасяйте, моля, разкол! Мъжът и жената загубват си ролята, явява се третият пол.\" Аз рекох: \"Безумно сега разсъждавате с тоз антиприроден завой. Да вземем например бика и кравата - кой пол е третият, кой?\" \"Това е просташко сравнение, вика ми, не е на модерен човек.\" Видях по лицето й нервните тикове и исках да стана по-мек, макар изумено да слушах как грачеше. Все пак й изпратих стрела: \"Госпожо, и Вий по класически начин на белия свят сте дошла.\" Тя, бедната, в края изпадна в истерия, предложих тогаз валидол, почти убеден: тя е странна материя - навярно от третия пол.  - * * * - Не, не вярвам на гръмките речи, в тях пулсира вода вместо кръв. Те до корена свой са подсечени - ще се скършат при повея пръв.                                         Ти, тъй както народът кажи го, без увъртане, фира, лъжи. И тогава сложи го във книга, и неверника сам накажи. Зная, трудно постига се - честно да се слеят дела и слова. Всеки публично може да кресне, да се скрие отзад след това. Не, не вярвам в оратори шумни, а в онези - от редкия род, защитавали своите думи просто не със дела, а с живот. Да бъда сдържан - значи равнодушен, с несправедливостите да се съглася, да бъда незабележим, послушен и да се изпаря като роса от този свят, когато дойде време. И да останат тръни, треволяк... Аз родов герб със надпис: \"Не ми дреме!\" не съм избрал в живота си все пак. Не мога да го сторя. Мен ми дреме за всичките неправди наши днес. Умът ми, вярвайте, не може да приеме подлецът пример да ми е за чест, простакът да ми преподава мъдрост, предателят за вярност да зове, и да ми сочи някой бъдещето мътно като бленувана мечта от векове... Добре, добре - ще бъда вече сдържан, река съм, тихо нося сламки и листа. Ала реката се променя бърже: проливен дъжд и... става страшна тя.                   Нилските крокодили живеят до 90 години  Да защитим животните! Хуманно е.  Подкрепям този жест необходим. А хората? Нима небесна манна ще падне и така ще се спасим? За нас не знаем кой ще се загрижи.  Държавата? Тя няма дерт такъв. Човеци, българите с вас сме ближни - да бъдем заедно, нали сме своя кръв. И след като опровергахме Дарвин,  и за родител наш маймуната не щем, решихме: Бог ни е създал.                     Това ни вкарва  в божествен казус - да го наречем. Незащитени сме. И божи рожби всички живеем по-кратко от нилски крокодил? Милея за животни и за птички, ала човекът ми е, подчертавам го,                               по-мил.                                                                 В памет на художника Христо Танев На този свят човекът с дарбата е вечният дневален, будува чак додето тъмнината се източи, завива зъзнещия със словесно одеяло, но пак от себе си не е доволен - на всеки иска да е топло. Ще затанцува с хромия - боязънта му ще надвие, за тъжния мелодия по-весела ще изсвирука, за жадния ще нарисува извор - за да се напие, на уморения пък ще рече: \"Почивай тука, във тази къща от мечти, а сутринта ще те събудя - да тръгнеш, ако искаш, по една от своите посоки.\" Човекът с дарбата не върши нищо по принуда, подхожда към нещата с вдъхновение и кротост. Не е богат благотворител, а на гладния предлага от своя хляб, замесен с думи, и бои, и звуци. Поискат ли му нещо - на сърцето му е драго, макар че щедростта на другите накуцва. С тръба понявга стряска позаспалите министри (не се страхува за заплатата си, нищо, че е патил) - изпраща им тревожните си и бодливи мисли, като горчивото лекарство им е неприятен. Той не за орден \"Стара планина\" го прави, не за слава и на държавното дърво не се катери за високи щатове. Такъв е генът му. И ако всеки ден не се раздава, човекът с дарбата, повярвайте, е най-нещастният. Подлецо, трудно се променяш, да. Надявах се, дори ръка подадох. Ти се направи, че не я видя и в отговор сервира нова гадост. Е, как да се съжителства с такъв? С теб в два различни свята сме изглежда. Ти гледаш да ми пуснеш тайно кръв и да отчаеш моята надежда. Изпитваш дива радост, щом раниш достойнството ми и напоиш мълвата. Събрал съм цял том с твоите злини, и се замислям вече за разплата. Не заслужаваш мъжкия дуел, словесният куршум се удря в броня. Не е във моя арсенал, но имам цел: с ритник от своя ден ще те изгоня! Не ни зачитаха, когато бяхме млади. Какво се промени? Кажи, нов ден! Раздават пак безочливо награди на кум и сват или на овластен. Какъв морал? Пак нашенските нрави. Не казва никой, че е царят гол. А силният пак може да направи бездарника да грее с ореол. Е, хубаво. Навярно тъй ще бъде за тоз живот или за векове. Съдът небесен справедливо щял да съди. Дано свидетел да ме призове! Защо ли те обичам, старееща и бедна сред другите държави. А би било по-редно да избера по-млада, по-силна, по-богата, каквито има много щастливи по земята. Съдбата е такава: родина не избираш, тъй както се избира бутилка ледна бира, не можеш да я купиш като луксозна вила или да я поискаш, че Шекспир е родила. Ти си родина моя, защото си ми дала предимството да имам и упрек и похвала при всяка моя крачка от теб - като от мама... Невидима на глобуса, за мене си голяма. Потомството ми тъй в народа ти се влива и словото ми скромно с езика ти е живо. Ще кажа най-накрая: На мен това ми стига - на български да срича детенцето ми книга. Че изживял живота си дори наполовина: човекът продължен е, щом има си родина.   \"Позор, позор!\" - най-яростно крещят в квартала ни най-грозните жени. А блудницата неумело крие плът  до онзи, с който снощи измени  на своя мъж, греха за да опита. И днес изправени пред съд нелек, стоят, ще кажеш в седемнайсти век, и Инквизицията ги разпитва... Но има тук и разлика. Че той - с проблеснала в очите му насмешка, едва ли не се мисли за герой, не грешник, притеснен с присъда тежка. \"Позор, позор\"! - не спират пак онез. Дорде крещят от яростта замаяни, готови са да жертват свойта чест, ако любовникът ги пожелае.                                           Вината, питам, кой да понесе? - чак от библейската градина е въпросът. Грехът на Ева се приписва все и тя до днес като дамга го носи. \"Позор!\" - но не за двамата - ечи. покрай кварталната средновековна клада. И страх и срам - във нейните очи, а в неговите - жажда за награда. За любовта научи ли ме нещо животът, между пръстите изтекъл? Понякога скептично ме подсеща, друг път рече: \"Не съм библиотека, там може в някой том и да намериш съвета драгоценен, постарай се...\" Живях във вярност, в страх от изневери и пак неук съм - както на шестнайсет. Да, любовта си е наука сложна - как ще я зубриш до последна буква? И сонди сто на сто места да сложиш, пак няма като извор тя да рукне. А най-внезапно може да те блъсне с гърди и поглед на завой случаен, когато счел си: за любов е късно и си готов за някой жест отчаян. - * * * - Помни ме дълго, моля те, помни ме, додето съм във спомена ти жив, не може да изчезне мойто име като изгубен в мрака апокриф. Ако дълбоко съм в сърцето ти, в ума ти, макар да знаеш: няма заден ход, то времето с вълни не ще размъти прозрачния ни споделен живот.  ", "date": "2019.09.05", "title": "Таньо Клисуров на 75"}
{"url": "https://duma.bg/gergana-stamenova-razlichna-sam-i-imam-kakvo-da-kazha!-n199128", "text": "- Аз съм просто Stamenowa - момичето, което не се спира пред нищо, за да осъществи мечтите си (усмихва се). Всъщност медиите избраха да ме нарекат \"новия глас в българския хип-хоп\" може би защото съм малко по-различна от вече наложените имена в бранша.  - Поне от това, което виждам като реакция на първата ми песен и видеото към нея, мисля, че донякъде помага. Но медалът има и обратна страна - когато хората са те харесали като модел и инфлуенсър, може би е малко по-трудно да те възприемат като изпълнител. - В горещите месеци се намери момент, в който желаният от мен екип беше свободен и можехме да работим. Обстоятелствата се стекоха така, че се наложи да жертвам най-чаканото време за почивка през годината и да го инвестирам в действия... Но мисля, че взех правилното решение. - Всеки, който се занимава сериозно с моделстване или развива социални мрежи, знае, че колкото бляскаво и съблазнително да изглежда отстрани, успехът в този бизнес въобще не идва лесно. Същото важи и за музиката. Смяната на попрището бе нещо ново за мен и аз държах да се подготвя много добре. Трябваше да намеря музикален педагог, с когото вече над половин година работя и продължавам да го правя. Дълго време проучвах най-добрите в бранша, за да се спра на хората, с които да се движа напред. В момента съм щастлива, че имам най-страхотния екип. Но не ми беше лесно! Въпреки това вярвам, че когато полагаш достатъчно усилия и влагаш постоянство, няма как мечтите ти да не се реализират.  - Във времена, в които всеки пее и всички правят песни, е наистина трудно да се открие правилната посока и да се изгради собствен облик. Приятели ме предупредиха, че ако правя музика само за да задоволя егото си, по-добре изобщо да не започвам. Трябваше да докажа, че съм сериозна. И мисля, че го направих. Благодаря на феновете и на медиите, които харесаха Fuego!  А относно формулата на успеха... Смятам, че всичко се корени в добрия екип и стиковката между хората. Работя с хитмейкъра Йоан Николаев - L Padr3, с професионалистите от Buddubbaz Tape Company, с великолепния стилист и гримьор Грета Великова и личния ми пиар Цвети Георгиева. - Обожавам испанския език и точно тази моя слабост използва Йоан Николаев, за да напише текста на Fuego. За мен огънят е като една жена, която е страстна, красива и буквално върти мъжете на малкия си пръст. Самата дума е закачлива, позната и лесно запомняща се от аудиторията. - Родителите ми и повечето от моите близки слушат различен стил музика. Но специално Fuego им стана любима, защото е микс между регетон, латино и хип-хоп. Следващите ми песни ще са изцяло в хип-хоп стил, очаквам да видя как ще реагират. - Според мен това е най-актуалният стил музика в световен мащаб. Лично моите любимци са американците от Migos. А що се отнася до България, смятам, че тук се ценят повече така наречените ъндърграунд рапъри. - Моето желание и това, че определено имам какво да кажа и покажа в клиповете си. Разбира се, съществуват и други достатъчно интересни изпълнители в момента, но тъй като всеки е уникален сам по себе си, със собствен стил и почерк, вярвам, че успявам да се отлича от останалите. - Бих се радвала да участвам в подобно предизвикателство, но не зная доколко мога да се впиша в такъв формат. Тези риалити програми са по-скоро за тийнейджъри, които тепърва прохождат или желаят да се развиват в света на шоубизнеса. Аз вече имам моите първи самостоятелни стъпки и смятам да следвам тях. - Да живея - да, да се прочуя - не (усмихва се). За кратко съм живяла в Испания и адски много ми хареса. Но що се отнася до вероятността български изпълнител да пробие на световния пазар, към момента това ми се струва почти невъзможно. Правилата на играта в чужбина са други. Все пак си пожелавам и това да ми се случи. - Към момента наистина се чувствам удовлетворена от успеха на Fuego. Надявам се следващите ми песни също да се харесат. Но истински щастлива и успешна се чувствам в моментите, когато работя за благотворителната кауза, на която съм се отдала. Имам страница за подкрепа на бездомни животни и животни в беда. Сътруднича си с няколко ветеринарни клиники и заедно с моята приятелка, с която развиваме проекта, вече сме помогнали на много животинчета. - Надявам се да бъда наложен изпълнител и също така в мечтите си виждам едно щастливо и задружно семейство, което съм създала. - Със сигурност нови парчета и силни провокации. Разбрах, че в България трудно се пробива по \"тихия\" начин, затова избрах смелите решения. В момента се подготвя и всеки момент ще излезе и втората ми песен, след която ще се убедите в това, за което говоря.", "date": "2019.09.05", "title": "Гергана Стаменова:  Различна съм и имам какво да кажа!"}
