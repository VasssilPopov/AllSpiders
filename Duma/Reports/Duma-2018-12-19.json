{"url": "https://duma.bg/kanadka-izprati-kotka-po-poshtata-n181651", "text": "Канадска домакиня случайно изпратила в колет заспалата си котка Балу, но домашният любимец успял да пробие пощенския кашон и да се спаси от дълго пътуване, съобщи телевизионният канал Си Ти Ви. Преди експедирането, жителката на град Дартмуд подготвила няколко колета за изпращане в Монреал. Тя не забелязала как Балу се настанил в едно от кашончетата и заспал в него. След като пощальонът взел пратките, домакинята установила, че котаракът й е изчезнал безследно. Но след ден на вратата й позвънил сътрудник на куриерската компания и я попитал дали случайно не е изпратила котката си в колет. Животинката била открита от шофьора на пощенския бус. Балу самостоятелно си пробил дупка през колета и заявил присъствието си. След това бил върнат на стопанката му.", "date": "2018.12.19", "title": "Канадка изпрати котка по пощата"}
{"url": "https://duma.bg/osadiha-brakonier-da-gleda-bambi-n181650", "text": "Бракониер бе осъден многократно да гледа анимационния филм \"Бамби\", след като бе признат за виновен за убийството на стотици сърни, съобщи Би Би Си. На ловеца от Мисури - Дейвид Бери, трябва да му се пуска анимацията поне веднъж месечно по време на едногодишната му присъда. Мъжът бе арестуван през август заедно с други двама членове на семейството му за убиването на сърни, вземането на главите им и оставянето на телата им да изгният, съобщиха от прокуратурата. Това е един от най-големите случаи на бракониерство в историята на Мисури. Съдията нареди на Бери да гледа един от хитовете на Уолт Дисни, като първата задължителна прожекция трябва да бъде преди или на 23 декември.", "date": "2018.12.19", "title": "Осъдиха бракониер  да гледа \"Бамби\""}
{"url": "https://duma.bg/karanitsite-s-zhenata-udalzhavat-zhivota-n181649", "text": "Караниците със съпругата са полезни за здравето на мъжа, тъй като удължават живота му, установиха американски учени. Екипът на Кайли Бураса от университета в Аризона установил, че двойките, при които редовно избухват скандали, са с по-нисък риск от преждевременна смърт. Но това се отнасяло само за двойките, които се карат с еднаква интензивност. Ако единият от партньорите излива чувствата си с крясъци, а другият сдържа яда си, тогава рискът от преждевременна смърт се удвоява, пише \"Дейли мейл\". Експертите изследвали поведението на 192 двойки в продължение на 32 години. Проучването се фокусирало върху това колко чести били семейните разпри и как те се отразяват на продължителността на живота им. Оказа се, че когато двойките се карат с различна интензивност, тогава конфликтът трудно бива решен и следват нови всекидневни стресови ситуации. Те, от своя страна, водят до риск от преждевременна смърт.", "date": "2018.12.19", "title": "Караниците с жената удължават живота"}
{"url": "https://duma.bg/ivan-tsakov-bsp-tryabva-da-misli-otsega-s-kogo-shte-upravlyava-n181667", "text": "- Община Ябланица се простира на 204 кв. км площ, жителите й са около 6200. Трети мандат съм кмет и за това време направихме доста неща за нашата община. В Ябланица почти няма неасфалтирана улица. Направихме ремонт на кметството, читалището също беше обновено. Един от големите ни проекти беше пречиствателната станция за отпадни води с 4,4 км довеждащ колектор. Ремонтирахме спортната зала, в която в момента тренират близо 50 деца и юноши. Направихме разширение на детската градина и пълен ремонт. Гимназията, в която учат 450 деца, също е обновена. Ремонтирахме училището в Златна Панега, все още не успяваме да направим това с учебното заведение в Брестница.  Доста направихме за подмяна на водопроводите. До момента сме подменили към 30 км. Няма режим на водата, освен при аварийни ситуации, свързани най-вече с водопровода за Луковит и за Червен бряг. Подменихме уличното осветление по селата. Когато станах кмет, навсякъде лампите бяха живачни, т.е. неикономични. Подменихме ги с енергоспестяващи. На влизане от София в Ябланица всеки може да види три хубави сгради - едната е на фирма \"Битолай\" за пътни знаци за магистралите. Другите са на фирма за производство на пластмаси, включително детски принадлежности. Предстои пускането й в експлоатация, търсят работници. - По отношение на кадрите нещата не стоят добре. Няма специалисти, а всяко предприятие се нуждае от такива. Повечето младежи, които учат средно образование, са роми. Срещаме трудности с образователния процес. Има и друг проблем - застаряването на населението. Млади хора няма. - На територията на общината е циментовият завод - модерно предприятие, което произвежда един от най-качествените цименти не само в България, но и в Европа. Втори по важност са сладкарските цехове за халва и локуми. Добре работи бетоновият възел. Транспортът е сектор, който се развива. \"Мрамор и гранит\" работят, но с намален капацитет. Заводът за резервни части в Златна Панега няма поръчки. Какви са нашите задачи като изпълнителна власт на местно ниво? Да осигурим нормална инфраструктура - ако някой иска да строи - да може да го направи, да има ток, вода, пътища. Това почти навсякъде сме го направили. - Наблизо е Гложенският манастир, който се намира на територията на община Тетевен. Пътят към него отчасти минава през община Ябланица. Дестинацията е прекрасна. От 4 години в района организираме рали, което събира много млади хора.  - В Ябланица има два пенсионерски клуба, които са оборудвани и се ползват безвъзмездно от хората. Пенсионерски клубове има в Златна Панега и в Орешане. Стремим се да заделяме средства от бюджета и да ги поддържаме, тъй като повечето хора са възрастни. В Голяма Брестница също направихме помещение за събирания. В района няма кой знае каква престъпност. От миналата година в Ябланица навсякъде има видеонаблюдение. Започнахме да правим това и по селата - в Брестница, Златна Панега, Орешане. Вече има и успехи - разкрити престъпления. За децата, които учат в гимназията в Ябланица, имаме 4 автобуса, които събират учениците от селата и махалите. Имаме домашен социален патронаж, обслужват се от 80 до 100 човека. Носи се топла храна всеки ден във всички села на общината срещу 40 лв. месечно. Хората са доволни. Имахме проблеми с превоза, но от няколко дни имаме нова кола за разкарване на храната. Назначени са 46 социални работници в общината. Като нищо ще се окажем най-големият работодател. Тези 46 души обслужват около 100 възрастни.  - Болезнен е въпросът с предоставянето на средства за отделните общини - на заседания на Министерския съвет се предоставят пари на общини, чиито кметове са от ГЕРб и от ДПС. Няма резултат от исканията на кметовете на левицата ощетените общини да бъдат обезщетени. Няма финансиране за важни проекти, за които имаме разрешение за строеж. Например за проекта за ВиК сектора за подмяна на тръбите. Този проект струва 839 хил. лв. Къде ли не го внесохме, има разрешение за строеж, но ни отговарят - няма финансова възможност, при следващо разглеждане. Друг пример - училището в Бресница, с много добър учителски състав. Там учат само деца от ромски произход. Трябваше да го ремонтираме - да направим топлоизолация, покрив, защото е строено 1935-1936 г. Проектът е за 609 хил. лв. Има разрешение за строеж, но... Едно читалище остана в Орешане неремонтирано - също няма финансова възможност. Сега кандидатстваме за вертикална планировка за подобрение в детската градина и за подмяна на детските съоръжения за игра. Засега тече оценка, уж е добра, да видим какво ще стане... - Власт и да дадат на кметовете, като няма  финансиране - нищо не може да се направи. - Наложително е. - Положително, няма нарушения, всичко сме разплатили. Сега основно наблягаме на събираемостта на данъците и таксите, по някои пера сме изпълнили на 90% заложеното. Такса \"Битови отпадъци\" също е към 85-90%. - За догодина данъци няма да увеличаваме, такса смет остава същата. Фирмата, която ни извозва отпадъците, извозва отпадъците и на Луковит, където е и регионалното депо. Вкарали сме проект в ПУДОС за рекултивация на нашето старо депо, ама и там усещам, че има някакви игри. - В поликлиниката в Ябланица има двама лекари, които работят на график. Хората ползват болниците в Луковит и Тетевен, понякога в Етрополе. Навремето в Етрополе имаше много хирурзи. - Няма да се кандидатирам, защото на 3 януари ще направя 71 години. Стига толкова. ГЕРБ трудно печелят в Ябланица и пак няма да спечелят. ГЕРБ взеха 16 млрд. лв. кредит. В парламента всеки ден трябва да се пита къде са милиардите, взети от ГЕРБ. Какво се направи с тях? - Раздадоха, защото бюджетът им е направен така, че да има излишък. И Бойко Борисов да може да го разпределя, както поиска. Опасявам се от манипулиране на изборите. Която и партия да дойде на власт, няма да може самостоятелно да управлява. С кой ще управлява БСП, ако спечели? Трябва отсега да се мисли за реален партньор.", "date": "2018.12.19", "title": "Иван Цаков:    БСП трябва да мисли отсега с кого ще управлява"}
{"url": "https://duma.bg/gartsiya-prie-parviya-si-byudzhet-sled-krizata-n181710", "text": "Гръцкият парламент гласува тази нощ първия си бюджет след финансовата криза от последните 8 години. За първи път страната няма да получава финансова помощ отвън, а ще се финансира сама.  Финансовата рамка, предложена от правителството на Алексис Ципрас, бе подложена на петдневни дебати. 154 депутати гласуваха \"за\", а 134 бяха \"против\". Освен от управляващите, бюджетът получи подкрепа единствено от един независим депутат и един представител на малката партия Съюз на центристите. Икономическият вестник \"Нефтемборики“ отбеляза, че като цяло допълнителните мерки, насочени към икономическото развитие и социално-икономическата подкрепа на населението, ще струват на държавния бюджет 910 милиона евро. Към тази сума ще се добавят 2 милиарда и 65 милиона евро, които представляват отказа на правителството да съкращава пенсиите през 2019 г. По-рано съкращаването на пенсиите през 2019 г. беше съгласувано с международните кредитори, но кабинетът успя да договори отмяната на тази мярка, доказвайки, че добрите финансови резултати ще позволят да се мине без орязване на пенсиите. Но, за да не реже пенсиите, правителството трябваше да се откаже от редица социални мерки на обща стойност 1,73 милиарда евро. В жертва беше принесено разширяването на програмата за ученическо хранене, създаването на нови детски градини, субсидиране на наемите за бедните граждани, инвестициите в енергийната мрежа /100 милиона евро/ и първичната инфраструктура /още 100 милиона евро/, констатира \"Нефтемборики“. Освен това беше орязана програмата за икономическо развитие на стойност 100 милиона евро, програмата за разширяване на заетостта – над 260 милиона евро, програмата за субсидирани отпускани по рецепта лекарства за застрахованите лица – 240 милиона евро. Преди вчерашното гласуване опозицията в парламента изрази недоволство от законопроекта. Лидерът на основната опозиционна партия \"Нова демокрация\" Кириакос Мицотакис обвини премиера Ципрас, че работи в интерес на партията си, а не на страната. \"Това ще ви е последният бюджет\", закани се той. Ципрас отхвърли критиките. \"Успяхме. Днес имаме удоволствието да приемем първия бюджет след края на програмата за строги икономии\", каза Ципрас. Докато депутатите провеждаха гласуването, пред сградата на парламента се проведе пореден протест срещу строгите икономии. Демонстрацията бе организирана от комунистическата партия. Припомняме, че Гърция получи около 300 млрд. евро финансови помощи от 2010 година насам. Програмата беше прекратена официално през август, но мерките се очаква да останат в сила в продължение на години, за да се гарантира, че Гърция ще може да поддържа балансирани бюджети и да изплати дълговете си към международните кредитори. Въпреки обещанията на гръцките управляващи, че строги мерки повече няма да има, защото гърците са понесли достатъчно през годините, протести и стачки продължават да се провеждат в страната. Междувременно соченият за покровител на Алексис Ципрас Алекос Алаванос, бив лидер на СИРИЗА, определи премиера като \"най-големия предател на гръцката левица в историята\". ", "date": "2018.12.19", "title": "Гърция прие първия си бюджет след кризата"}
{"url": "https://duma.bg/mimi-balkanska-e-litse-na-poshtenska-kartichka-n181658", "text": "Илюстрована пощенска картичка и печат \"100 години професионално оперетно изкуство в България\" ще бъдат валидирани днес, 19 декември, в Националния музикален театър. Изданието е по повод юбилейната 2018 г., в която честваме 100 години от началото на професионалната оперета в България и 70 години от създаването на Националния музикален театър.  На картичката са изобразени емблемите на българската оперета - именитата оперетна актриса Мими Балканска, бащата на българската оперета Ангел Сладкаров и един от основоположниците, а по-късно и патрон на Музикалния театър - Стефан Македонски. Церемонията ще започне в 11 ч. в централното фоайе на НМТ на бул. \"Васил Левски\" 100. Пощенско-филателното издание ще бъде валидирано от главния изпълнителен директор на \"Български пощи\" ЕАД Деян Дънешки и от директора на Музикалния театър Марияна Арсенова.  След това във фоайето на театъра ще бъде открита временна пощенска станция, в която ще се предлага филателното издание. Негов художник е Мая Стайкова. Пощенската картичка е в ограничен тираж от 631 броя, затова има колекционерска стойност. Печатът ще е първодневен и ще важи само три дни от датата на валидирането му, след което ще бъде прибран за съхранение в архива на Министерството на транспорта и съобщенията.", "date": "2018.12.19", "title": "Мими Балканска е лице на пощенска картичка "}
{"url": "https://duma.bg/pet-pokoleniya-tvortsi-sabra-tarzhestveniyat-kontsert-na-natfiz-n181657", "text": "Празничния концерт \"70 години НАТФИЗ\" в Народния театър \"Иван Вазов\", посветен на юбилейната годишнина на Националната академия за театрално и филмово изкуство \"Кръстьо Сарафов\", уважиха високопоставени гости, партньори и възпитаници на академията от цялата страна. Поздравления се получиха от всички български държавни институции, от международни театрални и кинофестивали, от университети и академии по изкуствата от петте континента. Събитието събра пет поколения български творци. Част от тях с доказани заслуги за националната култура, други с отвоювано на световните подиуми име, трети, за които всичко това предстои. Ректорът проф. д-р Станислав Семерджиев изказа благодарност към всички, обвързали съдбите си с НАТФИЗ, в края на празничния концерт, подготвен от проф. Светослав Овчаров, проф. Пламен Марков и доц. д-р Мира Каланова. ", "date": "2018.12.19", "title": "Пет поколения творци събра тържественият концерт на НАТФИЗ"}
{"url": "https://duma.bg/zhirardeli-ne-kazva-ot-kogo-e-kupil-yulen-n181687", "text": "През 2016 г. придобих мажоритарния дял на фирмата \"Юлен\", заяви вчера пред Нова телевизия легендата на ски спорта Марк Жирардели. Той показа в екоминистерството документи, които доказват, че притежава 100% от собствеността на компанията \"Такс сървисиз лимитед\", която е мажоритарен собственик в \"Юлен\" АД.  Запитан защо чак сега го оповестява, той каза: \"Никой не ме е питал тогава\". Той обясни, че процедурата по изкупуването на \"Юлен\" е продължила дълго време, много преди 2016 г. \"Още през 2012 г. си мислех, че би било една прекрасна възможност да инвестирам в тази фирма\", обясни той. Но цялото проучване на правните и икономическите показатели, на концесията и проблемите е отнело няколко години. \"В крайна сметка успяхме\", заяви Жирардели. Запитан от кого е купил фирмата скиорът заяви, че собственикът на \"Юлен\" е бил \"един фонд\", но той е подписал декларация за конфиденциалност и не може да обяви кой е фондът. В телевизионно интервю тази година премиерът Бойко Борисов обяви, че всички знаят, че действителният собственик на \"Юлен\" е акционерът в ПИБ Цеко Минев. От банката обаче официално отрекоха информацията. Като номинален собственик доскоро се водеше безработният кипърец Георгиус Георгиу. На въпрос какви са отношенията на Жирардели с Минев и дали макар и неофициално банкерът има нещо общо с управлението на \"Юлен\", скиорът заяви, че ги свързват общи хобита. Премиерът Бойко Борисов пък не знаел, че ски легендата Марк Жирардели е собственик на \"Юлен\", стана ясно от обясненията му пред журналисти във Виена. Борисов преди ден разбрал, че \"Юлен\" има друг собственик. \"Доколкото знам се среща с нашите министри и така или иначе темата \"Банско\" трябва да я развързваме и да отиваме към решение, защото е един прекрасен курорт\", заяви Борисов. Той даде пример и със зимните курорти в Австрия и развитието на туризма там, от който се печели милиарди. \"С пъти, пъти, пъти, пъти повече лифтове, писти и никаква екология. Тук няма ли \"зелени\"? Ако нашите \"зелени\" дойдат, ще ликвидират целия бранш в Австрия\", каза Борисов. Още преди 3 г. министърът на туризма Николина Ангелкова обяви Жирардели за свой съветник по зимния туризъм. Оказва се, че държавата от една страна води дела и процедури срещу концесионера, а от друга същия този концесионер съветва ресорния министър.  \"Настояваме за пълна информация относно собственика на ДЮленУ, кога го е придобил, срещу колко пари, какво е отношението му към концесията, към евентуални нарушения по тази концесия, за които се говори - всичко на масатаУ, заяви вчера заместник-председателят на ПГ на ДБСП за БългарияУ Крум Зарков. ДТова, че българската икономика последователно и сигурно минава в ръцете на подставени лица, е факт, очевиден за всички с изключение на правителствотоУ, допълни той. По думите му, докато истинските контрагенти се крият зад подставени лица и офшорки и държавата се прави, че не го вижда, няма да имаме лифтове, а скоро няма да имаме и планина.", "date": "2018.12.19", "title": " Жирардели не казва от кого е купил \"Юлен\""}
{"url": "https://duma.bg/hilyadi-ungartsi-otnovo-protestiraha-sreshtu-orban-n181678", "text": "За пети пореден ден няколко хиляди унгарци излязоха на протест срещу политиката на премиера Виктор Орбан. Те се събраха пред сградата на държавната телевизия в Будапеща. Както досега, участниците изразиха недоволството от новото трудово законодателство, което наричат \"робско\", но те вече разшириха критиките си и срещу корупцията и настояваха за създаване на независима съдебна власт и гарантиране на независимостта на държавните медии. Унгария от много време не помни такава протестна вълна, чиято кулминация бе на 16 декември (събота) в Будапеща. Стигна се до сбивания и използването на сълзотворен газ от полицията.  Протестите тръгнаха след една промяна в трудовото законодателство, която стана известна като \"робски закон\", припомня \"Дойче веле\". Законът допуска изработените свръхчасове в рамките на годината да се увеличат от 250 на 400, като за изплащането на този труд работодателите ще разполагат не с една, а с три години. Промяната беше наложена въпреки яростните протести на синдикати, опозиция и граждански организации, а по време на гласуването настъпиха безредици, след като опозицията блокира подиума на председателя на парламента.  Правителството на Орбан вече от години прокарва трудови и данъчни закони, които облагодетелстват работодателите. Правото на стачки е ограничено, а предприемачите плащат най-ниските данъци в ЕС. Протестите обаче досега бяха хилави. Синдикатите в страната са слаби и политически разнородни, опозиционните партии не обръщат достатъчно внимание на социалните теми, а неправителствените организации досега се бореха главно срещу посегателствата върху върховенството на закона. Протестите срещу \"робския закон\" обаче сякаш обединиха част от унгарското общество. Защото той действително прехвърля големите социални проблеми върху плещите на работниците. Унгария изпитва остър недостиг на работна ръка, защото много хора напускат страната. През последните осем години около 600 000 унгарци, повечето от които високо квалифицирани, обърнаха гръб на страната си. Сега управляващите явно са решили да се преборят срещу недостига на работна ръка, като увеличат свръхчасовете. Но протестите не са единствено срещу \"робския закон\", добавя \"Дойче веле\". Унгарската общественост се възмущава и от приетия закон за новата организация на административната съдимост. Занапред административните дела ще се намират под силния контрол на Министерството на правосъдието. Възмущение сред унгарците предизвиква и практическата забрана на бездомничеството, и светкавичното решение да се даде политическо убежище на бившия македонски премиер Никола Груевски. Допитванията показват, че мнозинството унгарци смятат корупцията в страната за по-сериозен проблем от миграцията, с която непрекъснато плаши Орбан.", "date": "2018.12.19", "title": " Хиляди унгарци отново   протестираха срещу Орбан"}
{"url": "https://duma.bg/oon-odobri-vrednata-politika-na-kiev-n181679", "text": "Общото събрание на ООН прие на открито заседание резолюция срещу милитаризацията на Крим, Черно и Азовско море. Заседанието се излъчваше в интернет. Документът бе подкрепен от 66 страни, 19 се обявиха против него, 72 се въздържаха. Страната ни се озова сред съавторите му. Резолюцията настойчиво призовава Русия да изведе въоръженията си от Крим и да прекрати окупацията на украински територии. Настоява се също Москва да спре преследването на търговски съдове и ограничаването на корабоплаването в Черно и Азовско море. Изразява се сериозно безпокойство заради нарастващата милитаризация на Крим, предприета от Русия. Осъжда се и ескалирането на руското военно присъствие в Черно и Азовско море. Изразява се още \"сериозно безпокойство от опасното засилване на напрежението и неоправданото прилагане на сила от страна на Русия срещу Украйна, включително ареста на трите кораба на украинските въоръжени сили на 25 ноември 2018 г. в Черно море\". В резолюцията се казва още, че Русия трябва \"безусловно и незабавно\" да освободи корабите и техните екипажи. Документът е подготвен съвместно от Украйна, Австрия, България, Великобритания, Германия, Грузия, Дания, Естония, Ирландия, Исландия, Италия, Канада, Латвия, Литва, Люксембург, Молдова, Полша, Португалия, Румъния, САЩ, Словения, Турция, Хърватска, Финландия, Франция, Черна гора, Холандия, Чехия, Швеция. Впоследствие към тях се присъединиха и Белгия, Гърция, Испания, Лихтенщайн, Македония, Малта, Нова Зеландия, Словакия, Унгария. Представителите на Иран и Сирия предложиха в документа да се внесат промени, смекчаващи категоричния тон към Русия, но участниците в заседанието не приеха предложенията.  Русия не е съгласна с приетата от Общото събрание на ООН резолюция, която осъжда \"милитаризацията\" на Крим, Черно море и Азовско море, предадоха руски медии. \"Можем да изразим нашето несъгласие с тази позиция и съжаление\", подчерта президентският говорител Дмитрий Песков. Той подчерта, че Крим е част от Русия по волята на жителите на полуострова, което се осъществи в съответствие с украинското законодателство. Зам.-постоянният представител на Русия в ООН Дмитрий Полянски обърна внимание, че повечето страни се въздържаха при гласуването, защото \"не искат да имат нищо общо с вредния украински замисъл\". Той също изрази опасение, че от подобни решения \"режимът в Киев получава нови сигнали, че всичко му е позволено и всичко ще му бъде простено, а за всички грехове ще бъде обвинявана Русия\". Полянски посочи и редица процедурни нарушения при подготовката документа, който не е минал през изискваните съгласувания в ООН.", "date": "2018.12.19", "title": "ООН одобри вредната  политика на Киев"}
{"url": "https://duma.bg/sasht-dostavyat-na-turtsiya-peytriat-za-35-mlrd-dolara-n181702", "text": "Американската администрация е взела решение да продаде на Турция зенитноракетни комплекси „Пейтриът“ на обща стойност 3,5 милиарда долара. Това съобщава Управлението на министерството на отбраната на САЩ за отбранително сътрудничество и сигурност DSCA. Ведомството отговаря за доставките на военна техника и оръжия в чужбина по междуправителствени договори, съдейства за контактите на американските Въоръжени сили с армиите на останалите държави, оказва финансова и техническа помощ на чуждестранните партньори на Вашингтон в сферата на отбраната, пише БГНЕС. Сделката е за 80 зенитно управляеми ракети Patriot MIM-104E и 60 ракети PAC-3, а също така придружаващото ги оборудване. Според данните Турция е искала да купи 4 радиолокационни станции за управление на огъня AN/MPQ-65, 10 антени AMG, 20 автоматични пускови установки M903, четири станции за управление на прихващанията. От гледна точка на американското военно ведомство, изпълнението на договора отговаря на \"интересите на външната политика и националната сигурност на САЩ“. Реализацията му също така ще „повиши сигурността на ключовия съюзник от НАТО, който се намира на предната линия на борба с тероризма“. Разрешението за изпълнението на настоящия договор, което в съответствие с американските закони трябва да се издаде от Държавният департамент, е получено.  Американската администрация официално е уведомила Конгреса на САЩ за приетото решение. Законодателната власт разполага с 30 дни за проучването на този договор и неговото евентуално блокиране, допълва агенция ТАСС.  В края на ноември говорителят на турския президент Реджеп Ердоган Ибрахим Калън заяви, че Турция е готова да купи американски системи „Пейтриът“ в случай, че Вашингтон направи добро предложение. Той също така заяви, че Турция „купува тези системи за самоотбрана и не възнамерява да напада никой“. Доставката на руските С-400 в Турция САЩ предприемат активни опити да не допуснат покупката от Анкара на зенитноракетни комплекси С-400 от Русия. Вашингтон предупреди, че ако Турция придобие тези системи, САЩ могат да откажат продажбата на изтребители-бомбардировачи от пето поколение Ф-35. Първите съобщения за преговори между Русия и Турция за доставката на С-400 се появиха през ноември 2016 г. Сключването на договора бе потвърдено от Русия на 12 септември 2017 г. Турският министър на отбраната Хулуси Акар заяви, че разгръщането на С-400 ще започне през октомври 2019 г. Цената на руските ЗРК е 2,5 милиарда долара. Турция е първата държава-членка на НАТО, която получава от Русия подобен най-съвременен клас ЗРК.", "date": "2018.12.19", "title": "САЩ доставят на Турция \"Пейтриът\" за 3,5 млрд. долара"}
{"url": "https://duma.bg/tramp-obeshta-stenata-s-meksiko-da-e-hudozhestveno-oformena-n181703", "text": "Доналд Тръмп обясни колко красива и приветлива ще е стената, която планира да изгради на границата с Мексико. Американският президент пусна пост в Туитър, в който обясни, че съоръжението ще е красиво и \"художествено оформено\", от конструкция от стоманени релси. Публикацията му е във връзка с яростната съпротива, която демократите оказват срещу плановете за стена на границата. „Демократите гръмогласно и ясно заявяват, че те не искат да строят бетонна стена. Но ние не строим бетонна стена, ние строим художествено оформена конструкция от стоманени релси, която предоставя прекрасна гледка. Тя ще бъде красива и едновременно с това ще даде сигурност на нашата страна, каквато заслужават нашите граждани“, допълва Тръмп. По-рано един от ключовите съветници на Тръмп Стивън Милър заяви в интервю за телевизия СиБиЕс, че президентът е готов на всичко, включително и на частично спиране на работата на правителството, в името на финансирането на стената по границата с Мексико. Тръмп поиска от Конгреса около 5 млрд. долара за строежа на стената. Демократите обаче отказват да гласуват подобна сума, съгласни са на 1,3 млрд. долара. В същото време републиканците нямат достатъчно гласове, за да утвърдят сами Бюджета за следващата година. Той трябва да бъде утвърден до 21 декември, иначе работата на около една четвърт от държавните учреждения може да бъде прекратена заради липсата на средства, допълва БГНЕС.", "date": "2018.12.19", "title": "Тръмп обеща стената с Мексико да е \"художествено оформена\""}
{"url": "https://duma.bg/soros-e-lichnost-na-godinata-spored-faynenshal-tayms-n181709", "text": "Милиардерът Джордж Сорос бе обявен за \"Личност на годината\" от в. \"Фейненшъл таймс\". Изданието нарича Сорос \"бащата на хедж фонд индустрията и един от най-известните филантропи\". Допълва се, че милиардерът \"неуморно подкрепя либералния демократичен ред по света\". Вестникът обосновава избирането на Сорос за \"Личност на годината\" с \"постиженията и ценностите, които представлява\". През 2017 г. Личност на годината на вестника беше софтуерният инженер и активист Сюзан Фаулър, през 2016 г. - Доналд Тръмп, а през 2015 г. - Ангела Меркел.", "date": "2018.12.19", "title": "Сорос е \"Личност на годината\" според \"Файненшъл таймс\""}
{"url": "https://duma.bg/sofiya-2018-mezhdu-mrasniya-vazduh-i-bronzovata-kashta-n181661", "text": "Годината започна с грандиозни обещания за повишаването на качеството на атмосферния въздух. Докато столичани се бореха да дишат, администрацията бълваше програми, планове, стратегии, системи за предупреждения, обещания за контрол, глоби и забрани. Кулминацията в мерките за справяне с кризата бе въвеждането на Ден на зеления билет от 1 лев за пътуване в целия градски транспорт. С отминаването на зимата и намаляването на фините прахови частици във въздуха епичната битка с тях заглъхна. Появиха се само спорадични отчети колко добре върви войната с прахоляка, безразборното палене на вредни материали, как се мият улици и се ограничава паркирането в центъра. Истината за ефективността от привидната борба стана ясна в края на годината. Излезе, че мерките са били палиативни, а зеленият билет за 1 лев в началото на декември се оказа отново зенитът на работата на отговорните институции. За цяла година фиктивна работа срещу замърсяването дори незаинтересованите столичани разбраха, че само 4 официални, стандартизирани, държавни станции замерват качеството на въздуха; че от системата на НИМХ за ранно предупреждение съществена полза няма и че в едно необозримо бъдеще и общината ще има своя система от 20 станции. Така че през следващата година кметството има редица предизвикателства в тази област - първо да регистрира това, с което ще се бори, и чак тогава да започне да предприема ефективни мерки.  Пряко свързано с чистотата бе и декларираното окончателно намерение в София да се появи инсталация за изгаряне на РДФ горивото, което остава след преработката на сметта. Оказа се, че част от финансирането на съоръжението - 67 млн. евро, които трябва да бъдат взети назаем, за да се върнат после чрез закъсалата и без това финансово \"Топлофикация\". Мястото за построяването на инсталацията също бе спорен момент, тъй като е предвидено тя да е на площадката на ТЕЦ-София в район \"Сердика\". Заради изграждането на инсталацията и местоположението й безпрецедентна коалиция от общински съветници от почти всички политически сили извън ГЕРБ в СОС поиска провеждането на местен референдум. Управляващите категорично отказаха да се допитат до столичани за мнението им с обяснението, че процедурата е в напреднала фаза и връщане назад няма. Битката обаче вероятно още не е приключила и отпорът срещу изгарянето ще продължи и идната година по други фронтове.  Успоредно със сериозните проблеми на града, в обществения фокус трайно заседна една друга инсталация, наречена арт, сравнена с Айфеловата кула, поставена на символично място.  съпътстваха издигането на т.нар. Бронзова къща на мястото на съборения мавзолей в центъра на града. Как се забърка ръководството на общината в подозрителната история около работата на съмнителния артист Деяноф не стана ясно, но това чудо на модернизма още стърчи, за да напомня, че София е поела и предала през годината Европредседателството. С две думи - символ от дупки.  Друг вид строежи също създаваха ядове на администрацията и възмущаваха столичани през 12-те месеца. Хората не останаха безучастни към намеренията на десетки инвеститори да застроят всяко зелено или запустяло кътче по кварталите и излизаха периодично на протести. Нездравите мераци за безконтролно застрояване проличаха най-ярко, когато изкоп за блок в кв. \"Овча купел\" се опита да \"изяде\" автомобил. Строежът бе спрян, но редица други продължават да вървят спокойно под благосклонния поглед на главния архитект Здравко Здравков.  Именно строителството предизвика вероятно най-големия скандал на високо ръководно общинско ниво в София. Арестуването на районния кмет на \"Младост\" Десислава Иванчева и заместничката й Биляна Петрова, показните белезници и нечовешките условия в затвора. Разследванията и обвиненията срещу двете няма да останат в старата година, а тепърва истината ще излиза наяве.  Столичната община не успя да си отбележи червена точка и в опазването на ценните сгради - паметници на културата и архитектурата. Емблематичните и спорни Царски конюшни поизгоряха, но все още статутът им не е установен. Нито пък собствеността.  опитите да се превърне уникалната сграда на Централната минерална баня изцяло в музей и трагичната съдба на много ценни къщи в Стара София са поредно доказателство, че стопанисването на защитен обект не е достатъчно печелившо и общината все още не може да намери начин да се справи с въпроса.  И през тази година транспортът се оказа забатачен в нови проблеми без ясна прогноза за преодоляването им. София продължи да се разширява в зелено, като платеното почасово паркиране заплаши да стигне до крайните квартали. Увеличените зелени зони предизвикаха както недоволството на много хора срещу общината, така и доведоха до вътрешни брожения срещу съседи, които все още не са обхванати в границите на платеното паркиране. Със сигурност през новата година може да очакваме ново развитие - пак в посока към разширяване на зонирането.  Отново в сферата на транспорта столичани бяха лишени и от възможността да се противопоставят по съдебен път срещу несправедливи постъпки на кметството. В началото на годината се очакваше последно решение на Върховния административен съд по дело на граждани срещу високата цена на билета. Малко преди това обаче от ГЕРБ приложиха използван вече срамен похват да отменят оспорвания в съда документ, който утвърждава цената от 1,60 лв. и да приемат нов. Така оспорването на неактуална наредба се оказа безпредметно, а хората останаха излъгани, че могат да търсят правата си в съда.  Столичани се почувстваха изиграни и заради неприключващата сага с ремонта на ремонтите - този на ул. \"Граф Игнатиев\", който от обещание за помпозна и скъпа реконструкция се превърна в скъп провал. Общината показа, че за абсурдите в работата й по проекта граници няма. Дали ще са за сериозни пропуски в обществените поръчки, за акулски перки или за разхождащи се като Дядо Коледа работници, натворените нелепици сериозно разклатиха пиедестала на Фандъкова.  За нея и заобикалящото я мнозинство на ул. \"Московска\" 33 предстои сериозна година. Година на избори и промени. Дано да не е само на гръмки обещания и последвали провали. Защото дори след ГЕРБ светът ще продължи да съществува и софиянци да живеят в столицата си. ", "date": "2018.12.19", "title": "София 2018 - между мръсния  въздух и Бронзовата къща"}
{"url": "https://duma.bg/po-koleda-slanchevo-i-meko-n181704", "text": "Студът от последните дни ще отстъпи място на меко и слънчево време в дните на коледните празници. От днес постепенно започва затопляне, въпреки че в Западна България температурите все още ще са около нулата.  В четвъртък вятърът ще отслабва и облачността ще се разкъса.  В петък на места в западната половина от страната ще превали, предимно сняг. Вятърът ще се ориентира от запад-северозапад, ще стане умерен и дневните температури слабо ще се повишат. В събота ще е без съществени валежи, само на отделни места са възможни незначителни превалявания. С изключение на Югозападна България, ще бъде много ветровито, вятърът ще е северозападен, умерен, временно силен. Затоплянето ще продължи, ще е бързо и чувствително. От неделя температурите чувствително ще се повишат, ще е без валежи.", "date": "2018.12.19", "title": "По Коледа - слънчево и меко"}
{"url": "https://duma.bg/dvama-dushi-zaginaha-ot-stud-v-sarbiya-n181674", "text": "Две са вече жертвите на студа в Сърбия, предаде БНТ. Първоначално сръбската държавна телевизия съобщи, че на 17 декември тялото на 48-годишен мъж е намерено в снега в северно село, като очевидно човекът е починал през нощта. По-късно телевизията съобщи за още една жертва на студа в северозападния град Шид - мъж на 61 години. В Централна Сърбия няколко населени места останаха без ток. Властите предупредиха гражданите да се пазят на улицата и в парковете от падащи клони заради обилния сняг. В Босна училищата затвориха врати за два дни в градовете Конич и Ябланица, а по някои пътища е забранено движението на камиони и ТИР-ове. Румънското министерство на образованието съобщи, че във вторник няма да се учи в няколко окръга в Западна и Югозападна Румъния, след като тази част на страната бе обхваната от обилни снеговалежи, причинили спиране на електроснабдяването и проблеми в трафика.", "date": "2018.12.19", "title": "Двама души загинаха от студ в Сърбия"}
{"url": "https://duma.bg/ninova-borisov-nabedi-ek-za-da-si-spasi-kozhata-n181706", "text": "Да критикуваш Европейския съюз е нормално, но да набеждаваш ЕК в нещо, което не е искала, за да си спасиш кожата, е антиевропейско. С тези думи лидерът на БСП Корнелия Нинова коментира от парламентарната трибуна опровержението, че Брюксел е настоявал за приватизация на \"Булгартрасгаз\". Припомняме, че вчера премиерът Бойко Борисов обяви, че от ЕК глобяват БЕХ заради това, че държавата е отказала да приватизира газопреносната си мрежа. Само няколко часа по-късно от Европейската комисия уточниха, че не са имали такива претенции към България. Препоръчали са единствено двете дъщерни дружества на холдинга да бъдат разделени, за да няма монопол. Корнелия Нинова прочете остра декларация в парламента по темата. Тя припомни, че БЕХ е държавно дружество, а неговото управление се осъществава от екип, излъчен и назначен от правителството. Лидерът на БСП подчерта, че още вчера от партията са се усъмнили в твърдението на Борисов, че е имало условие \"Булгартрасгаз\" да бъде приватизирано.   Вчера попитахме ЕК вярно ли е, че са си позволили да поставят условия на България – или приватизирате, или ви глобяване. Отговорът дойде светкавично в рамките на деня, добави Нинова и уточни, че еврокомисар от ЕК е опровергал твърдението на българския премиер.  Според левицата цялата ситуация води до извода, че БЕХ е извършил незаконни действия, ЕК е реагирала, но българското правителство - не. В резултат на България се налага глоба от близо 150 млн. лева или 77 млн. евро. За да оправдае бездействието, некадърността, нарушаването на европейските и българските закони на правителството си, премиерът на държавата Бойко Борисов си позволи да излъже, че му е поставено условие за приватизация. Както е видно от изявлението на европейския комисар такова условие не е имало. Резултатите от това положение за България и Бойко Борисов – ГЕРБ и тяхното правителство вкараха България в европейски скандал, възмути се Корнелия Нинова. Понеже много често сме спорили за настоящето и бъдещето на Европа, много често сме се противопоставяли на това, че вие чертаете бъдещето на Европа, бих искала да ви кажа, че да критикуваш ЕС не е антиевропейско, а е нормално. Но да набеждаваш ЕК в нещо, което не е искала от България, за да си спасиш собствената кожа – това е антиевропейско. Ще носите отговорност за това за този скандал, в който вкарвате България на терена на ЕС, обърна се Нинова към депутатите от мнозинството. България ще трябва да плати тези 150 млн. лв. Ето тук дойде втората лъжа от г-н премиера, който каза, че няма да я плащат българските граждани, а БЕХ, продължи лидерът на левицата. Тя попита откъде ще бъдат взети въпросните пари - от кредити, които ще трябва да се връщат, или от собствени приходи?   По време на управлението на ГЕРБ български граждани са осъдили представители на правителството за нарушение на техните права за общо 15 563 961 лева, добави Нинова. Тези глоби ще ги плаща всеки български гражданин. По същия начин ще бъдат платени и тези 150 млн. от глобата за БЕХ. Кога, уважаеми г-н премиер, ще започнете да изпълнявате законите на България, попита Нинова. Тя заяви, че БСП са задали въпрос колко искове е завел министърът на финансите Владислав Горанов за вреди на държавата от страна на служители, а отговорът на Министерство на финансите е бил, че няма такива. По думите й докато поне един не си плати от джоба своята некомпетентност, това ще продължава. Рано или късно всеки такъв държавен служител ще носи отговорност, убедена е Корнелия Нинова.", "date": "2018.12.19", "title": "Нинова: Борисов набеди ЕК, за да си спаси кожата"}
{"url": "https://duma.bg/yunayted-nay-nakraya-izgoni-mourino-n181640", "text": "Жозе Моуриньо най-накрая беше изгонен от Манчестър Юнайтед. Скандалният португалец престоя на мениджърския пост 2,5 г. и спечели с \"червените дяволи\" ФА Къп и трофея в Лига Европа. При привличането му на \"Олд Трафорд\" медиите в Англия оповестиха, че договорът със \"Специалния\" предвижда неустойка от 26,7 млн. евро, ако бъде натирен преди края на зимния трансферен прозорец. Ако уволнението беше в началото на февруари, то Моуриньо щеше да получи 25% по-малко. Сега тя е по-голяма, защото Юнайтед още има шанс да завърши в топ 4 на Висшата лига, макар че след XVII кръг е 6-и на 19 т. от първото и на 11 т. от четвъртото място, осигуряващо участие в Шампионската лига. Търпението на американските собственици от фамилията Глейзър преля след загубата от Ливърпул с 1:3 в неделя. Интересното е, че португалецът бе уволнен преди 3 години и 1 ден и от друг английски гранд - Челси. На 17 декември 2015 г. Моуриньо бе изгонен от \"Стамфорд Бридж\". Двата английски грандове са единствените, които са уволнявали 55-годишния ибериец. В кариерата си той е водил още Порто, Интер и Реал Мадрид. В Юнайтед обаче Моуриньо така и не успя да изгради боеспособен отбор. А за сглобяването на състава си той похарчи около 300 млн. лири за този период. Моу си тръгна от Юнайтед, който става и първият клуб, с който не успя да спечели шампионска титла на страната, в която се състезава. Следващите тренировки на Юнайтед ще води Майкъл Карик, но до петък трябва да бъде назначен временен мениджър, а след края на сезона Юнайтед ще привлече постоянен треньор.", "date": "2018.12.19", "title": "Юнайтед най-накрая изгони Моуриньо"}
{"url": "https://duma.bg/ivet-ne-misli-za-otkazvane-n181641", "text": "Ивет Лалова показа, че не мисли да се отказва от леката атлетика. Най-добрата ни бегачка по всяка вероятност ще остане поне до Олимпиадата в Токио 2020. 34-годишната софиянка призна, че оставя 2018 г. с \"огромна усмивка\". \"Превъзмогнах трудно контузията на европейското, но си взех поука, за да сведа до минимум нещата, които се случват при всеки спортист\", каза пред БНТ Лалова. \"При мен винаги надделяват положителните емоции. Ще продължавам напред. Атлетът в мен взима превес пред ръководителя в моя клуб. Децата в клуба са най-голямата ми мотивация, вместо това да ме откаже от спорта и да тръгна по друг път, ме мотивира да покажа на децата каква мога да бъда чрез Олимпиадите. Използвам мотивацията, за да съм по-добра в техните очи. Искам да ги науча, че спортът е здраве и е важна част от живота на всеки човек. Оптимист съм за леката ни атлетика. Трябва да прославяме нашия любим спорт. Ролята на семейството е основно за цялата ми кариера и за всичко, което правя, няма как без подкрепа. Важно е да знаеш, че не си сам, а не постоянно да те възхваляват и да ти повтарят, че всичко е лесно\", коментира още тя.", "date": "2018.12.19", "title": "Ивет не мисли за отказване"}
{"url": "https://duma.bg/posledno-lozenets-ostava-pravitelstvena-stroyat-detska-bolnitsa-n181707", "text": "Премиерът Бойко Борисов се разпореди как да се развият нещата около сагата с Националната педиатрична болница. \"Лозенец\" се запазва като база на СУ и зесега като правителствена болница, а нова многопрофилна детска болница ще се строи на мястото на 13-етажната сграда в двора на \"Александровска\", която е все още скеле, издигнато преди около 40 години. За строежа на новата болница правителството отпуска 20 млн. лева, стана ясно на днешното заседание на Министерски съвет.  Борисов загърби плановете болница \"Лозенец\" да се превърне в педиатрична болница. Срещу това, припомняме, протестираха остро от Софийския университет, защото в момента \"Лозенец\" е учебна база на Медицинския факултет. Взехме решение с министър Ананиев да подсигурим необходимото финансиране от 20 млн. лева за 13-етажната страда на територията на УМБАЛ „Александровска“, за да бъде превърната в многопрофилна национална детска болница, каза министър-председателят в началото на заседанието. Бойко Борисов уточни, че сградата в университетската болница е на етап груб строеж и екип от инженери вече са проверили нейното състояние. Било отлично. Първа копка на сградата, предназначено именно за детска болница, е направена още по времето на Тодор Живков, но след 1989 г. строежът е замразен. ", "date": "2018.12.19", "title": "Последно: \"Лозенец\" остава правителствена, строят детска болница"}
{"url": "https://duma.bg/prezidentat-atakuva-s-veto-48-chasovite-tayni-aresti-n181705", "text": "Президентът Румен Радев наложи вето върху промените в Наказателния кодекс, с които се изменя и Наказателно-процесуалния кодекс, съобщиха от прессекретариата на държавния глава. Става въпрос за текстовете, с които се позволява арест до 48 часа,     без да се уведомяват близките на задържания.  Още по-тревожна е възможността задържани непълнолетни лица да бъдат в неизвестност за техните родители в срок до 24 часа. Конституцията вменява на родителите да се грижат за децата си до тяхното пълнолетие и задължава държавата да ги подпомага, аргументира се Радев. Президентът подкрепя усилията и мерките в борбата срещу тероризма, организираната престъпност и други форми на усложнена престъпна дейност като уместни и оправдани, но не е съгласен с подхода на законодателя. Без да е очертан кръгът на лицата и на конкретните престъпления, за които може да се отлага уведомяването, се открива възможност за непропорционално засягане на права и се създава риск изключението да се превърне в правило, предупреждава президентът. Спазването на високи стандарти за защита на основните права на гражданите е неизменна насока в развитието на европейските правни системи. Ветото върху промените в Закона за изменение и допълнение на Наказателния кодекс е дванадесетото за президента, като до момента парламентът е подкрепил само едно от тях - върху Закона за приватизация и следприватизационен контрол. Държавният глава наложи вето и върху: Закона за концесиите, Закона за опазване на околната среда и водите, Закона за отбраната и въоръжените сили, Закона за бюджета на НЗОК за 2018 година, Закона за противодействие на корупцията и за отнемане на незаконно придобитото имущество, Закона за посевния и посадъчния материал, Закона за банковата несъстоятелност, Закона за приватизация и следприватизационен контрол, на Административнопроцесуалния кодекс, Закона за държавната собственост, както и Закона за корпоративното подоходно облагане.", "date": "2018.12.19", "title": "Президентът атакува с вето 48-часовите тайни арести"}
{"url": "https://duma.bg/stoyka-petrova-ne-misli-za-tokio-n181645", "text": "Двукратната световна вицешампионка и двукратна еврошампионка по бокс Стойка Петрова (54 кг) няма намерение да сменя категорията си, която не е олимпийска.  \"На този етап аз лично нямам намерение да сменям категорията. Има доста време до Олимпиадата в Токио, може и да променят категориите, много неща може да се случат. Щастлива съм, че успях да се завърна по добър начин на ринга след контузията. Разочарованието идва, че имах реален шанс да стана световна шампионка, но загубих финалния мач\", каза русенката, която получи наградата за Спортист на месец ноември в анкетата на Пресклуб \"България\". Тя събра 15 гласа и бе отличена с приза за втори път в кариерата си, а втора с 4 гласа остана бронзовата медалистка от световното първенство по олимпийско карате Ивет Горанова. \"Съжалявам, че не успях да взема златен медал, за да чуят всички българския химн. Вече осъзнавам, че сребърния медал не е никак малко постижение. Съжалявам, че не бяха повече медалите, защото този отбор жени на България е най-добрият\", каза Петрова,  \"Положителната емоция от Индия е, че разгледахме Тадж Махал, а отрицателната е изключително мръсният въздух и часовата разлика, която ми се отрази много. Храната също беше много особена\", добави Петрова.", "date": "2018.12.19", "title": "Стойка Петрова не мисли за Токио"}
{"url": "https://duma.bg/slovenka-%E2%84%961-na-spuskane-vav-val-gardena-n181642", "text": "Словенката Илка Щухец триумфира в спускането за Световната купа по ски във Вал Гардена. 28-годишната алпийка спря хронометъра за 1:22,81 мин. Тя беше най-бърза на всички междинни времена и заслужено стъпи на най-високото стъпало в най-скоростната дисциплина. Това е първи успех за нея от 15 март 2017 г. в Аспен, когато пак беше №1 на спускане. Щухец пропусна целия минал сезон заради контузия, а сега записа осма победа за Световната купа. Втора в италианския курорт се нареди Никол Делаго (Ит) на 0,14 сек., пред Рамона Зибенхофер (Ав) на 0,51 сек. Лидерката в генералното класиране за Световната купа Михаел Шифрин (САЩ) не стартира, както и най-добрата алпийка в дисциплината Линдзи Вон. Последната е контузена и се очаква да се върне на пистата през януари. Ширфин убедително води с 689 т., пред Мишел Гизин (Швейц) 309, Никол Шмидхофер (Ав) 279 и др. За малкия кристален глобус в дисциплината начело е Шмидхофер с 226 т., пред Щухец 158, Гизин 153 и др. Вал Гардена е домакин на отложеното спускане от френския курорт Вал Д'Изер, а днес предстои Супер-Г.", "date": "2018.12.19", "title": " Словенка №1 на спускане във Вал Гардена"}
{"url": "https://duma.bg/osadiha-tsska-sf-za-futbolist-ot-liteks-n181646", "text": "ЦСКА-Сф беше осъден от Черноморец Бс заради Стойчо Атанасов. Футболистът е юноша на бургаския клуб и оттам е взет в Литекс преди да навърши 18 години. С \"оранжевите\" той играе в \"Б\" група, но като аматьор. После клубът се мести в София под името ЦСКА-Сф и заиграва в Първа лига, а Атанасов подписва първи професионален договор. Тъй като е юноша на Черноморец и под ръководството на Димитър Димитров-Херо е играл за първия тим на \"акулите\", ЦСКА-Сф дължи компенсация на родния му клуб в размер на около 70 000 лв. \"Червените\" обаче не я плащат и Черноморец завежда дело в Арбитражния съд към БФС, което печели. От ЦСКА-Сф отново не плащат и на 16 юли 2018 г. бургазлии се обръщат към Софийския градски съд с молба за издаване на изпълнителен лист по решение или спогодба на местен арбитражен съд. СГС отсъжда в полза на Черноморец и на 31 август 2018 г. издава изпълнителен лист срещу клуба на Гриша Ганчев. Решението може да се обжалва пред Софийския апелативен съд, но това още не е сторено.", "date": "2018.12.19", "title": "Осъдиха ЦСКА-Сф за футболист от Литекс"}
{"url": "https://duma.bg/hirsher-s-62-ra-pobeda-za-sk-n181643", "text": "Марсел Хиршер оформи нова доминация в алпийските ски, след като за пръв път в кариерата си триумфира на паралелен гигантски слалом и така записа 62-ра победа за Световната купа, чийто неизменен носител е  от 7 години. Австриецът беше най-бърз в Алта Бадия в нощния старт и постигна дубъл, след като ден по-рано за шеста поредна година спечели гигантския слалом. Хиршер записа трета поредна победа в техничните дисциплини и общо четвърта за сезона. По пътя към първото място двукратният олимпийски шампион от Пьонгчанг 2018 победи поред сънародника си Рола Лайтингер, Шетил Янсруд (Нор), Щефан Люц (Гер), Матс Олсон (Шв) и на финала Тибо Фавро (Фр). 23-годишният \"петел\" се качи за първи път на подиума в кариерата. Сънародникът му Алекси Пентюро допълни почетната стълбичка, след като победи Олсон в малкия финал. Хиршер вече има 3 победи в паралелните дисциплини. Първите 2 са в паралелни слаломи в градски състезания - в Москва 2013 г. и в Стокхолм 2016 г. Той вече е с 62 победи в Световната купа, което му отрежда второто място във вечната класация при мъжете. Повече от него има само шведската легенда Ингемар Стенмарк - 86. В генералното класиране Хиршер е с 480 т. след 11 от 41 старта и се откъсна на върха. Следват го Макс Франц (Ав) 341, пред норвежците Аксел Лунд Свиндал 333 и Александър Аамод Килде 303. Алберт Попов е 91-ви с 11 т.  \"Белият керван\" се мести в Австрия, където  в Заалбах-Хинтерглем днес и утре са стартовете на гигантски слалом и слалом.", "date": "2018.12.19", "title": " Хиршер с 62-ра победа за СК"}
{"url": "https://duma.bg/kuzmanov-i-andreev-vzemat-uayld-kard-n181644", "text": "Димитър Кузманов и Адриан Андреев ще получат \"уайлд кард\" за основната схема на изключително силното четвърто издание на турнира по тенис \"София оупън\". Надпреварата е четвърта ще се проведе от 3 до 10 февруари, а наградният фонд е 586 140 евро. \"Кузманов оставя зад себе си най-силната си година, стигна до най-доброто си класиране в световната ранглиста, показа много добри резултати и на \"Чалънджър\"-и. Андреев започва 2019 г. като №2 в ранглистата на ITF за юноши до 18 г., завоюва и титла от \"Големия шлем\". Мико и Адриан са двамата най-заслужили да вземат \"уайлд кард\". Имаме честта именно в България да се проведе един от най-силните турнири от сериите АТР 250, може би и най-силният от всички. Кузманов и Андреев получават шанс да премерят сили с някои от най-добрите тенисисти в света и да натрупат безценен опит. Призовавам българите да дойдат в \"Арена Армеец\" и да подкрепят нашите момчета, защото съм убеден, че те ще им носят много радост занапред\", заяви капитанът на националния отбор на България за купа \"Дейвис\" Тодор Енев. Шампионът на сингъл и финалистът от Държавното първенство за мъже в зала ще получат \"уайлд кард\" за квалификациите на турнира. Шампионите на двойки от държавното ще заслужат покани за основната схема. Седем играчи от топ 30 на ранглистата и бившият №3 Стан Вавринка (Швейц) вече потвърдиха участие. Освен Вавринка, който има три титли от Големия шлем и общо 16 трофея в кариерата си, в „Арена Армеец“ ще играят Карен Хачанов (Рус, №11), Стефанос Циципас (Гър, №15), Данийл Медведев (Рус, №16), Николоз Басилашвили (Груз, №21), Роберто Баутиста Агут (Исп, №24), Фернандо Вердаско (Исп, №28) и Гаел Монфис (Фр, №29). Григор Димитров (№19) отказа да се пусне в София, защото \"турнирът е частен\", каквито са всички по света.", "date": "2018.12.19", "title": " Кузманов и Андреев вземат \"уайлд кард\" "}
{"url": "https://duma.bg/krum-zarkov-vetoto-na-prezidenta-e-osnovatelno-shte-go-podkrepim-n181708", "text": "От БСП ще подкрепят президентското вето срещу промените в Наказателния кодекс, обяви зам.-председателят на ПГ на левицата Крум Зарков. Ветото е напълно основателно, добави социалистът и припомни, че БСП е предложила между първо и второ четене този текст да отпадне.  Нека управляващите, които останаха глухи за всички предупреждения, включително на експертната общност, да не се оправдават с европейски директиви, призова той. Зарков коментира, че европейската директива ясно определя при кои тежки  престъпления  може да бъде използвано такова изключение. Зарков каза още, че в тази си част директивата не е задължителна. В българския закон това нещо го няма и много правилно президентът го връща за повторно обсъждане. Надявам се да бъде чут, добави Крум Зарков.  ", "date": "2018.12.19", "title": "Крум Зарков: Ветото на президента е основателно, ще го подкрепим"}
{"url": "https://duma.bg/glasuvat-brekzit-sled-mesets-n181676", "text": "Споразумението за \"Брекзит\" между Великобритания и ЕС ще бъде гласувано третата седмица на януари 2019 г. Това съобщи премиерът на Обединеното кралство Тереза Мей пред британския парламент, цитирана от \"Гардиън\". Мей запозна депутатите с последните резултати от преговорите с Европейския съюз. Лидерът на британските лейбъристи Джеръми Корбин внесе вот на недоверие срещу премиера Тереза Мей, след като тя отложи гласуването на депутатите по сделката за \"Брекзит\" за средата на януари, предаде Би Би Си. През миналата седмица тя отмени вота по споразумението с ЕС, тъй като беше ясно, че то ще бъде отхвърлено. Корбин заяви, че е неприемливо за членовете на парламента да чакат месец до вота, като добави, че премиерът Мей хвърля кралството в \"национална криза\". Но източници от \"Дауниниг стрийт\" 10 заявиха пред Би Би Си, че правителството няма да губи време с вота на недоверие. Министрите няма да влизат в \"глупави политически игри\", заявяват източниците.", "date": "2018.12.19", "title": "Гласуват \"Брекзит\" след месец"}
{"url": "https://duma.bg/kratki-novini-n181675", "text": "По време на заседанието на Съвета за сигурност на ООН, на което се обсъди създаването на косовска армия, сръбският президент Александър Вучич заяви, че се страхува за бъдещето на региона. \"Ситуацията е много сложна, ужасно сложна. Страхувам се за бъдещето на народите от целия регион... Изправени сме пред все повече трудности в Косово.\", каза Вучич. Според него \"Сърбия е направила всичко и е изпълнила всички ангажименти\".  Най-малко 80 журналисти са убити през 2018 г. за работата си. Данните съобщи неправителствената организация \"Репортери без граници\". Повечето от половината са загинали само в пет държави: Афганистан, Сирия, Мексико, Йемен и Индия, се казва в доклад на организацията, изнесен в Берлин. Други 348 журналисти са вкарани в затвора. Организацията отново призова ООН да назначи специален посланик за закрила на журналистите. Боевете между проправителствените сили в Йемен и шиитските бунтовници в град Ходейда стихнаха, след като влезе в сила договореното примирие. Престрелките продължиха няколко часа след влязлото в сила с посредничеството на ООН примирие във вторник в полунощ (23,00 часа българско време), но сега според местни хора е относително спокойно.  Германската полиция нахлу в джамия в Берлин, чийто проповедник е заподозрян във финансиране на ислямистки боец в Сирия с цел извършване на \"терористични престъпни действия\". Претърсена е джамията \"Ас-Сахаба\" в северния квартал Уединг в Берлин, където проповядва 45-годишният Ахмад А., обяснява главната прокуратура.", "date": "2018.12.19", "title": "Кратки новини"}
{"url": "https://duma.bg/putin-predupredi-za-krah-na-svetovnata-sigurnost-n181677", "text": "Новите оръжия, които гарантират сигурността на Русия за десетилетия напред и значително увеличават потенциала на въоръжените сили на държавата, ще накарат внимателно да се замислят тези, които прибягват до милитаристична и агресивна риторика. Това предупреди президентът на Русия Владимир Путин по време на среща с Министерството на отбраната на страната, цитиран от местни медии. Според него новите оръжия водят до балансиране на силите и глобалната стабилност. Излизането на САЩ от Договора за ликвидиране на ракетите със среден и малък обсег ще има тежки последствия за международната безопасност, предупреди Путин. Според руския държавен глава подобен ход от Вашингтон може да доведе до разпадане на цялата архитектура на безопасност. Той подчерта, че САЩ излизат от договора \"под пресилен претекст, докато самите те отдавна нарушават всичко\". Путин поясни, че договорът има стабилизираща роля. Президентът добави, че в отговор на действията на САЩ Русия ще приеме допълнителни мерки за укрепване на безопасността. Като пример Путин посочи разгръщането на системи с морско базиране \"Иджис\" в Румъния и Полша. По думите му това е в пряко нарушение на договора, защото установките могат да бъдат използвани за изстрелване на такива ракети и да бъдат също така със сухоземно базиране. Според Путин нищо не може да спре Русия и САЩ да постигнат съгласие, че и други държави могат да се присъединят към договора. \"Какво ни спира да започнем разговори за присъединяването им към настоящия договор или да започнем да обсъждаме параметрите на нов договор\", попита той.", "date": "2018.12.19", "title": "Путин предупреди за крах на световната сигурност"}
{"url": "https://duma.bg/datata-n181662", "text": "1873 - В ГОРНА ОРЯХОВИЦА СЕ РАЖДА НИКОЛА ПЕТРОВ, ЛЕГЕНДАРЕН СЪСТЕЗАТЕЛ ПО БОРБА (УМИРА 1925 Г.). 25-годишен печели титлата \"Шампион на Америка\" в Ню Йорк. Година по-късно става европейски шампион по класическа борба във Виена. През 1900 г. става световен шампион, обявен е за \"Най-силния човек на XIX в.\" Носител на копринена лента с горния надпис, значка на Почетния легион и награда от 30 хил. франка. През 1909 г. е избран за почетен член на горнооряховското гимнастическо дружество \"Юнак\", на което подарява собствените си гимнастически уреди. В негова чест от 1963 г. се провежда международен турнир по класическа борба. 1885 - УМИРА ДИМИТЪР ГОРОВ, ТЪРГОВЕЦ И ДЕЕЦ НА РЕВОЛЮЦИОННОТО ДВИЖЕНИЕ (Р. 1840 Г.). Със свои средства подпомага организирането на четата на Хаджи Димитър и Стефан Караджа (1868), финансира издаването на \"Песни и стихотворения на Ботьова и Стамболова\" (1875) и \"Песни и стихотворения от С. Стамболова\" (1977). 1915 - РАЖДА СЕ ЕДИТ ПИАФ, ФРЕНСКА ПЕВИЦА И АКТРИСА (УМИРА 1963 Г.). Рожденото й име е Едит Джована Гасион. До 1935 г. нейна публика са минувачите от улиците на парижките предградия. Там я открива Луи Льопле, който я наема за програмата си в кабаре \"Жернис\". Той й измисля и псевдонима Пиаф (Врабче). Записва първата си песен през 1936 г. (\"Чужденецът\"). През следващите години се превръща в най-ярката звезда на френския шансон. Нейни открития са Ив Монтан, Шарл Азнавур и др. Участва в осем филма, съавтор е на много от песните, които изпълнява. След смъртта й в Париж е уреден музей \"Едит Пиаф\". 1974 - ЗАПОЧВА ПРОДАЖБАТА НА ПЪРВИЯ ПЕРСОНАЛЕН КОМПЮТЪР. \"Алтаир 8800\" е създаден от американеца Хенри Едуард Робъртс. Машината разполага с 256 байта памет и панел с превключватели вместо клавиатура. Компютърът се купува чрез поръчка по пощата. \"Алтаир\" запалва искрата, породила микрокомпютърната революция през следващите няколко години. 1996 - УМИРА МАРЧЕЛО МАСТРОЯНИ, ИТАЛИАНСКИ АКТЬОР (Р. 1924 Г.). Известен е не само като един от най-добрите актьори на Италия, но и като ухажор на красивите жени, любител на хубавите ястия и страстен пушач. През Втората световна война е пратен в хитлеристки концентрационен лагер, но успява да избяга и да се скрие във Венеция. Сред по-известните ленти на Мастрояни са \"Развод по италиански\", \"Осем и половина\", \"Очи чорние\" и др. 2003 - НС ПРИЕМА ДЕКЛАРАЦИЯ ЗА СЪЗДАВАНЕТО НА \"АМЕРИКАНСКИ БАЗИ\" В БЪЛГАРИЯ. Българските военни бази за съвместно ползване, официално военни съоръжения и обекти за съвместно ползване, са полигони, предоставени за обучаване на български и американски войници, както и войници от други страни членки на НАТО в България. На тази дата две години по-рано НС приема декларация, с която препоръчва на МС да унищожи окончателно ракетния комплекс Р-400.", "date": "2018.12.19", "title": "Датата"}
{"url": "https://duma.bg/v-nap-shte-ima-video-zhestov-prevod-za-hora-s-uvreden-sluh-n181680", "text": "Националната агенция по приходите (НАП) въведе услуга за видео жестов превод, чрез онлайн платформа за граждани с увреден слух. НАП дава възможност на хората с увреден слух да подобрят комуникацията си със служителите в салоните за обслужване на клиенти, които са обозначени със стикери. Осигурява се достъп до жестов превод в момента на посещението им на гишето. С помощта на таблети се осъществява видео и гласова връзка с кол центъра за превод. По този начин служителите на НАП могат да чуват превода, а клиентът с увреден слух да вижда преводача на екран. Комуникацията ще се осъществява в реално време с помощта на квалифицирани жестови преводачи. Очаква се нововъведението значително да подобри обслужването на хората, за които жестовият език е основна форма на комуникация.", "date": "2018.12.19", "title": "В НАП ще има видео жестов превод за хора с увреден слух"}
{"url": "https://duma.bg/badeshteto-na-sveta-e-demokratichniyat-sotsializam-n181663", "text": "Неотдавна научната общественост и всички български читатели узнаха с изненада и гордост, че български мислител се е заел и е дал отговор на съдбовния за човечеството проблем за необратимия процес на постепенното отмиране на капитализма и замяната му с неговата реална алтернатива - демократичният социализъм. Предвид сложността на тематиката в книгата на Димитър Стоянов \"Алтернативата. Защо трябва да променим света, в който живеем?\", Изд.\"Изток-Запад\", и това, че  тази книга е единствената от български автор, разбираемо е читателите да си задават въпроса що за човек е той. Димитър Стоянов е професор, доктор, дългогодишен преподавател в Техническия университет - София, бивш негов зам.-ректор, експерт на ООН, в което си качество е изпращан на мисии в редица страни. Знае и ползва седем чужди езика: руски, френски, немски, английски, италиански, испански и сръбски.  Ето някои от основните тематично подредени въпроси в трите глави на книгата и някои подвъпроси към тях. Глава 1. Пороците на съвременната капиталистическа икономика: капитализмът и ограниченият потенциал на планетата Земя; да съкратим разходите и да увеличим печалбата; задълбочаване на социалното неравенство и  нарастване на пропастта между бедни и богати; призракът на кризата.  Глава 2. Политическата система на съвременното капиталистическо общество. От демокрацията на древните гърци до днешните политически системи. Поуките от историята; упадъкът на морала и съвременната демокрация.  Глава 3. Алтернативата. Как може да изглежда бъдещето; имат ли бъдеще комунизмът и социализмът? Плюсове и слабости на социалистическата икономика; защо политическата система на социализма не издържа изпитанието на времето? Възможен ли е социализъм \"с човешко лице\"? Загадките на китайския модел; с лице към предизвикателствата на бъдещето. На базата на много числа, диаграми, факти и анализи Димитър Стоянов дава убедителен отговор на сложния глобален, интересуващ милиони хора по света въпрос: защо господстващият сега в света обществен строй, основан на неолибералния капитализъм и модерна \"демокрация\", е с изчерпани възможности и замяната му с по-прогресивна обществена система е неизбежна. Трябва ли да се гледа на съвременното устройство на света като на природна даденост или човечеството трябва да се стреми към неговото усъвършенстване? Има ли алтернатива на капитализма и дали това е демократичният социализъм? Живеем в свят на брутално погазване на човешкото достойнство, което е плод на безразсъдните действия на финансовия капитал и главно на водената от САЩ политика за господство в света. Именно тази агресивна и хегемонистична политика, водена от САЩ, дава основание на някои анализатори да заявят, че САЩ се превръщат в Сатанински съединени щати! Според изследване на една американска социологическа агенция 1/3 от американците считат, че в САЩ е възможно да избухне втора гражданска война през следващите 5 години. Историята, миналото и настоящето на капитализма постоянно доказват както в САЩ и другите западни капиталистически страни, така и в нашата, за съжаление, че същността на този обществен строй се основава на неравенството между хората и експлоататорите. Той е ненаситно гладен за пари, печалби и уморени човешки съдби. Не може да бъде нито справедлив, нито човечен. Доказателство за това е фактът, че в прехвалената \"демокрация\" в САЩ вече две десетилетия най-прозорливите умове виждат признаци на залеза на \"уникалната империя\" и бият тревога. Тези факти потвърждават убедително правдивостта на направените изводи от автора в книгата. А що се отнася до заливащата ни антисоциалистическа пропаганда, която твърди, че социализмът е окончателно отречен, ще бъде достатъчно да се посочи като опровержение фактът за успешното, възхищаващо света развитие на социалистически Китай, който вече заема второ място по БВП след САЩ с разлика само от около 1 процент. Куба също е добрият пример за социалистическо развитие, въпреки безспирните враждебни действия на САЩ. За истината на времето на социализма в България ще цитирам думите на проф. Искра Баева \"...по времето на социализма бе изградена една България, която по индекси на човешкото развитие на ООН, т.е. по жизнен стандарт, беше на 27-о място в света. Сега е на 59-то - след Антигуа и Барбуда!\" Всички, които живеят в нашата страна във времето на така наречената пазарна демокрация, виждат и разбират до каква бедност, нищета, безнадеждност и демографска катастрофа ни доведе именно този капитализъм, насаждан и хвален от неговите апологети.  Всичко казано ни дава основание да направим обобщения извод, че книгата \"Алтернативата. Защо трябва да променим света, в който живеем?\" е  талантливо отражение на духа на размирното време, в което живеем. ", "date": "2018.12.19", "title": "Бъдещето на света е демократичният социализъм "}
{"url": "https://duma.bg/kitayskite-firmi-navlizali-u-nas-predpazlivo-n181681", "text": "Китай има проекти в Северна България, които са с инвестиции в лозя и производство на вино, има различни проекти в областта на зелената енергия. Това е едно предпазливо, но устойчиво навлизане на китайските фирми на българския пазар. Това коментира председателят на Българо-китайската камара за индустриално развитие Десислава Дончева пред \"Блумбърг тв България\". Китай иска да развива и туризма. Ние сме интересна туристическа държава за тях. Това е сектор, който подлежи на прогрес, посочи тя. От страна на България има интерес за инвестиции в IT сферата, както и за изграждане на логистични бази в Китай. Увеличава се и вносът на потребителски стоки. \"Реформите в Китай изграждат социализъм. От една страна - силна партия, и от друга - силна икономика. Така тези две линии се следват вече 40 г. Китай се отваря както за инвестиции навън, така и да приема инвестиции. Има много предимства и незаети ниши. Финансовият сектор може да бъде много добре развит, застраховане и секторът на услугите\", уточни Десислава Дончева.", "date": "2018.12.19", "title": "Китайските фирми навлизали у нас предпазливо"}
{"url": "https://duma.bg/taksite-pri-prevodi-v-evro-namalyavat-drastichno-n181682", "text": "Окончателно е договорен регламентът за намаляване на таксите за парични преводи в евро. Всеки българин, който превежда пари от или в друга държава на ЕС, ще спестява най-малко 30 лева на транзакция. Това заяви българският евродепутат Ева Майдел след приключването на преговорите между Европейския парламент и Съвета на ЕС по Регламента за презграничните плащания. От декември 2019 г. всички европейци ще плащат за трансграничен превод в евро толкова, колкото плащат за вътрешен превод в националната им валута. Другото важно е, че с регламента се засилва прозрачността при плащане с карта или теглене на пари от банкомат в чужбина. Потребителите ще имат повече информация при какъв курс се обменят парите им и колко са таксите за превалутиране, за да могат да изберат най-изгодната алтернатива. В момента тази информация е много трудно достъпна и често осъзнаваме, че сме платили високи такси, чак когато видим банковото си извлечение, обяснява Майдел. Предстои договореният текст да бъде официално приет от ЕП в началото на 2019 г., като предвижда след няколко години Европейската комисия да представи проучване дали е уместно изравняването на таксите да се отнася за всички валути в ЕС.", "date": "2018.12.19", "title": "   Таксите при преводи в евро намаляват драстично"}
{"url": "https://duma.bg/obezlyudyavaneto-koeto-ni-ubiva-n181664", "text": "Обезлюдяването на регионите в България е много сериозен и силно задълбочаващ се проблем. По-малките градове и населени места са предимно със застаряващо население. А къде са младите? Младите са в София, младите са в чужбина, няма ги в родните им по-малки градове, особено в тези по пограничните региони. Тъжен факт. Но истина ли е, че са принудени от обстоятелствата, че нямат работа, че искат по-високо образование, че това е което ги води в големите градове, в които има университети, и че съответно животът там ги повлича да останат, или да заминат още по-далеч, но не и да се върнат в град, в който според тях няма работа, няма среда и няма бъдеще?  Преди два месеца бях в родната си Силистра, за да представя проучване на тема \"Изследване на състоянието и потребностите от умения и кадри в Силистренска област за периода 2018-2028 г.\", което бе поръчано от Групата на социалистите и демократите в Европейския съюз по моя инициатива и изготвено със съдействието на Черноморски институт и Агенция за социални проучвания и анализи АССА-М. На 23 ноември обявихме резултатите от него на специално събитие в София. В това проучване сред многото факти се открои една тревожна, но и много интересна тенденция - младите искат да останат в родните си градове, само 5% са желаещите да мигрират, но обществото в лицето на родителите, други близки и преподаватели е това, което ги кара да напускат градовете, в които са родени. Почти една четвърт от семействата в Силистра подготвят и подтикват младежите да търсят щастието си в по-голям град, или направо извън пределите на България, защото самите те са отчаяни, и защото не виждат как децата им могат да бъдат щастливи в града си, без възможности за развитие.  Така проблемът се задълбочава, вместо да се създава среда, да се търсят инвестиции и да се откриват така наречените местни оазиси, се изпращат потенциалните работници някъде другаде, където, от една страна, стават потенциални безработни, от друга - притиснати от обстоятелствата, подбиват заплатите в съответните сектори.  Проблемът с търсенето и намирането на работа, и съответно на кадри, трябва да се разглежда като двустранен процес. Не само търсещите работа имат проблем, компаниите и инвеститорите също трудно намират подходяща работна ръка. Затова е необходимо бизнесът и образованието да работят заедно, да \"комуникират\" и да разбират взаимно проблемите си, да изискват едни от други, за да могат регионите да се развиват, а не да се обезлюдяват. Проблемите, излизащи наяве от проучването, не са един и два, но едно е ясно - има пропаст между подготовката на кадри и изискванията за тях. Така стигаме до основен проблем, който е много сериозен за целия Европейски съюз - работниците са или ниско квалифицирани, или прекалено квалифицирани за работата си.  Резолюцията по Новата европейска програма за умения, която прие ЕП, и по която работих като докладчик в Комисията по образование обръща специално внимание на тези тенденции и има за цел намаляването на точно тези несъответствия. Защото, освен да констатираме проблеми, е необходимо да взимаме своевременни мерки, докато най-важният ресурс на България, човешкият, не е мигрирал някъде надалеч. ", "date": "2018.12.19", "title": "Обезлюдяването,  което ни убива"}
{"url": "https://duma.bg/ptitsata-koyato-nyama-analog-v-sveta-n181666", "text": "Екзотични животни като щраусите винаги правят впечатление и провокират любопитство. Отглеждането им обаче е сложна задача, въпреки това у нас се срещат немалък брой ферми за щрауси. Такава ферма може всеки да посети, ако се отбие замалко от главния път София-Варна. Намира се в с. Брестница. Интересно и забележително място, посещението в което може да се съчетае в един ден с това на пещерата Съева дупка, наричана още Подземната перла на България - само на 4 км от селото. След среща с кмета на Ябланица с двама колеги посетихме фермата за щрауси в с. Брестница, наречена \"Сините щрауси\". Няколко чаровни табели ни показват пътя до нея, а на входа, освен собственика на фермата инж. Стефан Данаилов, ни приветства и първият син щраус. Прекрачвайки прага, се озовахме в уютен и подреден двор. На вратата любезно ни посрещна стопанката на къщата и фермата - г-жа Данаилова, изключително мила и приветлива. Още тук видяхме първите два обитателя на фермата - белите птици нанду, които стояха спокойно в ограждението и леко се сливаха с белия сняг наоколо. Любопитното за тях е, че за разлика от другите щрауси, нямат опашка. Семейство Данаилови основават Фермата си през 2001 г. Основната дейност е отглеждане на едри щраусоподобни птици. Предлага се възможността за непосредствено запознаване отблизо с начина на живот и отглеждането им. Тук може да се видят щрауси, нанду и ему. На въпрос - кое го е накарало да основе ферма за щрауси и кое е най-любопитното за тези животни, г-н Данаилов сподели, че това е неговото огромно любопитство и най-вече нестандартното му мислене. За него единствената птица, която няма аналог, е щраусът. Освен това е и най-древната, която в момента живее на земята. Тръгваме по алеята, която минава покрай загражденията на щраусите. Птиците са толкова близо, че могат да бъдат погалени и детайлно разгледани. Усетили нашето присъствие, птиците демонстрират своето любопитство и сякаш съвсем неволно протягат дългите си вратове през оградата, за да ни закачат. Пред всяка клетка стои табелка с името на всеки щраус, като неслучайно са разпределени винаги само по един мъжки с няколко женски. Някои от животните носят и неслучайно имена като Бойко Борисов и Слави Трифонов. Също така във фермата всеки може да се  запознае и с продуктите, получавани от тези животни: пера, яйца, кожи и месо. Към фермата функционира и \"Музей на щрауса\", където може да се открие голямо разнообразие и интересни идеи за приложението на различните продукти. В него могат да се видят скелети, яйца, препарирани птици, както и различни сувенири, изработени от щраусови пера и яйца. В музея може да се купят всякакви сувенири, изработени от стопаните. От накити и обеци, през маски и шапки, та чак до писалки, магнити, брошки или лампи. Изборът е голям, а цветното настроение - навсякъде. Собствениците бяха изключително гостоприемни, готови да разкажат и да ни пренесат в екзотичния свят на щраусите. Фермата е отворена за посетители постоянно както в делнични, така и в празнични дни. Заплаща се входна такса от 1,50 лв. за възрастен, 1 лв. за деца и допълнително 1 лв., ако искате да снимате. Щраусът е най-голямата птица в света. Не може да лети, но има дълги и силни крака. Има малка глава, издължена, гола шия и огромни очи. На височина достига до 2,75 м, което му дава възможност да вижда хищниците отдалече. Щраусът е единствената птица, която има по два пръста на краката си - голям и малък. Ноктите на големите си пръсти използва като оръжие. Пръстите му, отдолу, са покрити с плътни възглавнички, което му позволява да бяга много бързо. Щраусът може да бяга със скорост 65 км в час и продължително време да я поддържа. А ритникът му може да бъде смъртоносен. Цветът на щраусовото яйце е като слонова кост. На дължина яйцето достига 15 см, а диаметърът му е около 12 см. Теглото му достига 1,5 кг, колкото тежат 25-30 кокоши яйца. Уникалните характеристики на щраусовите пера са мекота, устойчивост, гъвкавост и способност да генерира статичното електричество. Заради това са най-търсеният материал за направа на домашни и индустриални бърсалки за прах. ", "date": "2018.12.19", "title": "Птицата, която няма аналог в света"}
{"url": "https://duma.bg/40-godini-saga-detska-bolnitsa-n181665", "text": "За пореден път през т.г. се заговори за нова детска болница. Не че България си няма специализирано педиатрично лечебно заведение. Напротив. Специализираната болница за активно лечение по детски болести \"Проф. д-р Иван Митев\" в София съществува от над 70 години. Сградата й е от 1937 г., когато в нея се помещава заведение за социално слаби деца, а до 1947 г. е държавна детска ясла.  От 1948 г. става научноизследователски център по педиатрия и досега е единствената в страната ни университетска болница по детски болести. Идеи за изграждане на голяма педиатрия, в която освен да бъдат лекувани деца с различни заболявания, да се прави и наука, има от десетилетия. Едната е от 70-те години на ХХ в. - Тодор Живков прави първа копка на бъдещата болница през 1978 г. Започва строежът на сградата, но тя остава незавършена и до момента. За здравината на конструкцията към днешна дата, разбира се, могат да се произнесат специалисти. През 1988-1989 г. е изготвен план за трансформиране на бившата профсъюзна школа на Горнобански път в детска болница. Но и този проект е изоставен след начална реконструкция, за която са изразходвани немалко средства.  Не са един или двама министрите на здравеопазването от прехода, заявили желание да завършат строежа на корпуса в района на Александровска болница. Най-много шум се вдига около т.нар.    Подготовката започва още през 2003 г. На 10 март 2004 г. в МЗ са подписани договорите за изграждане на новата педиатрична университетска болница в София. Документите за споразумение за финансиране на проекта чрез експортна кредитна линия са подписани от министрите на финансите и на здравеопазването Милен Велчев и Славчо Богоев и от генералния мениджър на \"Банка Австрия Кредитанщалт\" Антонио Рицути. Богоев и управителният директор на фирмата изпълнител на проекта \"Вамед Инженеринг\" Йохан Щраухофер подписват и договор за проектиране, изграждане и оборудване на болницата. Общата стойност на проекта е  85% от парите се осигуряват със заем от Банка Австрия Кредитанщалт, останалите 15% са съфинансиране от българска страна. Двете български министерства започват процедура за осигуряване на кредитна линия от \"Банка Австрия Кредитанщалт\", гарантирана от Правителствената агенция за застраховане на експортни кредити на Австрия с общ размер на главницата 36 295 000 евро. Заемът трябва да се усвои на два транша за 2 години и 6 месеца, за което време е предвидено да се построи новата болница. Погасяването му трябва да започне 6 месеца след като е напълно усвоен и ще се изплаща на 20 вноски за 10 години. Обаче   се заема със случая. Още през лятото на 2004 г. става ясно, че договорът не е изгоден за България. Създадена е временна парламентарна комисия. Дори Велчев признава пред депутатите, че Европейската инвестиционна банка и Световната банка предлагали по-изгодни условия за подобни проекти, но преговорите с тях изисквали и повече време. След 4 месеца проверки прокуратурата праща в МВР делото. Междувременно прокурорската проверка установява, че над 5 млн. евро щяла да загуби държавата само от предвидените за проектиране на болницата 7,259 млн. евро!  Около 10 години се мълчи по темата.  се възражда идеята за детска болница, след като през 2013 г. кабинетът приема предложението на Българската педиатрична асоциация за изграждане на специална детска болница с диагностично-консулативни лечебни, рехабилитационни и образователни функции. МЗ води преговори с инвеститори за изграждане на специализирана детска болница, която да обхваща всички специалности, съобщава през март 2014 г. здравният министър д-р Таня Андреева и обещава пред медии подробности \"през април-май, когато приключат преговорите с инвеститорите\".  Поредното  за национална педиатрична болница е през 2017 г. В навечерието на 1 юни м.г. над 30 неправителствени организации учредяват инициативен комитет за построяването на \"Детски здравен парк\". Аргументът е старият - България е единствената европейска държава, в която няма национална детска болница, специализираните клиники за деца са разпръснати в повече от 10 лечебни заведения в София. Инициативният комитет внася искане до президента, председателя на Народното събрание, министър-председателя, здравния министър. През октомври м.г. става ясно, че най-голямата верига болници във Франция щяла да прати свои експерти, за да проучат как функционира здравната грижа за децата у нас. На посещение в МЗ идва делегация на заявилите интереса си за инвестиция. Французите заявяват, че по собствена оценка до 3 месеца ще направят анализ и ще предложат конкретен проект за целта... Преди седмици кабинетът решава Университетската болница \"Лозенец\", по-известна като  Болницата обаче е база на медицинския факултет на Софийския университет и Академичният съвет на Алма матер остро възразява срещу замисъла, който поставя преподавателите и студентите на факултета в задънена улица. И обявява протестна готовност, ако той бъде осъществен. Междувременно лекари от всички детски отделения в над 15 болници в София изразяват недоумение от предложението, защото то означава да бъдат извадени всичките те, ведно с персонала и апаратурите, от болниците-майки, където сега те са на профилен принцип. Замислената промяна е наречена \"нова луда идея\" в сектора. Никой не се съмнява, че се задава пълен хаос в цялото детско здравеопазване в столицата. На заседанието на парламентарната комисия по здравеопазване на 13 декември 11 депутати гласуват в подкрепа на предложението, а 11 се въздържат. Предложението не минава. Усещайки новия скандал, Борисов традиционно тропва по масата и отрязва, че \"Лозенец\" няма да става педиатрия, но няма вече да е \"правителствена\" и трябва да премине към МЗ, като се запази обучението на студентите в нея. Как обаче ще се гласува в пленарната зала промяната в Закона за лечебните заведения така, че \"Лозенец\" да не е към МС, а към МЗ, предстои да разберем. Естествено, покрай скандала се разбулват и някои стари сериозни кривици в \"Лозенец\". Мнозина подозират, че атаката е срещу директора на болницата проф. Любомир Спасов, който е и декан на Медицинския факултет на СУ. От отчет на Контролния съвет (КС) на СУ за периода 15.11.2017-28.11.2018 г. става ясно, че от създаването на Медицинския факултет през 2003 г. досега не са постъпили никакви документи от Общото му събрание за избор на факултетен съвет, на декан и ръководители на катедри. Т.е. няма как да се разбере легитимен декан ли е Спасов.  списъчният и академичният състав на катедрите, работещите на основен договор във факултета и съответно - дали са спазени изискванията на Закона за висшето образование за броя на лицата, заемащи академични длъжности на основен договор. За всичко това е сезиран и ректорът на вуза, но засега реакция няма. На 10 декември т.г. в МОН и МЗ е изпратен сигнал от бивш член на Академичния съвет (АС) на СУ с въпроси: колко души са на щат във факултета, спазени ли са изискванията на законите за висшето образование и за лечебните заведения. Не е ли конфликт на интереси, когато едно и също лице е декан и член на АС на СУ, а става и директор на болницата? Така сагата се обогатява и с неуредиците в областта на висшето образование. Очевидно е, че отношенията вуз-болница, към които имат отношение два закона, не са нито изчистени, нито уредени в хода на безкрайните промени през годините, \"реформиращи\" нещастното българско здравеопазване.  И поредната недообмислена хрумка на управляващите предизвика доста въпросителни. Какво ще стане с 33 млн. лв. дългове на болница \"Лозенец\"? Как Медицинският факултет на СУ ще запази учебната си база в \"Лозенец\"? Колко време ще отнеме реконструкцията и изграждането на ново крило и колко ще струва? Откъде ще се набавят кадри и дали изграждането на новото детско лечебно заведение няма все пак да унищожи сега съществуващите детски клиники? Достатъчно ли е създаването на специализирана болница, за да бъде детското здравеопазване приоритет на държавата? Защото, ако ще имаме болница, но педиатричните клинични пътеки ще продължат да са недофинансирани и няма държавна политика за профилактика, както и за подготовка на педиатрични кадри, какъв е смисълът от милионите левове инвестиции в сграда? ", "date": "2018.12.19", "title": "40 години сага \"Детска болница\""}
{"url": "https://duma.bg/razreshiha-na-banka-dsk-da-kupi-sosiete-n181686", "text": "Комисията за защита на конкуренцията (КЗК) разреши на \"Банка ДСК\" ЕАД да придобие \"Сосиете Женерал Експресбанк\" АД. Обект на сделката са и дъщерните й дружества \"Сосиете  Женерал  Факторинг\" ЕООД, \"Сожелиз-България\" ЕООД и \"Регионален фонд за градско развитие\" АД, както и \"Застрахователно акционерно дружество Сожелайф България\" АД. Според комисията сделката няма да ограничи ефективната конкуренция на българския банков пазар. Решението идва, след като през месец август тази година от ОТП Банк АД, Унгария обявиха, че българското им дъщерно дружество \"Банка ДСК\" АД е подписало договор за придобиване на 99,74% акционерно участие в \"Сосиете Женерал Експресбанк\" АД, българското дъщерно дружество на Societe Generalе, Франция. Българска народна банка (БНБ) и Комисията за финансов надзор (КФН) вече се произнесоха положително за сделката. На 14 ноември 2018 г. Управителният съвет на БНБ взе решение за предварително одобрение на прякото придобиване от \"Банка ДСК\" ЕАД на акции, представляващи 99.7352% от капитала на \"Сосиете Женерал Експресбанк\" АД,  която при реализиране на придобиването ще стане дъщерно дружество на \"Банка ДСК\" ЕАД и част от групата на ОТП Банк АД, Унгария.", "date": "2018.12.19", "title": "Разрешиха на Банка ДСК да купи Сосиете"}
{"url": "https://duma.bg/kzk-shte-gleda-sdelkata-na-inerkom-za-chez-n181684", "text": "КЗК образува ново производство за концентрация по сделката за активите на ЧЕЗ в България. Тя е между българската компания \"Инерком\" и ЧЕЗ-Прага, става ясно от съобщение на антимонополната комисия, решението да разгледа сделката комисията изпълнява решение на Върховния административен съд. На 21 ноември магистратите се произнесоха, че регулаторът незаконосъобразно е отказал да се произнесе. ВАС върна преписката на КЗК със задължителни указания да се образува производство по подаденото заявление за концентрация. Отказът на регулатора дойде след повторно внасяне на искане за одобрение от \"Инерком\". Това стана на 21 септември, след като компанията уведоми КЗК, че в нейното портфолио вече няма фотоволтаици. По този начин били отстранени всички забележки на Комисията за защита на конкуренцията. Именно собствеността на фотоволтаични централи при \"Инерком\" и ЧЕЗ доведе до първия отказ на КЗК да одобри сделката. В началото на този месец от \"Инерком\" съобщиха, че работят по финализиране на сделката с ЧЕЗ и имат валиден договор. От ЧЕЗ потвърдиха, че договорът с \"Инерком\" е валиден. Те уточниха, че единствената промяна е, че българската компания вече не се ползва с ексклузивитет. Паралелно се водят преговори и с индийската \"Индия Пауър\".", "date": "2018.12.19", "title": " КЗК ще гледа сделката на \"Инерком\" за ЧЕЗ"}
{"url": "https://duma.bg/samo-12-ot-balgarite-planirat-zimna-vakantsiya-n181685", "text": "Над 650 хиляди българи планират да ходят на почивка в планина през тази зима. Над половината от пълнолетните българи - 54%, оценяват като добри условията за зимен туризъм в България, а Банско, Боровец и Пампорово са най-предпочитаните дестинации. Това показва проучване на \"Тренд\" по поръчка на \"24 часа\", посветено на нагласите на българите към предстоящия зимен туристически сезон. Социолозите изчисляват, че 12%, или над 650 хиляди пълнолетните българи, планират почивка в планината през тази зима с цел туризъм. 79% са тези, които не планират. Близо всеки десети - 9%, декларира, че все още не е решил. Логично, най-младите възрастови групи между 18-29 г. и 30-39 г. в по-голяма степен планират почивка в планината през тази зима. Основната причина сред посочилите, че не планират да ходят на почивка тази зима, е липсата на финансови възможности - 69%. 16% от непланиращите почивка тази зима, споделят, че не са ходили на почивка в планината повече от десет години. Малко над една пета - 23%, са тези, които не са ходили на почивка в планината повече от 20 години, като делът при хората над 60 години е още по-висок. 83% от българите, които планират почивка тази зима, декларират, че ще отидат на планина в България. Един на всеки десет - 11%, от пълнолетните българи планира такава почивка в чужбина.", "date": "2018.12.19", "title": "Само 12% от българите планират зимна ваканция"}
{"url": "https://duma.bg/petrolat-poevtinya-s-30-ot-oktomvri-n181683", "text": "Двата референтни петролни сорта поевтиняха с над 30% от началото на октомври заради увеличаването на световните запаси, съобщиха световните агенции. Повод за ценовия спад са данните за увеличаване на петролните резерви и прогнозите за рекорден добив в САЩ и Русия, които съвпаднаха с разпродажби на акции по световните фондови борси.  Инвеститорите се опасяват от свръхпредлагане. Котировките на американския лек суров петрол изгубиха 4.1%, или 2.04 долара до 47.84 долара за барел - най-ниската цена от септември 2017 г., след което се възстановиха леко до 48.10 долара. Сортът Брент от Северно море загуби също 4% от стойността си, или 2.41 долара до 14-месечен минимум от 57.20 долара. Последната отчетена цена на контрактите е 57.61 долара. Очакваме в края на година добивът на петрол и газов кондензат да нарасне до 556 милиона тона, което е с близо 10 милиона повече, отколкото през миналата година. Това е с близо 200 000 барела дневно повече, въпреки че действаше сделката със страните от ОПЕК и извън ОПЕК. През второто полугодие ние възстановихме добива, коментира руският енергиен министър Александър Новак. ОПЕК намали производството си в опит да балансира пазара, но данните от Кушинг (Кушинг, Оклахома, е пункт за доставка на петрол, б.р.) все още показват свръхпредлагане, коментира Хю Фрейм, портфолио мениджър във Frame Funds, цитиран от Investor.bg.", "date": "2018.12.19", "title": "Петролът поевтиня с 30% от октомври"}
{"url": "https://duma.bg/spektakal-posveten-na-nikola-furnadzhiev-n181654", "text": "Поредното представление на Театъра на словото към БАНИ е посветено на 115-годишнината на именития поет Никола Фурнаджиев. То ще се състои днес, 19 декември, от 18 ч. в салона на Културния институт \"Красно село\" (спирка \"ЖК \"Хиподрума\" на трамвай 5). Участват Йордан Каменов - сценарист и водещ, Любомир Бъчваров и Богдана Вульпе - актьори, Валентин Стамов - пианист. Входът е свободен.", "date": "2018.12.19", "title": " Спектакъл, посветен на Никола Фурнаджиев"}
{"url": "https://duma.bg/kniga-i-fotoizlozhba-predstavyat-v-arosita-n181655", "text": "След успеха на фотокнигата \"Далечни песни\" с автор и фотограф Маргарита Русева по идея на Раймондо Варсано двамата творци отново сътрудничат в необичаен проект - \"Context\". Той оживява като необикновено фотоиздание, вдъхновено от привидните значения и възприятия, които ни определят. Откровена, философска, забавна и същевременно красива, книгата подслонява 28 концептуални фотографии, всяка от които е подчинена на различията и нюансите, които собствените ни съдби носят. Днес, 19 декември, от 19 ч. в столичната галерия \"Аросита\" (ул. \"Врабча\" 1) авторите ще представят изложба с 28 цветни фотографии от книгата, а актьорът Леонид Йовчев ще се опита да надскочи собствения си контекст. Изложбата ще може да се види всеки ден до 31 декември.", "date": "2018.12.19", "title": "Книга и фотоизложба представят в \"Аросита\""}
{"url": "https://duma.bg/koledni-kontserti-na-detskiya-radiohor-n181656", "text": "Коледен празник в две вечери е подготвил Детският хор на БНР с главен диригент Венеция Караманова и диригент Теодора Димитрова. Младшата формация изнесе концерт снощи в Първо студио на БНР. А световноизвестните хористи от старшата формация излизат на сцената в Първо студио днес, 19 декември, от 19 ч. Програмата включва произведения на Моцарт, Хендел, Офенбах, Адам, Андрю Лойд Уебър, Ангел Букорещлиев, Стефан Рибаров, Петър Бояджиев, Христо Недялков и др. На пианото ще бъде Светлана Ананиевска, а специално участие ще вземе сопраното Анета Тодорова.", "date": "2018.12.19", "title": "Коледни концерти на Детския радиохор"}
