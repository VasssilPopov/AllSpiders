{"url": "http://www.duma.bg/node/171118", "text": "Повечето скъпоценни камъни са известни на хората от хилядолетия, но историята на танзанита датира едва от половин век. Открива го португалският златотърсач Мануел де Соуза, който през 1967 г. обикаля подножието на планината Килиманджаро, обсебен от мисълта да намери рубини. Няма обаче късмет с виненочервените минерали, но пък се натъква на странна находка: на едно от местата по пътя му, заради силен пожар, част от почвата се оголила и от нея се подавал доста голям синьо-виолетов кристал. Забележителният цвят леко обърква Де Соуза, защото му заприличва на сапфир. \nПрекупвачите попарват ентусиазма на златотърсача, като не проявяват никакъв интерес към камъка, който е прекалено мек, за да е някаква разновидност на корунда. Експертите дори мислят, че става дума за обикновено стъкълце. Но после някой решава да препровери тази теза и съвсем скоро светът научава новината, че е намерено уникално находище на невиждан дотогава камък. И тъй като се добива само в дълбока провинция, разположена в северната част на Танзания, го кръщават на името на източноафриканската държава, въпреки че първоначално го наричат син цоизит. \nМинералът би могъл да си остане известен само за специалисти и луди колекционери, готови да платят за него стотици хиляди в конвертируема валута. Но случайно попаднал пред очите на вицепрезидента на \"Тифани\" Хенри Плат, който не просто бил очарован от танзанита, а и решил да похарчи значителни средства за купуването и обработването му, както и за мащабната рекламна кампания. Експерти на бранда не пестят уменията и енергията си, за да привлекат обществения интерес към камъка. Дори създават специално колие с 5 големи синьовиолетови минерала, което носи самата Елизабет Тейлър. Усилията им се увенчават с истински успех: много бързо всички богати и известни хора по света искат да притежават поне по един малък танзанит. Съответно и цените, на които започва да се предлага, хвръкват до небесата. \nЮвелирният бранд обаче не успява да получи пълен контрол върху добива и разпространението на минерала заради появата на агресивни и полубандитски групировки, които превземат мините. По-късно правителството на Танзания все пак се опитва да въведе ред в региона и продава прескъпо т.нар. патенти за търсенето и търговското разпространение на камъка.  \nКоличеството му обаче с всяка година намалява, затова се смята, че инвестиционните перспективи, свързани с него, в момента са изключително добри. Световните експерти прогнозират постоянно покачване на цените в дългосрочен план. В момента според размера и качеството на камъка те варират от 200 до 1000 долара на карат. Обаче познавачи са убедени, че жилата ще бъде абсолютно изтощена след 20-25 години. За перспективата да се открие друго подобно находище почти не се говори или се споменава с изключителна предпазливост. По-вероятно е такова уникално съчетание на условията за появата му да не се повтори никога повече. \nТози факт води до непрекъснато повишаване на  стойността на танзанита, която отдавна вече надхвърля цените за диаманти, камо ли за други скъпоценни камъни. Въпреки че в ювелирния бранш винаги всичко зависи от размера и качеството. Големи минерали се срещат доста често, а най-впечатляващият засега тежи 3,36 кг. След обработката на един от най-скъпите танзанити \"Кралицата на Килиманджаро\" се стига до 242 карата. Любопитното е, че по-късно го вграждат в уникално красиво и ценно колие и го обграждат с 913 брилянта. \nНай-коментираното качество на камъка е  неговият неповторим цвят. В ювелирния свят има много малко скъпоценни камъни с толкова красив и наситен син блясък. А този минерал е богат и на изключително сложни оттенъци, съчетаващи в безпрецедентна симбиоза виолетови, лилави и пурпурни нюанси. Това е присъщо за минерали, дълго време огрявани от горещите слънчеви лъчи в Африка. Добре е да се знае, че сред най-редките скъпоценни камъни в света е розовият танзанит. Образците, извадени от недрата на земята, имат природна зелено-жълто-кафява палитра. Но те сполучливо се облагородяват от истински експерти, прилагащи специфична продължителна термична обработка за получаването на скъпоценната тъмносиня визия. \nОбработката трябва да е много внимателна и прецизна, защото до определен момент цветът се подобрява, а след това \"изгаря\" и става блед и невзрачен. Затова е необходимо да се \"пече\" близо час при 300-400 градуса или 10-15 минути при 600. Нужни са голям опит, надграждани знания и вроден усет, за да се направи преценка за най-подходящото време и температура. \nДизайнерите на бижута по света ценят високо танзанита заради изключителния му син цвят и способността да пречупва светлината в различни нюанси, като всеки екземпляр е уникален и не може да има повторение. Според експерти именно тези качества го правят по-красив и от сапфирите. Не бива да се пренебрегва и фактът, че създаването на синтетична имитация на минерала на практика е невъзможно. Поне засега. \n Природен антидепресант Вярва се, че танзанитът е зареден със силна положителна енергия и действа като мощен антидепресант. Наричат го \"камък на новото начало\" и \"минералът на новия живот\". Вярва се, че носи късмет и добра поличба за всеки следващ етап от спиралата на човешкото съществуване. Затова е предпочитан подарък при раждане на дете и се използва при изработка на годежни пръстени. \nБижута с танзанит носят много популярни личности по света, сред които са Кейт Мидълтън, Сара Джесика Паркър, Кати Пери и др. Твърди се, че пръстенът, който Джей Зи подарява на Бионсе за раждането на първото им дете, е именно с най-скъпия камък в света. \nМного хора са убедени, че танзанитът тепърва ще добива популярност в страни като България, Румъния и Европа като цяло. Важно е да знаят обаче, че винаги трябва да се търси камък с доказан произход и необходимите сертификати за качество. На снимките: \n\"Кралицата на Килиманджаро\" съдържа танзанит, обграден с 913 брилянта \nОбработката на всеки намерен къс трябва да е много внимателна и прецизна \nПреди да станат част от бижута \nКейт Мидълтън е сред известните почитатели на синия минерал \nЗа Елизабет Тейлър се правят безброй бижута от скъпоценния камък \nНякои шедьоври на ювелирното изкуство     \n \t\n", "date": "2018.07.13", "title": "По следите на танзанита, или историята на най-скъпия камък  "}
{"url": "http://www.duma.bg/node/171120", "text": "Всеки собственик на куче се е сблъсквал с конфузната ситуация да срещне човек, който без очевидни действия провокира лая на кучето. За тази реакция има причина и тя е, че кучетата могат да надушват лошите хора, съобщава Актуално.ком. Рядко си даваме сметка какво представлява кучешкият нос в действителност. Докато ние, човеците, имаме едва около 6 милиона рецептори за миризма, четириногите ни другари разполагат с около 300 милиона. Респективно, и частта в мозъка им, отговаряща за обонянието, е 40 пъти по-голяма от нашата. Доказано е, че кучетата могат да усещат чрез носа си фини промени в химичния баланс на тялото на хората. По същия начин те могат да предупреждават за развитието на рак, промени в кръвната захар и да усещат промени в настроението, разказва lifestyle.bg. Така най-добрият приятел на човека разпознава и лошите индивиди измежду добрите. Когато сме в определено емоционално състояние - щастие, гняв, тъга и т.н., кучето надушва химикалите, които мозъкът ни секретира, и разпознава невидими за човешкото око черти от характера. Затова следващия път, когато косматият ни приятел се разлае уж без причина срещу някой наш познат, можем спокойно да се доверим на преценката му и да стоим настрана от дадения човек.   \n \t\n", "date": "2018.07.13", "title": "Как кучетата надушват \"лошите хора\""}
{"url": "http://www.duma.bg/node/171122", "text": "Актьорът Кит Харингтън, изпълняващ ролята на Джон Сноу в любимия на милиони телевизионни зрители сериал \"Игра на тронове\", обяви, че снимките на последния сезон са приключили. \"Снимките на \"Игра на тронове\" официално завършиха\", написа той в социалната мрежа инстаграм, добавяйки тъжен емотикон. Актрисите Мейси Уилямс и Емили Кларк потвърдиха новината. Очаква се осмият, последен сезон на сериала да излезе през лятото на 2019 г. Той ще включва шест епизода с продължителност над час всеки. Според изказванията на актьорите той ще бъде най-кървавият. \"Игра на тронове\" спечели огромна популярност и аудитория заради неочакваните сюжетни обрати, включително смъртта на главните герои. Сериалът е отличен с 38 престижни награди \"Еми\", припомня БГНЕС. \n    \n \t\n", "date": "2018.07.13", "title": " Заснеха последния сезон на \"Игра на тронове\""}
{"url": "http://www.duma.bg/node/171121", "text": "Американската организация Social Science One възнамерява да предостави на изследователи достъп до масива с данни на фейсбук, на който е партньор, за да се направи оценка на влиянието на социалната мрежа върху електоралните нагласи. Тя е готова да предостави на учените достъп до 1000 терабайта информация от социалната мрежа, съобщи БГНЕС. От Social Science One уточниха, че учените могат да получат финансиране, което ще бъде отпуснато от редица неправителствени организации, сред които фондът, основан от милиардера Чарлз Кох. Представители на фейсбук още през април обещаха да дадат достъп до личните данни на потребителите на учени, изследващи ролята на една или друга социална медия в изборния процес. Тогава не беше уточнено кой именно ще се заеме с проучванията. От фейсбук увериха, че няма да оказват влияние при подбора на учените, върху тяхната работа и изводи. Повод за изследването стана скандалът, разразил се след публикации в \"Ню Йорк таймс\" за предаването на данни от социалната мрежа на компанията \"Кеймбридж Аналитика\". По различни оценки става дума за около 87 милиона потребители.   \n \t\n", "date": "2018.07.13", "title": " Ще изследват влиянието на фейсбук върху електоралните нагласи"}
{"url": "http://www.duma.bg/node/171119", "text": "Искрата провокира своите фенове с представянето на новата си песен \"Chica Tranquila\". Сингълът - интересна комбинация от различни елементи и стилове, съчетава модерни бийтове с традиционна испанска музика. Слънчеви гледки, екзотични танци и лятно настроение  изпълват клипа. За заснемането му Искрата и неговият екип предприемат кратко пътешествие в красивия испански град Марбея. Режисьор на видеото е Емануил Алберт, който е автор и на клипа към успешния сингъл #ПОМНЯ от началото на годината. Изпълнителят на \"Монте мюзик\" определи своята най-нова песен като \"интересен музикален експеримент\" с огромна доза добро настроение. С чувство за хумор Искрата благодари и на Константин Трендафилов \"за помощта в написването на този дълбок, лиричен текст\".     \n \t\n", "date": "2018.07.13", "title": "Искрата носи лятно настроение от Марбея"}
{"url": "http://www.duma.bg/node/171123", "text": "В Барселона е подредена любопитна изложба (5 юли - 14 октомври), посветена на съпругата, муза, модел и мениджър на известния сюрреалист Салвадор Дали. Сред близо 200 експоната - картини и рисунки на Салвадор Дали, са изложени и работи на Макс Ернст и фотографии на Ман Рей, Сесил Бийтън, а също някои от забележителните тоалети на Гала. Голяма част от тях идват от водещи музеи в света, включително центъра \"Помпиду\" в Париж, \"Рейна София\" в Мадрид и музея \"Тисен-Борнемис\", съобщава ArtPrice. \nС най-важната жена в живота си Дали се запознава, когато тя все още е съпруга на Пол Елюар. Тази фатална жена завърта главите на трима гении - Дали, Пол Елюар и Макс Ернст. Образована, еманципирана, като съпруга на Елюар тя влиза в света на изкуството в Париж. Елюар е първият, който я нарича Гала, както предпочитала да нарича Елена Дяконова майка й, Гала с ударение на последната сричка. Макар Дали да е по-млад от нея с десет години, той не иска да я дели с никого. Гала му носи късмет, след като се запознава с нея, кариерата му полита към небето. Тя успява да заинтригува светското общество с работата на младия каталунец и му спечелва първите почитатели, посещава галерии и колекционери и убеждава парижките бохеми в гения на своя любовник. Гала подкрепя екстравагантния имидж на мъжа си, който става неразделна част от неговото изкуство. Всъщност тя е мениджър на Дали от много години и е много успешна. Но преди всичко тя остава негова муза. \nЗа художника Гала не само е вдъхновение, не само модел, но и негов медиум, материална глина, от която извайва мечтите си. Двамата постепенно се превръщат в художник. Дали е първият, който подписва работата си с \"Гала - Салвадор Дали\" (1930), определяйки жена си за съавтор. \nСлед щастлив и дълъг живот, пътувайки между домовете си в Париж и Ню Йорк, в края на дните си те избират да живеят отделно един от друг. Дали купува за музата си замък в Пубол. Няколко години Гала живее в собствената си стая, опитвайки се да открие друг бъдещ гений, както някога е направила с Елюар и Дали. Все пак накрая се връща при Дали. Напуска този свят през 1982 г. (Салвадор я надживява със седем години).   \n \t\n", "date": "2018.07.13", "title": "Изложба в Барселона представя музата на Дали "}
{"url": "http://www.duma.bg/node/171109", "text": "Асоциацията на вносителите на автомобили се противопостави на новите екотакси при регистрация на автомобилите. С  увеличението от 12-13% на автомобили, които са над 10 години, екотаксата при регистрация на автомобилите ще стигне до 310 лева. Без промяна остават собствениците, които са взели коли до 5 години. При новите хибридни автомобили има намаление с 20% на таксата, за новите дизелови и бензинови е с 10%. За първи път се въвежда такава и за тежкотоварните. Решението за новите такси бе взето преди ден на заседание на Министерския съвет. \n\"Новите правила са в полза само на един бизнес, рециклиращия бизнес за сметка на всички останали. Трябва да се проследи тази такса, която е събирана досега, какви са резултатите от нея в полза на екологията. Защото това не е екотакса, а продуктова такса. Всички си мислим, че като платим таксата преди регистрация, тя отива за екология, това не е така. Продуктовата такса се плаща за рециклиране на автомобила\", обясни Цветелина Цанева от Асоциация на вносителите на автомобили пред БНТ. Според асоциацията подобна потребителска такса не бива да има, а обновлението на автопарка ще се случи именно с промяна в данъчната формула.     \n \t\n", "date": "2018.07.13", "title": "Вносителите на стари коли са недоволни от новите екотакси"}
{"url": "http://www.duma.bg/node/171111", "text": "Арбитражният съд към Българската търговско-промишлена палата (БТПП) е прекратил делото на \"Кей Джи Маритайм Шипинг\" срещу Агенцията за приватизация и следприватизационен контрол (АПСК), като се е позовал на липса на компетентност за разглеждане на спора. Така исканията на дружеството за промяна на приватизационния договор за Български морски флот (БМФ) са оставени без уважение и делото приключва окончателно в полза на държавата, съобщават от пресцентъра на вицепремиера Валери Симеонов.  \nСъдебният спор започна след решение на арбитража от 2016 г., с което се уважава частично искането на \"Кей Джи Маритайм Шипинг\" за промяна на приватизационния договор за БМФ. Така дружеството получава възможност да избегне санкциите за неизпълнение на контракта, се припомня в съобщението. На 30 юни 2017 г. Министерският съвет взе решение и Агенцията за приватизация представи във Върховния касационен съд (ВКС) иск за отмяна на това решение. Четири месеца по-късно ВКС го отмени и върна на арбитража. \nРешението на арбитража, според което не се дължат неустойки, бе основано на мотива, че световната криза е засегнала \"Кей Джи Маритайм Шипинг\". В спора за изпълнението на приватизационния договор Валери Симеонов обяви, че държавата ще иска да си върне собствеността в компанията. През октомври 2017 г. той внесе сигнал до главния прокурор Сотир Цацаров за незаконосъобразност на решението на Арбитражния съд към БТПП. \nНа 21 декември тази година се очаква АПСК да констатира какво е изпълнението на приватизационния договор. Според съобщението от Валери Симеонов, ако бъде установено неизпълнение, ще бъдат предприети законови действия за начисляване на неустойка за приблизително 58 млн. лв.   \n \t\n", "date": "2018.07.13", "title": "Арбитражният съд прекрати делото за приватизацията на БМФ "}
{"url": "http://www.duma.bg/node/171112", "text": "Акцизът на т.нар. бездимни цигари, при които тютюнът се нагрява, а не изгаря, ще бъде вдигнат от 1 октомври тази година от сегашните 26% на 40% от ставката за конвенционалните цигари. Това съобщи председателят на бюджетната комисия Менда Стоянова, която внесе предложение за изравняване на данъка върху обикновените и нагреваемите цигари. Проектът бе подкрепен на първо четене от бюджетната комисия в парламента с гласовете на ГЕРБ и \"Обединени патриоти\", като Стоянова се зарече да внесе обещаните поправки между първо и второ четене. \nВариантът с по-малкия скок на акциза бе договорен на коалиционен съвет в сряда. Причината е, че първоначалният проект на Стоянова предизвика силни критики, а премиерът Бойко Борисов обяви, че той ще бъде оттеглен, след като го обвиняват, че зад текстовете стоят интересите на депутата от ДПС Делян Пеевски. \nОт 23 страни в ЕС, в които се предлагат тютюневите стикове за IQOS, продуктите за него се облагат с 67% във Франция (където ставката е най-висока), с 49-50% от акциза за обикновените цигари в Испания и Италия. 43% и съответно 45% са ставките в Швеция и Португалия. Останалите страни са под ставката от 40%, включително Германия, Великобритания, Унгария и др. Средното ниво на облагане в ЕС е 32%, каза в четвъртък Стоянова. \nСпоред първоначалното предложение акцизите върху бездимните изделия трябваше да се изравнят с тези на конвенционалните цигари и една кутия да поскъпне от 5,50 на 10 лв. по данни на производителя \"Филип Морис\". Стоянова твърди, че вдигането на акциза не означава директно вдигане на цената и че сега една кутия обикновени цигари от 5,50 лв. е с акциз в размер на 3,56 лв., докато кутия от нагреваемите цигари на стойност 5,50 лв. е с акциз 0,93 лв. \nВ бюджетна комисия Стоянова се аргументира, че в следващите години се очаква рязко повишаване на пазарния дял на нагреваемите цигари, което ще доведе до дефицит в бюджетните приходи от акцизи заради спада на потреблението на конвенционални цигари. Затова трябвало още сега да се вземат мерки. От БСП контрираха, че новият продукт трябва да се насърчава, защото е по-малко вреден от традиционните цигари по подобие на по-ниските данъци за по-слабо замърсяващите автомобили. Георги Търновалийски от левицата пък каза, че акцизът не бива да се покачва, защото това ще доведе до контрабанда или внос от съседни държави, защото българите ще започнат да си набавят изделията от съседни държави като Сърбия, където данъкът е 11%. \n    \n \t\n", "date": "2018.07.13", "title": " Акцизът на бездимните става 40% от ставката за традиционните цигари "}
{"url": "http://www.duma.bg/node/171106", "text": "Енергийният министър Теменужка Петкова е представила проекта АЕЦ \"Белене\" пред френския посланик Ерик Льобедел, става ясно от съобщение на Министерството на енергетиката. Петкова е посочила, че решението на правителството е проектът да бъде осъществен на пазарен принцип. \"Това ще е отлична възможност за продължаване на съвместното сътрудничество между България и Франция в областта на атомната енергетика\", е коментирала тя по време на среща. \nПрез май енергийният министър посочи, че интерес към изграждането на втората ядрена централа у нас има от няколко компании. Сред тях е френската Фраматом\", но според представители на компанията интересът е само като доставчик, а не като стратегически инвеститор, какъвто търси правителството.     \n \t\n", "date": "2018.07.13", "title": "Петкова предлага на французите проекта \"Белене\""}
{"url": "http://www.duma.bg/node/171114", "text": "Промените в Закона за марките и географските означения бяха приети окончателно от народните представители. Така географски означения за земеделски продукти и храни, които попадат в обхвата на европейския регламент за схемите за качество на земеделските продукти и храни, няма да се регистрират по смисъла на новоприетите промени.  \nОсвен това правната закрила на регистрирано географско означение се прекратява с прекратяването на юридическо лице, което е единствен ползвател. Това ще става с отказ от правото на ползване без правоприемство.  \nПритежателите на права върху регистрирани географски означения за земеделски продукти или храни, които попадат в обхвата на регламента на ЕС, не могат да предявяват искове за нарушения, извършени до влизането в сила на закона.  \nДругото ново е, че няма да се образуват административно-наказателни производства за извършени преди влизането в сила на закона нарушения на права върху регистрирани географски означения за земеделски продукти или храни, които попадат в обхвата на регламента. \n    \n \t\n", "date": "2018.07.13", "title": "Приеха промените в закона за географските означения"}
{"url": "http://www.duma.bg/node/171113", "text": "Промените в закона за защита от шума, инициирани от вицепремиера Валери Симеонов и внесени като законопроект на Министерския съвет, бяха приети вчера на първо четене в парламента с голямо мнозинство. С тях се увеличават забраните за вдигане на шум от човешка дейност в обитаемите зони, като се увеличават тихите зони в денонощието - вдигането на шум се забранява в периода от 23 часа вечерта до 8 ч. сутринта, вместо както досега - от 22 ч. до 6 ч. Забранява се и вдигането на шум в периода от 14 до 16 ч. във всички дни от седмицата. Изключение остава за гари, автогари и други подобни, както и за сигнали за бедствия и аварии. Въвеждат се и нови, по-високи глоби за нарушителите. \nОчаква се обаче при второто четене на закона една част от текстовете да бъдат бламирани с участие на управляващите, а именно въвеждането на новите рестрикции на общо основание и за курортите.   \n \t\n", "date": "2018.07.13", "title": " Законопроектът срещу шума мина на първо четене"}
{"url": "http://www.duma.bg/node/171107", "text": "Българските туристи са сред най-мрънкащите в света. Това показва класация на базата на над 3,5 милиона отзива за хотели в повече от 70 държави. В нея българските туристи са на пето място по претенциозност. В същото време недоволни чужденци заливат с жалби и искове за обезщетения българските хотелиери всяко лято. Скърцащи матраци, стари ядки в мини бара, намусени камериерки и дори тънки и прозрачни завеси са част от оплакванията. Това са само част от оплакванията на чуждите туристи, които идват в България, предаде Нова телевизия. \nСпоред собствениците оплакването се е превърнало в бизнес, който се развива с все по-бързи темпове. Чужди туристи - предимно от Великобритания и Германия, измислят всевъзможни причини. Често те са абсурдни, за да си върнат част от дадените за почивката пари. Данните показват, че в края на всеки сезон по морето хотелиерите ще трябва да върнат обезщетение средно от 2 евро на английски турист и от 1,2 евро на германски. \nЗагуби от неоснователни оплаквания търпят и хотелиерите у нас. От години туристи подавали сигнали, че били ограбвани. Жалбите идвали в последните три дни от почивките. Често обаче ценните вещи били откривани в багажа им на тръгване. Чуждите туристи дори били съветвани да се оплакват на служители на хотела, които не разбират езика им. След това в жалбите пишели, че им е отказано съдействие. С новите европейски правила от 1 юли туристите ще имат две години, за да подадат жалба, но при едно важно условие. По време на пътуването трябва да уведомят туроператора, че има някаква нередност. Ако по време на пътуването не го направят, нямат право на рекламация. Според хотелиерите напук на класацията, която ни нарежда сред най-мрънкащите туристи, жалбите от българи били незначително малко. За разлика от тези на чужденците, оплакванията от нашите били далеч по-основателни.     \n \t\n", "date": "2018.07.13", "title": "Българските туристи са сред най-мрънкащите в света"}
{"url": "http://www.duma.bg/node/171108", "text": "Асоциацията на индустриалния капитал в България не подкрепя промените в Закона за устройство на територията, става ясно от писмо до Комисията по регионална политика в парламента. Промените не кореспондират изцяло с действащата система от норми и правила, и са кардинални. Законопроектът предвижда реформи, изразяващи се в ограничаване дейността на микробизнеса. Те ще създадат сериозни промени в икономическата обстановка в страната и ще създадат препятствия пред бизнеса, насърчаването на честната търговия и инвестициите в сектора, се казва в становището на асоциацията. \n    \n \t\n", "date": "2018.07.13", "title": "Бизнесът е против промените в Закона за устройство на територията"}
{"url": "http://www.duma.bg/node/171115", "text": "Износът на България през май достига 4,301 млрд. лева и намалява с 3,5% на годишна база. За първите пет месеца на тази година са изнесени български стоки за над 20,934 млрд. лева и в сравнение със същия период на миналата година експортът расте с 2%. Това показват предварителните данни на Националния статистически институт. Този ръст обаче не е толкова висок заради износа към трети страни, който намалява с 16,5% на годишна база.  \nОт януари до май в страната са внесени стоки на обща стойност 24,896 млрд. лева (по цени CIF - стойност, застраховка и уговорено пристанище в местоназначението), или с 5,5% повече спрямо същия период на 2017 година. \nСамо през май общият внос расте с 4,4% спрямо година по-рано и възлиза на 5,163 млрд. лева. \nОбщото външнотърговско салдо (износ FOB или уговорено пристанище за натоварване  - внос CIF) от януари до май е отрицателно и е на стойност 3,962 млрд. лева. За сравнение, през същия период на миналата година то пак беше отрицателно и на стойност 3,063 млрд. лева. \n    \n \t\n", "date": "2018.07.13", "title": "С близо 17% намалява износът ни извън ЕС"}
{"url": "http://www.duma.bg/node/171116", "text": "Европейската комисия запази прогнозата си за развитието на икономиката на България през тази и следващата година. В лятната междинна икономическа прогноза за 2018 г. комисията посочва, че икономиката на страната ще се разшири с 3,8% през тази година, което е по-малко разширение на икономиката от заложеното в бюджета за тази година - 3,9%. \nПрогнозата на ЕК за следващата година е икономиката да се разшири с 3,7%, а основен двигател ще бъде местното търсене. Положителните развития на пазара на труда и планираното увеличение на заплащането в публичния сектор ще подкрепят продължителния растеж на частното потребление. Очаква се ръстът на инвестициите също да остане силен през прогнозирания период, основно заради възстановяване усвояването на европейските фондове, но и заради по-силните инвестиции в частния сектор. \nВ същото време обаче се очаква приносът от нетния износ към БВП да бъде отрицателен. Макар че стабилното външно търсене би трябвало да подкрепи растежа на износа, силното местно потребление и инвестиции означават, че вносът ще продължи да задминава износа. \nЦеновият натиск се е засилил през пролетта в резултат на по-стръмното поскъпване на петрола и вторичните ефекти от цените на храните. Регулираните цени също са нараснали значително през същия период. Именно затова според прогнозите инфлацията ще се ускори с 2% през 2018 г., но ще се забави леко до 1,8% през 2019 г. За сравнение, в предишната си прогноза ЕК очакваше инфлация от 1,8% и през двете години.     \n \t\n", "date": "2018.07.13", "title": "ЕК с по-ниска прогноза за БВП от заложеното в бюджета"}
{"url": "http://www.duma.bg/node/171117", "text": "На България ще са необходими поне още шест месеца, за да подготви членството си в Банковия съюз, което може допълнително да забави кандидатстването й за еврото. Това обяви финансовият министър Владислав Горанов при изслушване в икономическата комисия на Европейския парламент. \nОчакваше се късно вчера финансовите министри от групата на еврозоната да обсъдят полученото искане от България за едновременно присъединяване към валутния механизъм ERM-2 (чакалнята на еврозоната) и Банковия съюз. Владислав Горанов обяви постигнатите резултати във финансовата сфера по време на българското европредседателство.  \nГоранов отхвърли коментарите на евродепутати, че настояването България да влезе в Банковия съюз е свързано със съмненията за стабилността на банковата система у нас. Той беше категоричен, че стрес тестовете през 2016 година са показали, че българските банки са стабилни.  \nБългария не е готова за стриктните правила на Банковия съюз. Фактът, че Европа иска страната ни първо да бъде член на този съюз и след това в ERM-2, означава, че се поставя допълнителен тест дали банковата ни система ще издържи на правилата в еврозоната, коментира пред БТВ проф. Димитър Иванов. \nИкономистът е категоричен, че ако банките бъдат стегнати от правилата на Банковия съюз, това ще постави под съмнение извършването на всички реформи в публичния сектор, където има много скрити кризи - в образованието, здравеопазването. Според него България покрива макроикономическите критерии за членство в еврозоната, но в икономиката има множество кризисни процеси. Страната ни е с най-ниския жизнен стандарт в ЕС, растежът е относително бавен, забавени са и структурните реформи. Иванов каза още, че не може да очакваме членството в Банковия съюз или еврозоната да направи реформите вместо българските власти. \nОпределянето на дата за влизане в ERM-2 ще отнеме между половин и една година, коментира Любомир Дацов, бивш заместник-министър на финансите. Ако ни определят дата, това ще бъде голям успех,  независимо че никой друг досега не е минавал по този механизъм, който е измислица специално за нас. Нещо като \"Гърция\", ще има механизъм по подобие на Международния валутен фонд. Тогава подписахме  standby споразумение. На всеки три месеца ще идва комисия, която ще отчита изпълнението на одобрените мерки, коментира Дацов.   \n \t\n", "date": "2018.07.13", "title": "С Кандидатурата ни за еврото може да се забави  "}
{"url": "http://www.duma.bg/node/171125", "text": "В Поморие започнаха поетичните празници \"Яворови дни\" за 60-и път. Официалното откриване приключи с поднасяне на венци и цветя пред паметника на поета и със спектакъла на театър \"Гео Милев\" от Стара Загора \"За сушата и сватбите\". Вчера бе представена новата книга на Мирела Иванова \"СЕДЕМ. Стихотворения (с) биографии\". Беше прожектиран документалният филм \"Подвигът и другите обикновени неща\". Днес от 10 ч. започва Националният рецитал-конкурс - I кръг, в читалище \"Просвета 1888\". От 18 ч. там ще се състои юбилейна научна конференция на тема \"Паметта за Яворов: места, години, дати, събития, книги\" с участието на проф. Михаил Неделчев, доц. д-р Елка Трайкова, Мирела Иванова, Катя Зографова, проф. Цветан Ракьовски и проф. Димитър Михайлов. Ще бъдат представени сборниците \"Прослава на Яворов в Анхиало\" и \"Слова за Яворов\". От 21 ч. започва мултимедийният спектакъл \"Орисан с незабрава...\", реж. Христо Симеонов. Празниците продължават на 14 юли с откриването в 18 ч. на документалната изложба \"60 години Яворови дни\" в НЧ \"Просвета 1888\". Иван Гранитски представя сп. \"Везни\" и антологията \"Ще дойдеш ти\". От 19 ч. е заключителният етап на Националния рецитал-конкурс, след което ще бъдат връчени наградите на победителите.   \n \t\n", "date": "2018.07.13", "title": "Поетични празници \"Яворови дни\" в Поморие"}
{"url": "http://www.duma.bg/node/171124", "text": "Последният испаноезичен сингъл \"El Anillo\" (Sony Music Latin) на поп дивата Дженифър Лопес оглави тази седмица двата латино чарта на Билборд - \"Latin Airplay\" и \"Latin Rhythm\". Песента \"El Anillo\" беше сертифицирана и с двоен платинен статус на продажби в САЩ. Видеоклипът към песента, под режисурата на Сантяго Салвиче и с участието на нашумелия испански актьор Мигел Анхел Силвестре, има над 125 милиона гледания за по-малко от два месеца в YouTube/VEVO и над 30 милиона стрийминга в платформата Spotify. С изключително сценично изпълнение Дженифър Лопес представи за първи път \"El Anillo\" на сцената на наградите на Билборд за латино музика за 2018 г. В допълнение към успеха на песента идва и премиерата на официалния ремикс на \"El Anillo\" днес с участието на латино изпълнителя Ozuna. Това е първата обща работа на латино дивата с пуерториканската звезда.\n   \n \t\n", "date": "2018.07.13", "title": "Новата песен на Дженифър Лопес оглави класациите"}
{"url": "http://www.duma.bg/node/171127", "text": "Театър \"Римски терми\" във Варна ще събере почитателите на сценичните изкуства под открито небе за 16-и пореден път след първия спектакъл през 1977 г. От 12 юли до 13 август варненци и гостите на града могат да посетят отбрани спектакли от местната артистична продукция през годината, благодарение на организаторите от община Варна, Регионалния исторически музей, Театрално-музикалния продуцентски център и Държавния куклен театър, информира Виолета Тончева. \nДаниела Димова, директорка на ТМПЦ Варна, изтъкна на пресконференция, че от общо 23 събития, 6 са на кукления, 7 на драматичния и 10 на Варненския оперен театър. Ана Александрова, зам.-директор на ДКТ, представи най-новата постановка \"Уестърн\" (25 юли, 7 август), като подчерта, че и останалите техни спектакли са с разпознаваемия почерк на Теди Москов - \"Професия лъжец\" (18 юли, 10 август) и \"Възгледите на един пън\" (1 август). \nДимова направи преглед на участието на Варненския драматичен театър в Театър \"Римски терми\" с \"Комичната илюзия\" на младия режисьор Васил Дуев (14 юли) и постановките на Костадин Бандутов - комедията на Рей Куни \"Бащи, лъжи и още нещо\" със Свилен Стоянов в главната роля (13 август) и вечния мюзикъл за деца и възрастни от Недялко Йорданов по музика на Хайгашод Агасян \"Приключения опасни с герои сладкогласни\" (31 юли, 9 август). Само този мюзикъл е с начален час 19, докато всички останали представления започват в 21 ч. Даниела Димова разкри очакванията си за премиерата на \"Изборът на Марта\" от Жорди Галсеран, прочит на режисьора Георги Михалков (6, 11 август). \nВеселина Михалкова - артистичен директор на Варненския драматичен театър, говори за премиерата на \"Магьосническо езеро\", сценична редакция на Стоян Радев Ге. К. по превода на \"Чайка\" от Чехов от краеведа Немил-Недраг (псевдоним на Христо Герчев), издаден от собственик на книжарница във Варна в началото на миналия век. Предпремиерните представления (10, 11, 12 август, сцена \"Филиал\") не влизат в афиша на \"Римски терми\". \nБяха очертани и оригиналните концепции на концерт-спектаклите, повечето премиерни. Това са \"Музиката на Италия\" с режисьор Сребрина Соколова и специалното участие на Стефан Рядков (19 юли, 4 август), \"Музика Антика\" с режисьор Петко Бонев, диригент Цветан Крумов, вокален ансамбъл \"Bella Voce\" и хор \"Св. Обретенов\" (23 юли), \"Моята страстна латино любов\" с режисьор Сребрина Соколова и специалното участие на Пламен Георгиев и танцори от \"Sunny Dance Studio\" по хореография на Станислава Томова (24 юли), \"Магията на киното, епизод 2\" - популярни филмови мелодии и мултимедийна презентация, с оперните певици Марилла Гьонги, Филипа Руженова, Галина Великова, Миглена Страдалска и Елеонора Христова (29 юли).   \n \t\n", "date": "2018.07.13", "title": " Римските терми отново събират театрали "}
{"url": "http://www.duma.bg/node/171110", "text": "Животновъди в Ямболско блокираха пътя между град Болярово и селата Шарково, Воден, Крайново и Странджа. Те препречиха пътя на разклона за селата, за да не допускат ветеринарите да преминат и да умъртвят добитъка им. Причината за наложителната евтаназия е заради появилото се огнище на болестта чума по дребните преживни животни, предаде бТВ. Българската агенция по безопасност на храните (БАБХ) обяви три нови огнища на чума по дребните преживни животни. Заразата е открита в село Крайново, село Странджа и село Шарково, община Болярово, област Ямбол. \n Животновъдите настояват да бъдат взети втори проби от животните и да се спре заповедта за избиването на всички животни. Според протестиращите обезщетенията, които ще получат, няма да позволят възстановяването на стадата и така целият сектор в региона ще бъде унищожен, пише БНР. \"Призоваваме всички овцевъди и козевъди да внимават, когато изпращат животните си на паша. Да ограничат пашуването до възможно най-близко до животновъдния обект пасище и да не смесват животните си с други\", заявиха от Националната овцевъдна и козевъдна асоциация (НОКА), предаде fermer.bg. \n БАБХ е наредила взимане на мерки, за да се предотврати разпространяването на заразата. Сред действията, които се предприемат, са проучване на движението на заразения добитък и храната му. Трикилометрова е предпазната зона около засегнатите обекти и 10-километрова зона за наблюдение. В населените места в тези две зони БАБХ нареди да се извършат актуализация на данните за дребните преживни животни, ежеседмични клинични прегледи, взимане на двойни кръвни проби.  \nснимка БТВ     \n \t\n", "date": "2018.07.13", "title": "Животновъди не пускат ветеринари да умъртвят животните им"}
{"url": "http://www.duma.bg/node/171097", "text": "Американският президент Доналд Тръмп заяви, че няма да приеме ситуацията, когато Русия получава пари от продажбата на природен газ чрез газопровод в Европа. Той написа това в туитър. \nСлед пристигането си в белгийската столица на 11 юли за срещата на върха на НАТО стопанинът на Белия дом на няколко пъти отправи остра критика по адрес на тези страни членки, които участват в реализирането на проекта \"Северен поток-2\". Тръмп дори нарече Германия \"заложник\" на Русия. \nМосква и Берлин многократно са отбелязвали, че \"Северен поток-2\" е изключително икономически проект, който е лишен от политически мотиви. \nВашингтон обаче отново отправи заплахите си към западните компании, инвестирали в руския проект за газопровод \"Северен поток-2\", като те са изложени на риск от санкции. \n\"Бяхме ясни, че компаниите, работещи по проекта за руски газопровод, са ангажирани във вид бизнес, който носи риск от санкции\", изтъкна говорителят на Държавния департамент. Пет западни фирми са инвестирали в \"Северен поток-2\". \n    \n \t\n", "date": "2018.07.13", "title": "САЩ заплашиха със санкции заради \"Северен поток-2\""}
{"url": "http://www.duma.bg/node/171100", "text": "Лидерите на НАТО се събраха на непланирано спешно заседание вчера в рамките на срещата на върха на НАТО в Брюксел, след като президентът на САЩ Доналд Тръмп поиска от съюзниците да увеличат военните разходи до 4 на сто от брутния си вътрешен продукт  (БВП). До тази среща на алианса Тръмп настояваше за увеличение с 2%, но сега вдигна искането си до 4 процента. В момента тече \"специално заседание за разпределение на тежестите\", посочи източник от срещата, цитиран от агенциите.  \nДруг източник отказал да коментира съобщения, че Тръмп заплашил да изтегли САЩ от НАТО. Но други два източника от НАТО казали, че той не е отправял такава заплаха. \nНа пресконференцията след извънредното заседание Доналд Тръмп заяви, че може да вземе решение за изтеглянето на САЩ от НАТО и без подкрепата на американския Конгрес, но не смята това за необходимо. \"Мисля, че мога, вероятно, да направя това. Но това не е нужно\", каза Тръмп, отговаряйки на въпрос заплашвал ли е той досега съюзниците си в НАТО с изтеглянето на САЩ от алианса и може ли да вземе сам това решение, без подкрепата на Конгреса. \nВ същото време той приветства \"огромния\" напредък по ангажиментите на НАТО за отбранителни разходи. \"Днес постигнахме огромен напредък. \"Отношението към САЩ не беше правилно, но ето ни сега. Вярвам в НАТО\", каза Тръмп. \nПо повод искането на Тръмп за 4-процентно увеличение на военните разходи от БВП президентската говорителка Сара Сандърс заяви, че \"президентът Тръмп иска да види нашите съюзници да споделят повече от тежестта (по отбраната на Европа) и да спазят вече заявените си обещания\", каза Сандърс. \nНа свой ред генералният секретар на НАТО Йенс Столтенберг заяви, че главният фокус в момента трябва да е постигането от всички страни членки на настоящата целева бариера, която е 2% от БВП. Столтенберг отказа да отговори на конкретни въпроси относно изказванията на Тръмп, но заяви пред репортери: \"Мисля, че първо трябва да стигнем до 2% и трябва над това да се фокусираме. Е, добре е, че все пак се движим нанякъде\". \nАко предложението на Тръмп бъде прието, това ще означава, че България трябва да увеличи разходите си за отбрана с близо 161% вместо настоящите 31%, за да успее да стигне до целевата бариера. Което означава, че вместо настоящите близо 1,5 млрд. лева за отбрана ще трябва да отделяме близо 4 млрд. лева, за да стигнем до желаната от Тръмп цел. \nНа пресконференцията Доналд Тръмп засегна и отношенията САЩ-Русия. Той отбеляза, че \"Путин е конкурент, не е враг\". \"Не е въпросът в това той приятел ли е или враг. Путин представлява Русия, а аз представлявам Америка\", отбеляза Тръмп. \"Той ми е конкурент, вече го казах. Но може би някога ще ми стане приятел\". Той допълни, че на срещата си с руския президент на 16 юли в Хелзинки двамата ще обсъдят ситуацията в Сирия, в Украйна и също приписваната на Русия намеса в американските избори. Американският президент каза, че не очаква много от тези разговори. \nОсвен това Тръмп предупреди съюзниците си от НАТО, че \"миграцията превзема Европа\". \nНа редовната си среща в Брюксел алиансът пое ангажимента да се избави от руското и съветското оръжие. Това е сред главните решения, приети в декларация. Армиите на страните от Централна и Югоизточна Европа продължават да са въоръжени основно със съветско оръжие от 60-те и 80-те години на миналия век, макар че много танкове, самолети и вертолети бяха модернизирани през последните години. Според експерти пълният преход на тези армии към стандартите на НАТО ще струва стотици милиарди долари, които трябва да бъдат извадени от бюджетите на тези страни. \nВ декларацията се твърди още, че агресията на Русия подкопава евроатлантическата сигурност. \"Евроатлантическата среда на безопасност е по-малко стабилна и предсказуема в резултат на незаконното и нелегитимното анексиране на Крим от Русия и на продължаващата дестабилизация в Източна Украйна\", казва се в документа. В него се констатира също, че няма условия за стратегическо партньорство с Русия. Освен това НАТО призова Русия да \"изтегли войските си от Молдова, Украйна и Грузия\". Те настояха също за пълното реализиране на Минските споразумения относно конфликта в Украйна и изразиха подкрепа за работата на нормандския формат и контактната група. Отделно в декларацията се посочва, че НАТО е готова да задейства член 5 от Вашингтонския договор в случай на \"хибридно нападение\" на един от членовете на алианса. За целта 29-те страни членки са утвърдили създаването на части за киберотбрана и борба с хибридните заплахи. \nНАТО е безполезен военен блок, бе реакцията на руското външно министерство в туитър. Вече безполезният военен блок НАТО ни обвинява в провокации и продължава да скърца със зъби в Брюксел, а ние се готвим да гледаме Световното първенство по футбол, посочва съобщението в социалната мрежа. \nОтделно в декларацията се посочва, че НАТО е готова да задейства член 5 от Вашингтонския договор в случай на \"хибридно нападение\" на един от членовете на алианса. За целта 29-те страни членки са утвърдили създаването на части за киберотбрана и борба с хибридните заплахи. \nТръмп се срещна с френския президент Еманюел Макрон, който заговори на френски. Тръмп се разсмя и каза, че не разбира какво казва Макрон, но \"то звучи красиво\". Минавайки на английски, Макрон заяви, че двамата са взимали страхотни решения и ще работят заедно занапред.   \n \t\n", "date": "2018.07.13", "title": " Тръмп притиска НАТО за още по-високи разходи"}
{"url": "http://www.duma.bg/node/171098", "text": "В събота в 15 града в Македония ще бъдат организирани празненства по повод поканата за започване на преговори за членство в НАТО. Това обяви премиерът Зоран Заев от Брюксел. \nОще на първия ден на срещата на върха на НАТО генералният секретар на алианс Столтенберг потвърди поканата за страната и заяви, че Македония ще стане 30 член на пакта, когато бъдат завършени всички национални процедури и договорът за името с Гърция ще бъде ратифициран.     \n \t\n", "date": "2018.07.13", "title": "Македония празнува"}
{"url": "http://www.duma.bg/node/171099", "text": "\"Аз единствен поставих въпроса пред генералния секретар на НАТО какво става с трансатлантическата връзка, която е гръбнакът на НАТО като военни способности, ако не срещнем тези 2% сега, а никой не говори за тези 4%\", заяви Румен Радев, информираха от президентството. \nТова е жизненоважно за бъдещето на организацията и касае всички страни, но този проблем не се дискутира. \"НАТО не е борса, на която можеш да си купиш сигурност, НАТО е съюз на суверенни държави, обединени от стратегически цели и общи ценности\", подчерта Радев. \nСегашната среща на върха на НАТО е много важна, защото тя трябва да демонстрира единството, солидарността и решителността на всички държави членки. Засега обаче въпросите стават повече от отговорите, каза българският държавен глава. \nСпоред българския лидер американският президент е прав, защото всяка страна трябва да има принос в свят на растящи заплахи и да изгражда ефективни способности. \"Това, което той прави, е добре и за нас като изграждане на отбранителни способности. Виждате с каква неохота в България се заделят средства за въоръжените сили\", заяви Румен Радев. \nТой допълни, че на тази тема е свикал три заседания на Консултативния съвет за национална сигурност. На тях се разбираме за нещо, което после се отменя, проектите за модернизация непрекъснато се отлагат, непрекъснато се намират причини, допълни Радев. \nСпоред президента ни, решението за достигане на 2% от БВП ще бъде постигнато в мандата на следващото правителство, тъй като много трудно е било прието у нас. Това е по план през 2024 г., отбеляза Румен Радев и подчерта, че очаква натискът за увеличаване на парите за отбрана да продължи. \nПрезидентът Радев призова за обща политика на НАТО за разходите на отбрана и припомни, че две-трети от държавите съюзници са депозирали планове да достигнат 2% от БВП през 2024 г. Осем членки вече са го постигнали. \nВ отговор на въпрос и дали европейските лидери се чувстват изнудвани от САЩ и каква е била атмосферата по време на работната среща, президентът призна, че атмосферата по време на работната сесия не е била една от най-приятните. В момента всички лидери са в \"сконфузено състояние\", защото всеки мисли какво означава условието за тези 4%. Румен Радев посочи, че НАТО е преминал през много предизвикателства и винаги съюзниците са успявали да се консолидират. \"Надявам се да се намери решение и сега\", допълни президентът в отговор на въпрос дали има заплахи за бъдещето на алианса. \nБългарският държавен глава запита каква е съдбата на европейската сигурност, ако ги няма тези способности. \"Затова и моето предложение беше да се спазва двупистовият подход в отношенията с Русия\", допълни президентът Радев. Той призова наред с политиката на сдържане, да се гради също диалог и в ситуация на неясност на трансатлантическата връзка да се избягва агресивният тон и да се търсят пътища за нормализация на отношенията с Русия. Президентът допълни, че този подход се приема от лидерите.   \n \t\n", "date": "2018.07.13", "title": "Президентът Радев:  Алиансът не е борса за сигурност, а съюз на суверенни държави"}
{"url": "http://www.duma.bg/node/171102", "text": "Броят на загиналите в Япония след големите дъждове и наводнения достигна 199 души. Десетки хора все още остават в неизвестност. Причината за огромното бедствие в Страната на изгряващото слънце е тайфунът \"Прапирун\". Най-много пострадаха остров Шикоку, както и префектурите Шидзуока и Фукуока на главния остров Хоншу.   \n \t\n", "date": "2018.07.13", "title": "Жертвите в Япония се увеличават"}
{"url": "http://www.duma.bg/node/171101", "text": "Комунистите подкрепиха Бабиш \nЧешкото правителство начело с министър-председателя Андрей Бабиш получи вот на доверие в парламента. Коалиционното правителство включва \"Акция на недоволните граждани\" на премиера Бабиш и Чешката социалдемократическа партия. Те бяха подкрепени от Комунистическата партия на Чехия и Моравия. \"Райънер\" \nЗаради стачките на персонала на нискотарифната компания \"Райънер\" отмени вчера 30 полета от и до Ирландия. В края на месеца към стачката на ирландците ще се присъединят и служители на компанията от Испания, Португалия, Италия и Белгия. Стюардите и стюардесите от тези държави ще протестират на 25 и 26 юли. Те искат по-добри условия за труд и зоват ЕК и правителствата на ЕС да се намесят в спора им с \"Райънер\". Чуждите инвестиции в САЩ намаляват \nПреките чуждестранни инвестиции в американската икономика са намалели с 32%, или 120 млрд. долара през 2017 г. в сравнение с предходната година. Това съобщи Бюрото за икономически анализ към министерството на търговията на САЩ. Най-големият инвеститор през миналата година е била Канада с 66,2 млрд. долара. \nМетрото в Атина стачкува \nПроблеми с транспорта възникнаха в Гърция в разгара на туристическия сезон. Вчера Атина остана без метро, което предизвика огромни задръствания. Работниците в метрото обвиняват ръководството на компанията, че отказва преговори със синдиката. \nИзраел атакува Сирия \nВоенновъздушните сили на Израел са атакували военни позиции в Сирия, съобщиха от израелската армия. Атаката е била извършена в отговор на сирийския дрон, който навлезе в израелското въздушно пространство. Израел свали безпилотния самолет с ракета \"Пейтриът\". \n Трима души от едно семейство загинаха в Непал от свлачище, предизвикано от проливни дъждове. Десет души бяха убити и стотици домове бяха унищожени и в Североизточен Афганистан, след като топенето на снега предизвика свлачище. Планинско езеро в Панджшир, провинция, известна със заснежените си върхове, на север от Кабул, се препълни и предизвика свлачище   \n \t\n", "date": "2018.07.13", "title": "Кратки новини"}
{"url": "http://www.duma.bg/node/171103", "text": "Германски съд реши, че сваленият каталунски президент Карлес Пучдемон може да бъде екстрадиран в Испания, но само поради обвинението в корупция, а не за по-сериозното обвинение за подбуждане към бунт. \nПучдемон бе задържан в Германия в края на март по европейска заповед за арест от Испания за ролята му в неуспешния опит на Каталуния да се отдели от Испания и да стане независима държава в края на октомври миналата година.   \n \t\n", "date": "2018.07.13", "title": " Германия може да екстрадира Пучдемон"}
{"url": "http://www.duma.bg/node/171133", "text": "БСП настоява за по-справедлива база за изчисляване на интеграционните добавки. Това заяви от парламентарната трибуна Надя Клисурска по време на обсъждането на Закона за интеграция на хората с увреждания (ЗИХУ). ДУМА припомня, че в момента такава база е гарантираният минимален доход, който повече от 8 години бе 65 лв., а от началото на 2018 г. е 75 лв. Клисурска бе категорична, че по-справедливата база е прагът на бедност, който през т.г. е 321 лв., а догодина се очаква да стане 348 лв. БСП ще направи това предложение по време на обсъждането на новия проектозакон за интеграция на хората с увреждания и на проектозакона за социалните услуги, които се разработват в МТСП и според обещанията на социалния министър Бисер Петков ще бъдат обсъждани през есента.   \nЗащо едва сега се правят промените в ЗИХУ, след като още през 2016 г. МТСП и МС са били страна по делото, а в началото на т.г. бяха направени други промени в закона, попита управляващите от парламентарната трибуна депутатката от БСП. \nПромените, приети вчера, предвиждат месечната добавка за транспортни услуги и за диетични храни да е 15% от ГМД, а добавката за ползване на информационни и телекомуникационни услуги - 20% от ГМД. Така хората получават 11,24 лв. транспортна добавка. \nСамо 6 дни след първото четене на промените  парламентът вчера ги прие и на второ четене. Причина за спешните действия бе, че в края на юни ВАС отмени уеднаквяването на добавките на хора с увреждания и  отмени текстове в Правилника за прилагане на закона. Мотивът е, че обвързването на размера на месечната добавка с гарантирания минимален доход е незаконосъобразно, защото водещ критерий по закона са индивидуалните потребности на хората с увреждания. Ако промените в ЗИХУ не бяха приети до средата на месеца, имаше опасност много хора с увреждания да останат от август без полагащите им се добавки. \nПриетите изменения влизат в сила със задна дата от 12 юни.  \nДУМА припомня, че 497 145 души с увреждания получават месечната добавка за социална интеграция за транспортни услуги, а за информационни и телекомуникационни услуги - 70 608 души. 89 души получават месечна добавка за социална интеграция за обучение, а 157 048 души не са упражнили правото си за нея.      \n \t\n", "date": "2018.07.13", "title": " БСП иска линията на бедност да е база за добавките  "}
{"url": "http://www.duma.bg/node/171134", "text": "Десет сводници са били задържани във Франция, Германия и България в началото на този месец в рамките на операция за разбиването на мрежа за проституция. Групата експлоатирала няколко десетки българки в Източна Франция от 2015 г. насам. Това съобщиха вчера от прокуратурата. Петима сводници са били задържани у нас, а трима - в Германия, с европейска заповед за арест. Те ще бъдат предадени на Франция, за да бъдат изправени пред Специализирания междурегионален съд за борба с организираната престъпност в град Нанси. \nДвама сутеньори, арестувани близо до френския град Анси, са били обвинени в сводничество при утежняващи вината обстоятелства, пране на пари в рамките на организирана престъпна група, трафик на хора и участие в престъпна група. Те са изпратени в ареста и може да получат до 20 години затвор. На младите жени от България е била обещавана работа във Франция, били са настанявани в Германия и е трябвало да проституират в Страсбург или близо до Анси, съобщава ден по-рано френският специализиран съд.  \nРазследването е започнало в Страсбург през 2015 г. по сигнал, получен от службата за вътрешна сигурност на френското посолство в България. Френската Централна служба за борба с трафика на хора се е присъединила към разследването. Заради размерите на мрежата то е поверено на специализирания съд. Създаден е общ разследващ екип с участието на представители на специализирания съд, германската прокуратура, главния прокурор на България и прокуратурата в Оряхово. Над 20 обиска са извършени едновременно в София, Плевен и Бургас, в германските градове Кел и Офенбург и в околностите на Анси.   \n \t\n", "date": "2018.07.13", "title": " Разбиха българска мрежа за трафик на жени във Франция и Германия"}
{"url": "http://www.duma.bg/node/171135", "text": "Собствениците на жилищна кооперация в София ще съдят ЧЕЗ. Причината е пожар в сградата заради старо табло с електромери, за което многократно са сигнализирали енергото. От ЧЕЗ обаче само им обещавали и в крайна сметка подменили устройството едва след пожара. \nПървият сигнал за смяна на таблото е подаден през март, обадили се и на пожарната да проверят, обяснява домоуправителят. Противопожарната проверка установила, че таблото е опасно и били дадени предписания да се смени. Домоуправителят уведомил ЧЕЗ. Оттам се обадили, че ще го сменят след един месец. Като изтекъл срокът, се обадили отново, че ще го сменят след 3 месеца, докато преди няколко дни станал пожарът. Пораженията от него са много, ремонтите продължават, а през това време токът в кооперацията постоянно се спира. \nОт ЧЕЗ заявиха, че според разпореждането на пожарната е трябвало да обезопасят таблото до 30 август. През април то било включено в програмата за подмяна, но проектирането отнело време. \n    \n \t\n", "date": "2018.07.13", "title": " Собственици съдят ЧЕЗ заради пожар от елтабло "}
{"url": "http://www.duma.bg/node/171136", "text": "Жители на пловдивското село Белащица и околни населени места излязоха вчера на пореден протест срещу плановете за разширяване на намиращите се в близост две каменни кариера. Те оспорват инвестиционното предложение на фирмата, стопанисваща обектите, да добива в следващите 25 години мрамор за трошен камък от участък на кариерата, който е с площ над 50 дка. \nХората са категорични, че процедурата трябва да бъде прекратена заради катастрофалните последици за околната среда и за здравето им. \nПрез май беше проведен първият протест на пътя, през който минават тежкотоварните камиони от двете кариери на Белащица. Жителите организираха подписка, неколкократно сезираха с официални писма екоинспекцията и местната власт, но отговор няма, посочват от инициативния комитет. \n    \n \t\n", "date": "2018.07.13", "title": "Жителите на село Белащица протестираха отново срещу каменни кариери"}
{"url": "http://www.duma.bg/node/171137", "text": "59-годишен затворник, излежаващ присъда в Пловдив, е избягал в сряда по обяд от болница \"Св. Георги\" в града. Това потвърди вчера директорът на пловдивския затвор Божил Иванов. Младен Младенов е бил закаран в лечебното заведение под охрана, за да му бъдат извършени медицински манипулации, но при визитация на персонала било установено, че е изчезнал от стаята. \nЗатворникът излежавал присъда за кражба от година и шест месеца при лек режим и не е бил охраняван непрекъснато в болницата. До края на наказанието му оставал само месец. Младенов и преди това е влизал в болница заради злокачествено заболяване. Първоначално бил настанен в затворническото общежитие в Смолян, но отскоро заради болестта бил преместен в Пловдив. През последните седмици Младенов няколко пъти е приеман в болница, за да му правят изследвания. Досега не е създавал проблеми и не е правил и опити за бягство, оправда се директорът на затвора. \nПолицейски екипи са започнали проверки на автомобилите на основните изходи на Пловдив. \nЗа 15 месеца това е четвъртият случай на бягство на затворник в Пловдив. Преди три месеца посред бял ден пред очите на всички двама осъдени за убийства пък избягаха от главния вход на Софийския централен затвор. Преди по-малко от месец арестант пък избяга от полицията във Враца.     \n \t\n", "date": "2018.07.13", "title": "Неохраняван затворник избяга от болница в Пловдив"}
{"url": "http://www.duma.bg/node/171138", "text": "Генералният директор на БНР Александър Велев си позволява да подслушва разговорите на журналистите по коридорите уж с мотиви за националната сигурност. Тези твърдения на журналисти от Националното радио, казани завчера при протестите там, потвърди вчера възстановената на работа в БНР от съда и незабавно пенсионирана Лили Маринкова на дискусия за състоянието на журналистиката, организирана от СБЖ. А пък аз си мисля, че когато говоря срещу него, това е в полза на националната сигурност, добави тя. \nТова, че Пеевски внесе в НС законови текстове за регулация на медиите, а два негови вестника - \"Монитор\" и \"Телеграф\", поместиха завчера груб текст срещу СБЖ и срещу журналисти заради декларацията на съюза \"Спрете гаврата с българската журналистика\", означава, че в България вече се случват неща, които доскоро не бяха възможни, каза Маринкова и попита: А кога ще се каже какво е това, което стои зад Пеевски? \nКъм дискусията проявиха интерес левите депутати Елена Йончева, проф. Иво Христов и евродепутатът Георги Пирински, участваха журналисти, главни редактори на медии, преподаватели от факултета по журналистика в СУ и Великотърновския университет. \nСпоред Елена Йончева управлението на България е в ръцете на престъпна организирана група и борбата на опозицията с нея се удря в стената на наложената диктатура, каза Елена Йончева. Тя разкри и неизвестна подробност - не е вярно, че депутатите са имали една нощ да се запознаят с доклада на КЗК за медийната среда, преди в сряда сутринта да бъде гласуван ненадейно на първо четене проектът на Пеевски, който не бе известен и не е гледан в медийната комисия. Докладът на КЗК е бил внесен в края на деня във вторник в комисията, но не е бил даден на депутатите, разкри Йончева. \n       \n \t\n", "date": "2018.07.13", "title": " В БНР подслушват журналистите по коридорите"}
{"url": "http://www.duma.bg/node/171139", "text": "Трамвай 6 в София няма да се връща по бул. \"Арсеналски\", а ще запази сегашния си маршрут към кв. \"Иван Вазов\". На негово място в кв. \"Лозенец\" ще се движи тролей, който ще свързва кв. \"Манастирски ливади\" с Петте кьошета и ще стига до Пета градска болница, реши вчера Столичният общински съвет. Тролеят ще бъде пуснат в движение до края на годината и ще се движи по маршрута от \"Манастирски ливади\" по бул. \"Арсеналски\", бул. \"Черни връх\", бул. \"Фритьоф Нансен\", бул. \"Патриарх Евтимий\", бул. \"Скобелев\", до Пета градска болница и обратно по бул. \"Скобелев\", тунела при НДК, бул. \"Фритьоф Нансен\". \nВариантът с нов тролей предлага трамваи 1 и 7 да продължат да вървят по \"Скобелев\". За да се намали шумът, заради който живеещите по булеварда протестират, чрез технологично решение трамваите ще бъдат отдалечени от жилищните сгради. Отхвърлен бе скъпият вариант за тунел на стойност 20 млн. лв., в който да влизат трамваите 1 и 7 по посока бул. \"Витоша\". \nСпоред съветника от ГЕРБ Зафир Зарков вариантът с тролейното трасе ще се реализира за три месеца, докато вторият с тунела и оригиналното трамвайно трасе щяло да се забави с години. Освен това тролеите били по-мобилни и минавали на 7 минути. \nЗам.-председателят на СОС и общински съветник от БСП Милка Христова обаче е категорична, че трамвай 6 трябва да се запази. \"Има две групи граждани, които не са удовлетворени и не са доволни от сегашната ситуация, това са живеещите по бул. \"Скобелев\", които повече от 7-8 години са подложени на шум, който определено надвишава нормалните норми на възприемане. Другата група недоволни са в \"Лозенец\", на които беше спряно обслужването с трамвай 6 и те определено имат големи трудности с придвижването към центъра\", обясни Христова. Според столичната организация на БСП запазването на трамвай 6 е вариантът, в който могат да бъдат решени проблемите и на гражданите по бул. \"Скобелев\", и на тези в \"Лозенец\". Това предполага трамваите по \"Скобелев\" да влязат под земята, да вървят по съществуващото трасе, като трамваи 1 и 7 завият надясно под \"Витоша\", а шестицата продължи по стария тунел по \"Арсеналски\", каза тя. \"Това означава, че няма да има надземно трасе по \"Скобелев\" и ще бъде запазено обслужването на гражданите в \"Лозенец\" с трамвая. Вариантът с премахването му и замяната с тролей запазва трамваите по \"Скобелев\", като само ги измества с 3,6 м. Не знам дали гражданите на \"Скобелев\" са наясно с този факт, но не съм убедена, че изместването на трамвайно трасе с 3,6 м ще реши проблемите на живеещите там\", коментира общинската съветничка от БСП. \nАргумент на левицата за запазване на трамвая е, че той не се влияе от затрудненията в движението.   \n \t\n", "date": "2018.07.13", "title": "До 3 месеца заменят трамвай 6 с тролей  "}
{"url": "http://www.duma.bg/node/171090", "text": "Едва ли случайно изречена дума от президента Тръмп се заби в съзнанието ми на недозрял демократ. Оказва се, че според един от властелините на света всички вкупом на континента сме \"длъжници\". Дължим пари на НАТО, дължим лоялност към САЩ, дължим за гарантираната сигурност, но се правим на луди и си благоденстваме в Европа на чужд гръб. Не стига това, ами икономически най-развитата в нашия си стар свят Германия била \"пленник на Русия\" поради получаваната изключително много енергия. Това изглежда взриви търпението на фрау Меркел, която едва ли не разкъса дръзко ризата си и защити сърцато независимостта на страната на Гьоте и правото й да взема самостоятелни решения. От замесването й в своеобразната \"пленническа\" сага голямата държава на Изток не се трогна особено, а се отдаде предимно на футболни страсти около световното. Но и на очакването нейният първенец Путин да се срещне лично с европейския критик Тръмп и да се информира от първа ръка как така е извършила това \"мерзко\" дело, възбудило сетивата на отвъдатлантическия лидер и далеч по-малко на европейските му партньори. \nЯкият каламбур на НАТО-вската среща вероятно ще утихне. В крайна сметка взаимният интерес и обвързаност насочват към това. Приказките за \"длъжниците\" към Алианса обаче ни изпълват с нескрита гордост. Това е направо едно голямо възклицание като на дедите ни - \"Уауу!\". Представете си само - малка България е длъжник на НАТО, длъжник на великите САЩ. Издигаме се някак в собствените си очи. Молят ни се да платим засега 2% от БВП за нуждите на военните, а по-късно дори и два пъти повече. Значими сме, важни сме, на нас се разчита, значи. В нашия случай  това е дори по-сладко, отколкото някой друг да ти дължи. Важното е ти да си длъжник, ама не на когото и да е, оказва се. \nТо, ако се замислим случайно, ние сме постоянно в дълг. За малко повече от четвърт век развитият западен свят ни даде толкова много, че изобщо вече не сме в състояние да върнем полученото. Нахлу такава масова култура, заискриха такива ценности, такива добродетели, в чиято благодат се къпе малко и голямо. Младите, а и не само, вече не се крият. Излагат на показ красивите си тела, къркат мощно, подражават на \"култови\" и \"емблематични\" личности с десет думи в речника и също толкова корекции по плътта, жадуваща единствено похот. А тревожно мнозина, по примера на връстниците си в страните на заемодателите, се боцкат, за да отлетят (засега в мислите си) в един въображаем хубав свят. \nВ дълг сме, в тежък дълг за налаганата ни не без чужда помощ образователна матрица. Вярно, стараем се да притъпим чувството за национална принадлежност и въздигане на родното, но все още сме длъжници. Трябва много да се работи за оформянето на истинските граждани на света, истинските глобалисти, за истинските и непоколебими поклонници на великата западна култура, изкуство и начин на живот. \nЕто затова, за да си връщаме дълга, е необходимо да се сложи край на този национален провинциализъм. Да се разчупи рамката и останалите деца в Отечеството да заминат и разнасят славата му по света със знания и интелект, които са получили в изобилие от родната образователна система и приспособили се към новите реалности родители. Смях! \nДлъжни сме и ние, тези, които с бездействие или умисъл пуснахме децата си по пързалката на либералдемокрацията и обезличихме държавата. Създадохме си по чужда матрица псевдосистеми в политиката и икономиката. А сега трябва, но не на друг, а на обикновения български народ, да се връща отнетото - сигурност, работа, образование, здравеопазване, култура и... национална гордост и достойнство. \nВсичко това обаче не става с целувки и прегръдки. С парфюмирани словосъчетания колко сме значими, важни и незаменими, как ни ценели партньорите. А с тотална смяна на политиката и подхода в икономиката, доколкото я има. Защото, ако властта преминава в други ръце след честни (надявам се?!) избори, то реформата в стопанската система е по-дългосрочен и сложен процес. Там именно трябва да се мобилизира истинският експертен капацитет на държавата и да се изолират некадърниците и приспособенците. Защото действителното оскотяване на голяма част от нацията поради недоимък води до всички останали беди и проблеми, включително и до деградация на духа. Това вече е страшно, да не кажа трагично. Така че все по-бързо тече времето за промяна. Която неизбежно ще се случи при сегашния управленски срив, но и която най-накрая трябва да бъде извършена успешно от качествени и можещи хора. \nТова е съвсем накратко, вечни длъжници. Мислете умно на всякакви там избори. Защото после пак вие сте дежурни по връщането на дълга, нали!?   \n \t\n", "date": "2018.07.13", "title": " Длъжници?!"}
{"url": "http://www.duma.bg/node/171149", "text": "Точно преди месец, тихо и кротко, в някои медии се плъзна новината, че Ахмед Доган и Румен Гайтански-Вълка са основали обща фирма за бизнес във водния сектор. Преди 2 дни на последното си заседание, още по-тихо и кротко, правителството ей така реши да отпусне едни 500 млн. лв. на Държавната консолидационна компания (ДКК), която занапред ще възлага ремонтите и укрепването на язовирите - държавна и общинска собственост. \nПравите ли връзката? \nВсе още не?! Ами гледайте мачове и хрупайте пуканки тогава. Скандали и зрелища - бол. Не са преставали, а докато ни облъчваха и облъчват с разните там Западни Балкани, фалшиви новини или пиарски акции, някои вълци и лисици вече си оплетоха кошницата. За сетен път. Да не говорим, че всичко се случва през главата на парламента, без решение за промяна на бюджета в средата на годината... Инак ДПС били опозиция на ГЕРБ и Борисов.  \nСега остава да отгатнем и следващата стъпка - предстои някаква огромна държавна поръчка, която ще бъде спечелена от правилната фирма и правилните хора. Защото държавата умее да се грижи за своите кукловоди. Но хак да ни е, щом се държим като стадо от 7 милиона овце. Остригани повторно посред лято, за да ни дерат още наесен...      \n \t\n", "date": "2018.07.13", "title": " Вълци и лисици"}
{"url": "http://www.duma.bg/node/171094", "text": "Не знам какво говори Макрон, но звучи красиво. Така американският президент Доналд Тръмп обясни реакцията си на разговора на френския президент с репортери. Всъщност стопанинът на Белия дом не беше разбрал нито дума от казаното от Макрон. По-интересното обаче е дали е разбрал какво точно се случи на срещата на върха на НАТО в Брюксел. Според Тръмп нещата са направо розови. Пактът е стабилен, сплотен като никога, и съюзниците най-накрая са клекнали да увеличат разходите си за отбрана. Още през първия ден от форума Тръмп стресна европейците. Те явно се бяха подготвили да продължат да увъртат за исканите от Вашингтон 2% от БВП. Като добър покерджия обаче Тръмп ги сюрпризира с ново искане - 4 процента. И свари европейците по \"бели гащи\". Дори се наложи спешна втора среща. Така и не стана ясно ще ги бъде ли тези 4%, но със сигурност всички членки на Алианса обещаха да увеличат разходите си поне до прословутите 2 на сто. \nА иначе от срещата на върха в Брюксел не произлезе нищо неочаквано. Всички знаеха, че разговорите с Тръмп няма да са никак лесни. И както се и очакваше, бяха преди всичко за пари. Истината обаче е, че НАТО няма общ бюджет. Съществува бюджет на централния апарат на пакта и съвместните му проекти, който е близо 2 млрд. долара годишно. А останалите военни разходи всяка страна определя самостоятелно и не дължи на останалите си съюзници нищо, освен доброволно поетите ангажименти. Тези ангажименти явно се увеличават. Източноевропейците пък ще трябва да се бръкнат още по-дълбоко заради решението в НАТО да няма съветска или руска военна техника. Откъде поляци, чехи, прибалтийци и балканджии ще извадят такива средства не е много ясно. Но пък и Тръмп това какво го интересува. Както не го интересува, че американските разходи за отбрана бързо се превръщат в сериозни приходи, докато за нас това са си чисти финансови загуби. Но пък като сме се хванали на хорото, ще го играем. \n    \n \t\n", "date": "2018.07.13", "title": "Покерът на Тръмп"}
{"url": "http://www.duma.bg/node/171096", "text": "Тези зад решетките, затворниците демек, наистина се шегуват с министъра на вътрешните работи. През ден бягат и го правят за смях. И него, и министъра на правосъдието Цецка Цачева. Отклоняват се хората. И колкото и да се напъва МВР-шефът Валентин Радев, те дай, като на майтап, бягат ли бягат. \nРаботата хич не е майтапчийска. От тез бягства министърът развива параноично чувство за задържане. Ето, каза по повод на убийството в столичния кв. \"Лозенец\", извършено от мъж с психични увреждания, че такива хора трябвало да се озаптяват, ако е необходимо и със сила. А можело и социална дейност да развие МВР, като направи специален щат за бивши служители, които да охраняват психично болни. Брей! \nРешиха проблемите с престъпниците, че започнаха да опандизват и онези, за които държавата безхаберства от години. Скандално е министър на вътрешните работи да развива теория как ще озаптява болни хора. Болни, а не престъпници! Хората с психични увреждания се нуждаят от грижи, а не от безхаберие и озаптяване. \nВъзмутени били - и премиерът Борисов, и министърът Радев, че хората с психични увреждания ходят сред нас. Че къде да ходят? Да не би и премиерът, и министърът да са паднали от Марс? Кой докара обществото до това дередже? Кой пусна хората с психични проблеми извън специализираните места за лечение и ги натири на пазара за здраве? \nБолезненият въпрос кой и как се грижи за психично болните, когато не са на лечение в специализирано здравно заведение, виси със страшна сила. На нас като обществото, на близките и роднините, на съседите и непознатите, е поставена непосилната задача да се справим с този проблем. Ако и докато имаме сили. Държавата обаче я няма в играта. Тя, по предложение на вътрешния министър, е готова да озаптява, задържа и прилага сила. \nИ те мислят, бе!   \n \t\n", "date": "2018.07.13", "title": " Те мислят, бе!"}
{"url": "http://www.duma.bg/node/171095", "text": "Финансовият министър Владислав Горанов обяви в Брюксел готовността и желанието на България да се присъедини едновременно към Банковия съюз и към ЕRM-2. От нашите партньори очакваме ясен ангажимент, че ако последното условие, членството в Банковия съюз бъде изпълнено, няма да има, по аналогия с Шенген, неформални и не по правилата аргументи, които да оставят в нас впечатлението, че сме третирани неадекватно и неравно с другите държави, казва Горанов. Но вместо ангажимент, за пореден път сякаш получаваме от нашите европартньори доза откровеност, граничеща с цинизъм. \nПо сега действащите правила страните, които искат да се присъединят към еврозоната, не са юридически задължени да бъдат част от Банковия съюз. Чиновниците в Брюксел обаче искат това от нашата страна в опита си да наложат модел за други бъдещи членки. Затова България се превръща в своеобразно опитно зайче в този процес. \nВ момента определено съществува нежелание за разширяване на еврозоната. ЕЦБ има проблеми с немската банкова система, с италианската, с латвийската. Само до България й е. А България, от прекалено бързане, може да направи някоя глупост. Вече се чуха гласове, че влизането в Банковия съюз преди влизането във валутния механизъм е безумие, защото това не гарантира, че после автоматично ще влезем в чакалнята на еврозоната. Влизайки в Банковия съюз, страната ни доброволно ще се откаже от надзорните си функции върху банковата си система. Всичко и във всеки момент ще се решава от ЕЦБ във Франкфурт. Там могат да решат да надзирават която искат банка, да отнемат или да дават лиценз. А БНБ остава без правото да участва в окончателното взимане на тези решения. Това може да постави под съмнение всички необходими реформи в публичния сектор. А там под повърхността назряват кризи - и в образованието, и в здравеопазването, и в сферата на сигурността. Остава само да чакаме как ще завърши опитът със зайчето.   \n \t\n", "date": "2018.07.13", "title": " Опитно зайче"}
{"url": "http://www.duma.bg/node/171140", "text": "ПГ на \"БСП за България\" декларира съпричастност към духа на българската Конституция, приета от Седмото Велико народно събрание, и заложения в нея справедлив социален модел. Това заяви депутатът Денчо Бояджиев в декларация от името на социалистите по случай 27 години от приемането на основния закон на държавата. Ние сме готови да работим с всички парламентарни групи при изработването и приемането на качествени и адекватни закони, гарантиращи конституционните права на българските граждани, подчерта Бояджиев. (Целият текст на декларацията на стр. 29.) \nПо-късно в Народното събрание беше открита експозиция, посветена на годишнината. В нея е изложен оригиналът на новата българска Конституция, а фотоизложба е запечатала моменти от приемането й. По този повод парламентът ще проведе \"Ден на отворените врати\" на 14 юли от 10 до 16 часа. Тогава гражданите ще могат да видят изложбата и оригинала на Конституцията.     \n \t\n", "date": "2018.07.13", "title": "  Левицата е съпричастна към заложения в Конституцията справедлив социален модел"}
{"url": "http://www.duma.bg/node/171142", "text": "Зам.-председателят на ПГ \"БСП за България\" Крум Зарков е отправил питане към министъра на финансите Владислав Горанов какви са неговите виждания и намерения по модела на финансиране на БНР и БНТ. Социалистът припомня, че в отговор на негов въпрос от 25 май Горанов е признал, че към настоящия момент не е създаден и не функционира фонд \"Радио и телевизия\" към СЕМ за финансиране на радио- и телевизионната дейност, поради което по този ред не се събират средства. \nЗарков коментира пред ДУМА, че с решение на парламента от 1998 г. е трябвало фондът да бъде изграден и с парите от него да се финансират обществени медии, както и обществени емисии в частни канали. Той е трябвало да се пълни от такси на гражданите на всеки електромер, от такси на лицензионните оператори, от бюджета и от дарения. \nЗарков задава въпрос на финансовия министър по какви причини закон, обнародван преди повече от 20 години, на практика не се прилага. В писмения отговор, който е получил, са разяснени причините, поради които събирането на такси от граждани за всеки електромер е невъзможно. Няма обяснения обаче защо не е реализиран раздел от Закона за радиото и телевизията (ЗРТ), постановяващ създаването, уреждащ управлението и предвиждащ други източници на средствата за фонда. \nЗарков напомня на министър Горанов, че ЗРТ предвижда от 1 януари 2019 г. субсидията от държавния бюджет на БНР, БНТ и СЕМ да се замени изцяло с финансиране от несъществуващия фонд \"Радио и телевизия\". Той търси отговор ще продължи ли практиката, наложила се от 2006 г. насам с всеки Закон за държавния бюджет да се отлага с година влизането в сила на новия модел на финансиране на двете обществени медии и СЕМ. \nВ отговора си от май споменавате законодателното предложение на МС от 2015 г. за отмяна на фонда, но не става ясно поддържа ли сегашното правителство това становище, обръща се Зарков към Горанов.     \n \t\n", "date": "2018.07.13", "title": " Крум Зарков пита Горанов защо фонд \"Радио и телевизия\" не финансира БНР и БНТ"}
{"url": "http://www.duma.bg/node/171141", "text": "За добро бъдеще на младите, е посланието, което отправиха младите социалисти по време на отчетно-изборното събрание на МО на БСП в Стара Загора. Те преизбраха Диана Михалева за областен координатор, за нейн заместник Владимир Грамовски, а Гергана Стоева – за секретар.   \nСъбранието се проведе под знака на новата политика на Националния съвет на младежите. Председателят му Николай Бериевски изпрати обръщение към социалистите и свой екип  за подкрепа. \n„Проблемите на младите хора са много, не само в областта, а и в страната. За да се решат, е нужна изцяло нова визия за управлението в България. Ние сме убедени, че БСП, водена от председателя Корнелия Нинова, може да изведе страната ни от зациклянето, от трудния и невъзможен за хиляди млади семейства живот, които намират решение извън родината”, каза Михалева.  Дискусиите активизираха  социалистите за нови инициативи и нови посоки за взаимодействие. Те вярват, че енергията в политиката може да бъде върната именно от младите \n    \n \t\n", "date": "2018.07.13", "title": "МО в Стара Загора ще работи за добро бъдеще на младите"}
{"url": "http://www.duma.bg/node/171129", "text": "11-годишният Любомир Любомиров върна на 78-годишния Иван Велков от Расово портмонето му с нас 1200 лв. Любомир с приятели и баба му били на кафе в центъра на Монтана. Момчето забелязало до една от масите портмоне и го предало на баба си. По-късно отишли в полицията, откъдето намерили собственика. \nВелков е земеделски производител и е горд с постъпката на малкия Любо: \"Възхитен съм. Такива да се раждат, българите. Знаех, че в България има, може да се единици. Точно аз улучих един от тях. Дано има още повече като него\". \nЛюбо е завършил с отличен V клас в 18-о училище в София. Изучава немски и английски език, а през лятото е в Монтана. За доблестната си постъпка той бе награден с благодарствено писмо от директора на полицията старши комисар Ивайло Антонов. \n    \n \t\n", "date": "2018.07.13", "title": "Дете върна портмоне с над 1200 лева "}
{"url": "http://www.duma.bg/node/171130", "text": "Един от основните проблеми пред глухите хора и обществото ни като цяло е признаването на жестовия език като национален, коментира председателят на Съюза на глухите в България Николай Нинов. По думите му този проблем трябва да се обсъжда на всички нива, да се провеждат дебати с правителството и министерствата, с организациите, които са загрижени за глухите хора и техния език. \nДосега жестовият език не е признат официално поради недостатъчната гласност, недостатъчната публичност, недостатъчно сериозното ангажиране от страна на правителството, убедени са от Съюза на глухите. \nДУМА припомня, че през пролетта на 2017 г. народни представители от БСП внесоха проектозакон за жестовия език. Той бе подкрепен от БСП, ДПС и \"Воля\", но със 110 гласа \"въздържал се\" мнозинството не допусна той да бъде приет. Според социалистите с приемането на проектозакона ще се повиши независимостта на хората с увреден слух, които са над 120 хил., и пълноценното осъществяване на техните човешки и граждански права.   \n \t\n", "date": "2018.07.13", "title": "Съюзът на глухите иска узаконяване на жестовия език"}
{"url": "http://www.duma.bg/node/171081", "text": "1878 - ПОДПИСАН Е БЕРЛИНСКИЯТ ДОГОВОР. Отменя справедливия за България Санстефански договор. Урежда отношенията на Балканите след Руско-турската война (1877-1878). Съгласно него Румъния получава Северна Добруджа, Сърбия - Нишко и Пиротско, Високата порта си връща Македония и Одринска Тракия. Между Дунав и Стара планина е създадено васално Княжество България (63 752 кв. км и 1 740 000 души), а на юг от Балкана - автономна област Източна Румелия (35 901 кв. км и 816 000 души). Някои от клаузите на договора са променени още при Съединението през 1885 г. 1895 - УМИРА ПЕТКО СЛАВЕЙКОВ, ПИСАТЕЛ И ПУБЛИЦИСТ (Р. 1827 Г.). Просветен деец и политик. Председател на Народното събрание (1880) и министър в няколко кабинета (1880-1881, 1884-1885). Баща на общо осем деца, сред които са политиците Иван Славейков и Христо Славейков, публицистът Рачо Славейков и поетът Пенчо Славейков. Издава вестници. Автор на известната поема \"Изворът на белоногата\", на сборници с народни песни и пр. Основоположник на българската литература за деца, автор на учебници и др. 1930 - В УРУГВАЙ Е ОТКРИТО ПЪРВОТО СВЕТОВНО ПЪРВЕНСТВО ПО ФУТБОЛ. Участват 13 отбора - девет от двете Америки и четири от Европа (Франция, Югославия, Румъния и Белгия). Първенството се запомня с многото съдийски гафове и откровеното фаворизиране на латиноамериканските отбори. Първият гол на световни финали е отбелязан от френския футболист Люсиен Лоран в мача с Мексико. Уругвай става първият световен шампион. 1940 - РАЖДА СЕ АТАНАС ЯРАНОВ, ХУДОЖНИК (УМИРА 1988 Г.). Завършил Художествената академия. Автор на богата галерия от маслени картини, пастели, стенописи. Реализирал самостоятелни изложби в Пловдив, Варшава, Варна, Братислава, София, Западен Берлин. Негови творби са притежание на НХГ, СГХГ, музеи и галерии в страната, на галерии и частни колекционери в Швейцария, САЩ, Франция. 1944 - РАЖДА СЕ ЕРНЬО РУБИК, УНГАРСКИ ИЗОБРЕТАТЕЛ, СКУЛПТОР И ПРОФЕСОР ПО АРХИТЕКТУРА. Известен е предимно със своите игри - Кубчето на Рубик и Змията на Рубик. Работи като редактор на списание за игри и главоблъсканици, а през 1983 г. основава собствено студио. През 1990 г. създава Унгарската техническа академия, в която е учреден Международен фонд на Рубик за подпомагане на талантливи млади изобретатели. 2009 - УМИРА НИКОЛА СТАНЧЕВ, СПОРТИСТ (Р. 1930 Г.). Първият българин, спечелил олимпийска титла в историята на българския спорт - през 1956 г. става олимпийски шампион в Мелбърн по борба свободен стил в категория до 79 кг. Печели и сребърен медал от турнира за световната купа в Истанбул. Балкански шампион през 1959 г. В кариерата си е бил 11 пъти шампион на България - 8 пъти в свободния и 3 пъти в класическия стил.   \n \t\n", "date": "2018.07.13", "title": "Датата"}
{"url": "http://www.duma.bg/node/171082", "text": "Покрай мъките и ядовете ни от съсипването на хубавата ни армия и патриотичните пориви на политици към НАТО, комай забравихме себе си, живота си, приятелите си... От Америка и алианса обаче не ни забравят. Грижат се да свикваме с по-дълготрайно или постоянно \"домуване\". И всички мигом забравиха, че в армията младежите ставаха мъже, че на държавата са й потребни мъже, подготвени за трудностите... И ето го сега джендърясването. Къде-къде е по-лесно! Едно друго хапче за обезмъжествяване, за израждане, за затриване...! \nНека този мой разказ за приятеля полк. Николай Георгиев бъде почит към патриаршеската му 96-годишнина, и като пример за достойно извървян път, свидетелство за съдбата на човека, за хъса към доброто. По памет ще цитирам другото голямо име на България за всички времена Джеки Вагенщайн: \"Щом животът ни е даден, ще го живеем какъвто е, не ще срамим името си, където и да ни запокити...\"  \nИскам да разкажа за този горд страдалец, за този жив танкист, защото ми се струва, че породата му е особена, българска, та и още назад в историята. Върви човекът, мълчи, мисли, не спира, носи си кръста и името. \"Ей, Шмайзера е тука, дай да му връчим грамотата...\", възкликва генерал-майор Вълчо Фотев, председател на Клуба на ракетчиците и артилеристите от запаса, на годишното им отчетно събрание. А почетният председател генерал-лейтенант Димитър Тодоров обобщава: \"Полк. Георгиев е от поколението, което бе готово да се жертва в името на Отечеството, по Дранговски, с кристална всеотдайност!...\" \nЗащо \"Шмайзера\"? Така е известен на всички - иначе по паспорт и по кръщелно е записан като Николай Иванов Георгиев. Но Николаевци и Георгиеви сигурно са неизброими. А Шмайзера е само той. Няма по света друг. И не е много трудно за разгадаване. Преди да се уволни от военна служба в 29-и пехотен Ямболски полк като картечар, има да решава не само свои планове. Намислил е партизанския отряд да подсилва. И няма да отиде там с голи ръце. Казармата му е позната, понаучила го е на което му трябва. Договаря се с дежурния в ротата. \"Вземи крайната пушка\", съгласява се дневалният. \"Но тя има само два патрона\" - показва му той. И вместо с голи ръце, или гола пушка, взема един автомат, две нападателни гранати и около 600 патрона. По-малко не го удовлетворява. \nНататък е една невероятна приказка Успява да изнесе от ротата и да скрие оръжието. Но дежурният по полк открива липсата и полкът е вдигнат по тревога. А в най-голямата суматоха в помещението се връща редник Георгиев... гол, по гащета и налъми. Успява да заблуди всички, че е бил до тоалетната. А всъщност там се е съблякъл и е скрил дрехите си. Да се разказва и слуша е любопитно. Но да си на мястото на героя... Искат се гащи! \nЗатова пък в партизанския отряд е посрещнат като \"Радецки\"! И веднага е кръстен \"Шмайзера\". Датата на \"покръстването\" е 15 юли 1944 г. С това име е доброволец в 1-ва гвардейска дружина на Сливенския полк в Отечествената война. С това име офицерства близо 25 години в армията. С това име 77 години носи партийната си книжка. \"Заявявам най-отговорно, че приятелят и човекът Николай Ив. Георгиев е един от стожерите на социалистическата партия, на Съюза на офицерите от запаса и на ветераните от войната в район \"Оборище\" в столицата\", тържествено огласи 97-годишният генерал от запаса Димитър Тодоров на отбелязването на 95-ия рожден ден на връстника и приятеля му. \nЕто го и потвърждението на житейското правило \"Човек си идва с името!\" Шмайзера е роден на 25 ноември 1922 г. Казва, че родното му място е с. Тенево, Ямболско. Само че тогава и до 1934 г. то е с. Фъндъклий, сетне става с. Тервел и от 1950 г. взима името на партизанина Кольо Тенев (Равашолата). Голямо, близо 2500 жители, хубаво село на 20-ина км от Ямбол. Такава е заквасата, само дано още стои паметникът на патрона, на това селище с училище, читалище, където Николай завършва основното си образование и живее до 15-годишен. Докато го завърта  мелницата на селската неволя Става обущарски работник в Ямбол, завършва занаятчийско вечерно училище, а гимназия - като частен ученик. За около година и половина се завръща в Тенево. И от началото на септември 1942 г. е войник в 29-и пехотен Ямболски полк. Близо две години служи и обмисля, тегли каиша, оформя се като човек, гражданин и поданик на царщината. По същото време един друг поданик на царя, войникът от 12-и пехотен Балкански полк в Стара Загора Димитър Желев Тодоров, днешният генерал Тодоров, е \"удостоен\" с 15 години строг тъмничен затвор \"за вярна\" служба на \"Величеството\". Такива са младите в ония години.  \nОт Отечествената война Шмайзера се завръща като кавалер на орден за храброст за боевете при Драва. И пак се захваща с обущарския занаят. Но вече е и инструктор на Околийския комитет на партията в Ямбол. Става и кмет на родното си село. Докато в средата на 1947 г. е включен в група специално подбрани младежи за обучение като танкисти в новата ни армия. И това е една тогавашна практика - най-добрите да влизат в армията. Шмайзера е включен във втория пореден випуск на Народното военно училище \"В. Левски\" в София. Това е вторият, 69-и, наречен Димитровски, випуск. \nНяма как, когато говорим за онези години, да не ги сравним с днешните. Или обратното. Имаше приказка: \"Всяка майка танкист не ражда!\" Да въртиш с двете си ръце тази 40-тонна грамада по дерета и баири. Имаше и войници-танкисти. Като дълг към Родината. Сега се търсят наемници. Като професия. Е, няма да се намират. Та от началото на 1949 г. като подпоручик Шмайзера тръгва  по танкистките друмища Изкачва всички йерархически стъпала от командир на танков взвод и танкова рота до зам.-командир на танкова бригада. Думите са слаби, за да се изрази цялата тежест на дълга. Легендарни остават 13-а танкова бригада, 5-а танкова бригада... През 1952-1957 г. завършва пълния курс на Техническата военна академия. Получава изключително висока подготовка. \nДокато при едно поредно от безкрайните \"вдигания по тревога и изнасяне към границата\"... командирския танк не се преобръща! Пада от моста в реката с купола надолу. И щръкнали нагоре вериги. Със Шмайзера в танка. Какво струпване на \"късмети\". С тежка лицево-челюстна травма... С усложнения, трансплантация... Операцията продължава почти 12 часа във Военната болница. Тежки митарства, продължително възстановяване... Все пак изключително здравият му дух в здраво тяло, съчетани с лекарска виртуозност, го връщат отново. Не само в живота, но и в строя. \nСледват длъжности в Управление \"Бойна подготовка\" като помощник-началник по подготовката на танкистите. Сетне е назначен за ръководител на \"Общоармейска развойна и експериментална база\". Има и такива учреждения и поделения в ония времена. Завършва армейския си път на 25 ноември 1967 г. Ако забелязвате, това е рождената му дата - на 45-годишна възраст и след повече от 20 години боен път под знамената. За сигурната защита на България. \nА на 28 ноември миналата година в Гарнизонния военен клуб в столицата тържествено бе отбелязана достойната му 95-годишнина. Честването на тази достолепна възраст бе организирано от централното и столичното ръководство на Съюза на запасното войнство и от Съюза на ветераните от войните в район \"Оборище\". Със заповед на министъра на отбраната полк. Николай Георгиев-Шмайзера бе награден с Почетен знак на МО. Началникът на отбраната генерал-лейтенант Андрей Боцев го награди с Грамота. В опита за показване на уважение и незабрава в средата като че ли се оказа генерал-лейтенант Димитър Тодоров, ракетчик №1 на България и пръв приятел на Шмайзера.     \n \t\n", "date": "2018.07.13", "title": " Шмайзера "}
{"url": "http://www.duma.bg/node/171131", "text": "Доц. Людмил Симеонов и екипът му спасиха ръцете на двама млади мъже, пострадали при катастрофи с мотори през няколко дни. Благодарение на началника на Клиниката по хирургия на ръката и реплантация в университетската спешна болница доц. Симеонов двамата пострадали запазват ръцете си. 23-годишен мъж претърпя общо 3 операции, за да може доц. Симеонов да възстанови тежките последствия след падането с мотора. Другият пострадал, 32-годишен мъж, пристига в \"Пирогов\" със сложно счупване в областта на китката. Доц. Симеонов и екипът му го оперират часове наред. Към момента пациентът се възстановява успешно в Клиниката по хирургия на ръката след продължителната операция, информираха от спешния институт тази сутрин. \nЛекарите констатират увеличен травматизъм с мотори в летния сезон. За последните 2 седмици през Спешното отделение на \"Пирогов\" преминаха над 20 мотористи пострадали при пътни инциденти.   \n \t\n", "date": "2018.07.13", "title": "Лекари от \"Пирогов\" спасиха ръцете на двама мотористи"}
{"url": "http://www.duma.bg/node/171128", "text": "В последните месеци се очертава една много тъжна картина на медийния пейзаж в България, случаите на потъпкване на свободата на словото и разправа с журналисти са много - Лили Маринкова, Мария Чернева в БНТ, спирането на сп. \"А-спекто\", протестите на колегите в БНР, посегателството върху телевизията Алма матер в СУ, намаляване на щатове, на парите, тежка зависимост от работодателите и пр. С тези думи председателят на СБЖ Снежна Тодорова откри вчера дискусия за състоянието на журналистиката у нас, организирана от съюза. Като се прибави и скоропостижното внасяне на т.нар. проектозакон на Пеевски за регулации на медиите в очевиден конфликт на интереси, събитията предизвикаха Управителния съвет на СБЖ да излезе преди 4 дни с остра декларация \"Спрете гаврата с българската журналистика!\", тъй като мисията на организацията ни е да защитаваме журналистите, не медиите, напомни тя.  \nЗавчера в две издания на Пеевски - \"Монитор\" и \"Телеграф\", се появи текст с груби нападки срещу СБЖ, очевидно творческата организация на журналистите е уцелила десетката с декларацията си. В двата вестника за кой ли път се поднася клеветническата информация, че Общото събрание (ОС) на СБЖ преди две години и избраният от него УС са нелегитимни. А реално неколцина членове на СБЖ, главно от медии, близки до Пеевски, заведоха дела в съда с твърдението за нелегитимност на ОС и до приключването им Управителният съвет не може да бъде вписан в регистрите. За момента СБЖ спечели 6 от делата на всички инстанции, не са приключили още 2 дела, които са идентични, подчерта Тодорова. \nМултимедийната групировка на Пеевски не може да работи на светло, а се изявява зад параван, той самият не стъпва в НС, те виждат в медиите заплаха за себе си, заяви членът на УС на СБЖ Светослав Терзиев. От медиите изчезват знакови имена в журналистиката, в \"Стандарт\" са останали само няколко журналисти, но вестникът се пълни с текстове, писани някъде в друг център, посочи той. По думите му групировката държи 96% от разпространителската мрежа, а целта на законопроекта е да се ликвидират последните гнезда на независимата журналистика. Ние подкрепяме журналистите и в изданията на групировката, в които те са смачкани, заяви Терзиев. Той бе остро нападнат обаче и обвинен в лъжа от главната редакторка на \"Монитор\" Любомира Будакова и от съпровождаща я млада журналистка, които го обвиниха, че работи в \"Сега\" - вестника на Сашо Дончев, и прокарвал неговите интереси и тези на Прокопиев. Будакова авторитетно нареди на присъстващите да не забравят, че журналистиката днес работи в пазарни условия, а не като преди 50 години. Двете дами за кратко превърнаха форума в махленска свада, след което веднага си отидоха. Като член на УС на СБЖ пишещата тези редове свидетелства, че подобно поведение неведнъж са демонстрирали няколко журналисти от медиите на Пеевски и Петьо Блъсков - и пред УС, и пред Общото събрание на СБЖ, и на форуми - вдигат скандал и си тръгват.             \nСпоред бившия директор на БНР Валери Тодоров, това, което днес наричат журналистика, е на път да изяде журналистите. \"Ако някой нададе глас срещу тези порядки, той бива изтласкван от средата, а тролови медии системно и с всички средства свалят нивото на журналистиката. Поръчковата журналистика е в огромни размери, финансират се отвън медии уж в името на свободата на словото, а реално с определени цели. Ако не беше така, \"Америка за България\" щеше да финансира ДУМА, която има проблеми. Журналистите формират общественото мнение, но са най-зле платени, превръщат се в крепостни, няма начин от медия на едната групировка да се прехвърлят в медия на другата\", подчерта Тодоров. Медиите се обезличават съзнателно, журналистиката падна на тезгяха на пазарните механизми, обобщи той.  \nОсвободената директорка на телевизията Алма матер в СУ Светлана Божилова говори за опитите заради частни интереси да бъде затрита една академична медия, спечелила проекти за образователна телевизия. Тя се дава на външен инвеститор, който да си правел в нея свои предавания, а ако има печалба 2 млн. лв., тя ще се дели със СУ. Такава печалба реално не може да се постигне в малка телевизия, посочи тя. В БНТ също няма образователни програми, робува се на печеливши и уж гледаеми външни продукции, но медиен мониторинг и експертни анализи за нуждите на аудиторията на обществена телевизия няма. Според Божилова задължително е да има фонд, който да финансира значими предавания в медиите. \nСпоред Борислав Костурков, член на УС на СБЖ, внесеният от Пеевски законопроект търси монопол сред другите медии, а не там, където е той реално - в медиите на депутата от ДПС. А най-страшното в медийната среда е, че т.нар. политическа коректност днес е новата изява на познатата и преди автоцензура. В изказването си пък моя милост сподели отдавна осъзнато мнение - че всеки медиен закон ще се превърне в закон за цензурата или за убиване на медиите, а единствено важното е да се направи Закон за защита на журналистическия труд и на журналистите. По думите на медийния експерт Бисера Занкова има държави, в които мнозинствата се израждат в тиранични мнозинства. Изходът според нея е в по-активното информиране на международните общности и организации за потъпкването на свободното слово, на медиите и журналистите в България. Има европейска платформа, на която фактите може да бъдат изнесени. А също - пред европейския омбудсман по правата на човека. Според проф. Здравка Константинова пък, един и същ евентуален Закон за печата при различни обществени условия може да бъде приложен по коренно противоположен начин. Тя е категорична, че смесването на пиар обучението и това по журналистика е път към замърсяване на журналистиката. Да има отделно обсъждане по темата за учебните програми във факултета по журналистика предложи тя.      \nСпоред Иво Инджов, доцент по журналистика във ВТУ, империята \"Пеевски\" се превръща в сериозен проблем. Според европейско проучване пък две телевизионни групи у нас владеят 95% от рекламите, които отиват в две телевизии - БиТиВи и Нова, както и 65% от телевизионната аудитория, което означава злоупотреба с публицистична власт. Но понеже при пълен фалит на саморегулацията на медиите не може да няма регулация, според него до септември трябва да се предложи алтернативен законопроект срещу този на Пеевски. \nВ края на срещата Дарина Григорова, оглавяваща синдиката \"Подкрепа\" в \"Радио България\" на БНР, разказа как се затриват предаванията на тази емисия, назначават се някакви хора около генералния директор, несвързани с дейностите в радиото, а се ограничават изявите на журналисти, гонят се предаванията за българите в чужбина, на недоволните се отнема допълнителното материално стимулиране и пр. А в момента се подготвя бюджет 2019 и догодина ще се окаже, че за \"Радио България\" пари просто няма. Всъщност никой в радиото няма достъп до информация как се харчат субсидията и общият бюджет на БНР.      Елена Йончева: Нека да нямаме илюзии, каквото мнозинството си е наумило, това прави и няма начин с нашите демократични средства да се борим с този диктат на една т.нар. шайка, на една организирана престъпна група. Ето, \"Репортери без граници\" изнесоха факта, че от 35-то място по свобода на словото сме отишли на 118-то. И какво от това - властта вика: това изследване не е меродавно, не е истина.  \nАз съм против това да има партийна телевизия, каквато подготвя БСП. Трябва да има не партийна, а професионална телевизия. Но вероятно, защото вече няма свободна журналистика, се налага да има партийна телевизия. Нека студентите в СУ, които са професионално ощетени, да протестират. Тогава ще ги чуят. Приказки сред затворени стени не вършат работа срещу властващата престъпна група.     Лили Маринкова: Т.нар. законопроект на Пеевски не е за медиите, а е за пред някаква външна страна, пред която ДПС трябва да покаже, че е демократично и че неправилно ни упрекват за липса на свобода на словото. Нямам друго логично обяснение.  Елена Йончева каза, че това, което ни управлява, е организирана престъпна група. Аз питам кога ще се каже какво е това, което стои зад Пеевски?! Мисълта, че неговият законопроект може да мине през есента в НС, ме отвращава. Но, както бе казал Адам Михник: \"Който държи държавните медии, губи избори\". А който държи цялото медийно пространство? Тогава какво става? Всъщност стигаме до въпроса, че у нас няма честни избори. \nПриказките за екип на самозабравилия се генерален директор на БНР са само прикритие за клиентелистките назначения на тайната власт, която кадрува отзад. Подрязва се всичко, което им пречи. Когато бе концертът за европредседателството, на музикантите от БНР е било забранено да поставят плаката си \"Музиката ни струва 300 лв.\" пред очите на европейците. Т.е. един средновековен властник им забранява дори да протестират. За да не им помрачим празника, националните медии бяха предварително обезсилени и то не заради самото европредседателство, а заради страха им за тяхната собствена власт.        \n \t\n", "date": "2018.07.13", "title": "В България няма свобода на словото  "}
{"url": "http://www.duma.bg/node/171132", "text": "Общинският съвет в Пловдив гласува отпускането на безлихвен заем от над 1,3 млн. лв. на болница \"Св. Мина\". Парите са необходими, за да бъдат покрити стари задължения на здравното заведение, включително и за заплати. 126 хил. лв. от заема ще бъдат използвани за изплащане на просрочени възнаграждения на персонала. Най-голяма част от дълговете на болницата обаче са към доставчици на медикаменти - 650 хил. лв. Останалите средства ще са за обслужване на стар банков кредит и за съдебни дела. \nПредстои сливането на общинската болница с другата общинска болница \"Св. Пантелеймон\", като лечебната дейност и екипите ще бъдат запазени. Решението за това беше взето в края на 2016 г., но все още обединението не е приключило. Докато процедурата е в ход, дружеството продължава да изпълнява медицинска дейност, но собствените му средства са ограничени и затова се наложи отпускането на безлихвен заем. \n    \n \t\n", "date": "2018.07.13", "title": " Пловдивският общински съвет отпусна безлихвен заем от над 1,3 млн. лева на МБАЛ \"Св. Мина\""}
{"url": "http://www.duma.bg/node/171085", "text": "Всички май вече знаят, че днес България се управлява от \"светата троица\" - Бойко Борисов, Пеевски и Цацаров. И сред цялата тая бъркотия и тоя театър, който се разиграва относно аферата \"ЧЕЗ\", в края на краищата ще се окаже, че зад това стоят именно Бойко Борисов и Пеевски. Аз разсъждавам логически и едва ли съм далеч от истината. Ясно е кой стои зад гърба на Гинка Върбанова. Защо иначе ДПС казва: \"Не се месете, това си е лично частна сделка.\"  \nА защо се разиграва целият този театър и се хвърля прах в очите на народа, ами не му се каже истината? \nСтрах ги е, че народът ще се вдигне и ще им потърси сметка. \n    \n \t\n", "date": "2018.07.13", "title": "И все пак кой стои зад Гинка?"}
{"url": "http://www.duma.bg/node/171084", "text": "Това е моето предложение за название на прословутата \"Бронзова къща\", цвъкната на мястото на някогашния мавзолей на Георги Димитров. И веднага трябва да призная, че това е заемка от изявлението на Тодор Живков, когато слезе от специалния влак и видя новата сграда на киното в центъра на Мездра: \n- Ей, другари, ама какъв е този гълъбарник, който сте цвъкнали на площада?!... \nПостроената от славните мездренски каменоделци сграда си е доста солидна, но архитектът притурил някакви странни бетонови елементи, които наистина приличаха на гнезда за гълъби... \nРазбира се, че още на следващия ден мездренските партийни другари побързаха да изпълнят указанията, дадени лично от нашия пръв партиен и държавен ръководител др. Тодор Живков. \nНо в случая с центъра на София не само с ирония, а по-скоро с тъга и гняв искам да напомня, че и събореният след едноседмично взривяване по указания на тогавашния държавен ръководител Иван Костов Мавзолей също беше построен и облицован от нашите знаменити мездренски каменоделци. Заедно с всички близки белокаменни сгради в столицата, защото в ония времена в Мездра се намираше единственият в страната завод за обработка на скални материали на името на ген. Иван Кинов! \nС любопитство следя саркастичните забележки в социалните мрежи на зевзеците, които вече броят колко гълъба биха могли да си направят гнезда в ръждивия апотеоз на българското европреЦедателство? \nА ние, потомците, живели на една улица, \"Ген. Владимир Заимов\" в Мездра, с каменоделците, прославили с майсторството си родината ни по цяла Европа, приемаме това като гавра с паметта на бай Тодор Рашкин, Манчо Манчев, Лазар Лазаров и да не изброявам цялата плеяда майстори със златни ръце от мездренската бригада!     \n \t\n", "date": "2018.07.13", "title": "Гълъбарникът на европредседателството"}
{"url": "http://www.duma.bg/node/171086", "text": "Откакто се помня, около мен винаги е имало деца. Има ги и сега. А Чани, моят любимец - каракачанинът, също е дете, но магнит. Привлича и деца, и внуци. Нашият дом е на стратегическо място - в Първа \"Младост\" на столицата, в подножието на Витоша и главното - между 10-о училище и голяма детска градина. \nСутрин Чани идва до леглото ми точно в седем, ако още не съм се събудил, протяга лапа и ме побутва. Хайде... И след броени минути сме на моравата - страната Моравия е и в Първа \"Младост\". И от всички посоки идат млади майки и деца - едни отиват към детската градина, която е до блок 63 с библиотеката на читалище \"Младост\", други - към училище \"Теодор Траянов\". Този мой събрат-предтеча дали знае, че е патрон на училището в Първа \"Младост\". Надявам се, че и тези дечица, които влизат в училището, знаят, а които все още не знаят, ще научат какъв европейски поет им е станал пътеводител. \nТа в детския свят съм от онова далечно време, когато съм се провикнал за първи път в полите на Малешевската планина с още едно име - Кършияка, в крупното Крупник, съобщавайки \"Тук съм\", и сега в Алековата и Яворова Витоша. Казвам тези две имена, защото с Теодор Траянов те са нещо като три в едно, заселили се до националния парк \"Витоша\". Всеки е оставил своите знаци, одухотворявайки и подрастващите в тази люлка на живота. Та училището и детската градина, а и моят дом правят моето три в едно, аз съм в детския свят, макар в другия край на живота, в който човекът отново е дете. Като мен. \nНо на масата ми има снимки на моите внучета Анита, Росена, Николайчо - кой от кой по усмихнат и току-виж дошли, приседнали на дивана и във фотьойлите, протягащи ръце към Чани, а той - щастлив, че си има компания, гледат се и се радват един на друг. А аз - на всички едновременно. Какво прекрасно нещо е да живееш до училище \"Теодор Траянов\", под Черни връх на Алеко в полите на Витоша - тази Яворова любов и драма. Ух, че хубаво...   \n \t\n", "date": "2018.07.13", "title": "  Ух, че хубаво!"}
{"url": "http://www.duma.bg/node/171087", "text": "Така е, уважаеми братя българи и пенсионери! Днешната ни Родина е държава, за огромно съжаление, само на географската карта. Тя е една напълно зависима и разпродадена страна, най-вече в ръцете на чуждестранните апаши, които скубят българските милиони и милиарди от опосканите ни джобове... И хич даже не им пука ние как живеем. \nА т.нар. комисия КЕВР, ще не ще, никой не я пита. Тя е просто един изпълнител на чуждите интереси. Тя е напълно зависима от алчните и ненаситни чужди апаши, по-културно изречено - инвеститори и концесионери. Постоянно търсени и канени от нашите ръководни елити. Затова и цените на тока, водата, топлото ще хвърчат нагоре, защото чужденците искат и искат съобразно своите лични интереси. Уж според тези цени в другите страни от ЕС, все повече и повече да ни скубят и да трупат милиарди от джобовете на поробените от тях българи. \nА основната причина за това безспорно ограбено бедняшко българско състояние през този вече 29-годишен смазващ капиталистически преход е преди всичко в изцяло съсипаните ни високо прогресиращо развита българска промишленост и родно селско стопанство по времето на омразния им социализъм. Което пределно ясно бе извършено от побеснелите тогава тъй нарекли се демократи, по-точно лъже, псевдодемократи. Под мотото, че всичко социалистическо трябва да бъде унищожено. Нищо, че то е строено с огромната ентусиазирана активност на целия български народ, за доброто на всички ни. \nИ това, което за никого не е тайна, бе осъществено под ръководството на Иван Костов за промишлеността и на Филип Димитров за селското стопанство, под непосредствените указания на американския агент Сорос. Който по рождение е унгарец. Но браво на днешния унгарски ръководител Виктор Орбан. Който, макар че не е нито комунист, нито социалист, но след като се е уверил в коварните съсипни замисли и игри на Сорос, смело реши и най-вулгарно го изгони от Унгария, заедно с неговите вербувани соросоиди. Което при нас е невъзможно да стане, защото всичките днешни родни ръководители и ръководства са предани американски продажници, с чувствителен брой соросоиди и фашизоиди. \nКоето означава, че ние сме изцяло една заробена и разпродадена европейска страна. И докато е така, нищо добро не ни очаква. Така че заплатите на висшите ръководни елити и административни екипи ще растат със стотици левове месечно, а на нашите братя пенсионери до 3,8%. \nТакава е, уви, за жалост, съвременната ни мрачна и жалка българска действителност, от която засега даже и Господ не може да ни спаси.   \n \t\n", "date": "2018.07.13", "title": " Жалка българска орисия "}
{"url": "http://www.duma.bg/node/171088", "text": "Винаги, когато минавам покрай монументалната сграда на бул.\"Витоша\" 2 в столицата, това същото здание, пред което са разположени двата огромни лъва и където се помещава Върховната прокуратура на Република България, в съзнанието ми изниква споменът за една трагикомична история. Мястото й на действие е в близост до една друга постройка, също намираща се в София, на бул. \"Цариградско шосе\", срещу Парка на свободата, понастоящем битуващ с възстановеното си име \"Борисовата градина\". \nОт другата страна на сградата срещу гората, понастоящем свенливо опакована в рекламни пана, за да не загрозява околната гледка развалината, в която тази триетажна постройка от 60-те години на соца постепенно се превръща, беше ситуиран емблематичният допреди четвърт век ресторант \"Ропотамо\". Съборен преди около десетилетие, за да бъде реализиран на негово място замисълът за издигане на един супер небостъргач, с претенцията да окупира първенството на височинност в столицата. Намерението - поне засега - съществува единствено като новина, изнесена в публичното пространство от масмедиите. \nВ сградата на бул. \"Цариградско шосе\" в пресечката му с бул. \"Пейо Яворов\" се намираше кафе-сладкарница \"Феята\" - едно от немногото по време на соца младежки заведения в столицата, символ на известно \nразчупване на нормите  за \"примерно\" поведение сред студентството, наравно с \"Бамбука\", \"Прага\", \"Варшава\", по-късно и \"Ялта\". Мадамите - посетителки на \"Феята\", пристигаха с минижупове и без кръглите биета на аудиторийните поли. Сервираше се разнообразен алкохол, произведен и по западно направление, а цигарите, които димяха във вътрешните помещения и по терасите, често бяха маркови - закупувани от \"Кореком\" с валута, появила се от черния пазар. \nИменно на това място беше създаден споменът, който свързваше в една импресия двете сгради - \"Феята\" и Съдебната палата. \nВеднъж, в късния следобед на един майски ден, когато се бях упътил натам с моята приятелка, станахме неволни свидетели на невероятна сцена. От заведението изскочиха неколцина младежи, подгонени от милиционери, и побягнаха към Парка на свободата. Случката беше в края на 60-те години на миналия век, още не беше извършен основният ремонт на булеварда, който по онова време носеше името \"Владимир Илич Ленин\", нямаше още подлези, но липсваше и разделителната мантинела по средата между двете срещупосочни платна за движение на превозните средства. Интензивността на трафика не беше толкова висока, както сега, затова и пешеходците с лекота можеха да пресичат булеварда, и то не единствено по местата, обозначени като пешеходни пътеки. \nЕто защо младежите на спринт се изнасяха към отсрещната гора. После научих, че малко преди това било започнало някакво спречкване между две компании - едната от студенти от ВИФ (Висш институт по физкултура), а другата - на младежи от квартал \"Слатина\". По правилата на класическите каубойски филми (които, макар и твърде рядко, все пак се появяваха по българските екрани), свадата бързо прераства в масово меле. Повикани по телефона от управителя Теодор Раденков, скоро дофтасват и ладите с милиционери. Последват опити за арести, но тъй като биячите са близо две дузини, а милиционерите значително по-малко, в суматохата неколцина от скандалджиите се опитват да евакуират от полесражението телесата си, вместо да попаднат в Първо столично районно управление на МВР. \nЗатова се изстрелват към гората - майка закрилница, както още в училище хайдушкият епос им е внушил. \nНо милиционерите, за разлика от повечето съвременни полицаи, изобщо не бяха шкембелии, а в отлична форма. И когато единият милиционер пръв достигна най-изостаналия беглец, го халоса с палката отзад по гърба. Чух вик, пронизителен, от цялата душа на младежа: \"Помощ! Милиция! Бият ме!\" \nВ неговото подсъзнание, било от рождение под влияние на пропагандната манипулация, образът на милицията беше органично неотделим от ролята й на защитник на справедливостта. \n\"Помощ! Милиция! Бият ме!\" - викаше младежът, въпреки че много добре да знаеше, че бяга именно от милиционерите, и че този, който го е ударил с палката, е не друг, а именно милиционер. \nПсихолозите биха могли изчерпателно да обяснят неадекватността в поведението на младежа с понятието \"когнитивен дисонанс\". Понятието произхожда от английските думи \"cognition\" - знание, и \"dissonance\" - несъответствие. Това е една от специалните социално-психологически теории, разработена от американския изследовател Л. Фестингер. \nТази теория твърди, че ако в съзнанието на индивида се сблъскат логически противоречиви знания за един и същи обект или събитие, то той \n     преживява чувство на дискомфорт \nи се стреми да се избави от него. Стараейки се да реши тази задача, индивидът реконструира своите знания или социални схващания относно съответния обект или събитие, с цел противоречието между тях да бъде премахнато. \nВ описания конкретен случай с младежа, подгонен и бит от милиционер след скандала във \"Феята\", когнитивният дисонанс е разрешен, като пострадалият преработва информацията по такъв начин, че все едно не го удря милиционер с палка, а някой друг. Затова и надава вопъл \"Помощ! Милиция! Бият ме!\" \nМоя милост изпада в същия вид когнитивен дисонанс, когато се окаже в близост до сградата, където се помещава Върховната прокуратура на Република България. Затова и се появява асоциацията със случилото се преди половин век. Като зная функцията на прокуратурата (държавното обвинение), наречено в Съединените американски щати и \"адвокат на държавата\", ми иде да извикам: \"Помощ! Прокуратурата! Грабят България!\" Но си замълчавам с много болка в душата. \nЗамълчавам си, понеже в качеството си на председател на Управителния съвет на асоциацията за борба против корупцията в България, имам дълъг списък от сигнали, изпратени до тази същата институция, разположена в сградата с двата големи лъва, сигнали, на които прокурорското постановление съдържа стандартното заключение, че \"Не са налице данни за извършено престъпление\", и затова разследването се прекратява. \nЕто, именно в тази липса на извънинституционален контрол върху дейността на прокуратурата е предпоставката за недобросъвестно извършване на вмененото й от Конституцията на Република България, чл.127 задължение за опазване на законността. \nКогато бъде подаден сигнал за ощетяване на държавата, а по-късно прокуратурата излезе с постановление за прекратяване на досъдебното производство, то не съществува механизъм за извънинституционално обжалване на прокурорското становище. Може само да се извърви пътят за възражение от районна прокуратура до градска прокуратура, после до последната инстанция - върховна прокуратура. Дойде ли обаче отказ от най-висшата прокурорска инстанция, то - край!      Мандалото хлопна! \nДокато системата на прокуратурата не бъде поставена под извънинституционален контрол от страна на гражданското общество по отношение на прекратените прокурорски преписки, тази институция не би могла да се явява демократичен инструмент на правната система. \nДокато не настъпи промяната, дейността на магистратите с червени тоги де факто ще минава под работния девиз, послужил за заглавие на настоящата статия. Неговото прилагане на практика означава да се хвърля прах в очите на гражданите посредством някоя и друга разкрита дребна корупция, като същевременно прокуратурата старателно предпазва от наказателно преследване институционалната корупция за десетки и стотици милиони левове. Всъщност какъв е трикът? Когато прокуратурата проглуши целокупното българско гражданство за някой сгащен самосиндикален индивид, извършил корупционна далавера, та уцелва с един куршум не два, а цели три заека. Първо, демонстрира се \"висок професионализъм\" и се оправдават в очите на суверена липсите в джобовете му, причинени от още по-високите заплати на магистратите в червени тоги (по покупателна способност на едно от първите места в Европа). \nВторо, осъществява се превантивната възпитателна функция на правораздавателната сфера в лицето на прокуратурата да бъде набито в главите на анархо-индивидуалните тарикати, че никой не може да действува по собствен каприз, без нареждане от Системата (партократично-олигархично-бюрократичната система за ограбване на българския народ). И трето, когато никой не далаверосва под масата, то за Системата остава целият потенциален финансов ресурс за присвояване на легален начин - върху масата: нагласени обществени поръчки със завишени многократно цени, концесионни договори със загуба за суверена, приватизационни сделки пак със същия резултат. \nЦялото множество на прекратените преписки всъщност представлява една кутия на Пандора, от която във всеки момент могат да изскочат много левиатани - грамадното морско чудовище, за което се говори в книгата на Йов. Само два примера: едно досъдебно производство, което е извършено непрофесионално (съзнателно или неосъзнато) оставя съответното престъпление без наказание; друг вариант е забавяне на досъдебното производство, за да изтече давностният срок. \nКогато Борис Велчев зае поста главен прокурор, по неговите думи, били са налице хиляди заварени от него преписки с изтекъл давностен срок. Остава да се гадае дали винаги това се е случвало безкористно. \nЕто защо никога, никога, никога, когато съм пред Съдебната палата, не бих отправил зов за съдействие към институцията, твърдяща, че е прокуратурата на Република България, като се надявам, че тя наистина би изпълнила ролята на \"адвокат на държавата\". Единственото, за което реално служат подадените от Асоциацията за борба против корупцията в България (А. Б. К. Б.) сигнали до прокуратурата за случаи на разхищение на държавни средства, е на основание на отказите от нейна страна да образува досъдебно производство, да бъде изнасяна в публичното пространство фактологично подкрепена информация относно не пропагандираната, а реалната роля на прокуратурата в българското общество, която всъщност чадъросва едрата корупция в България. \n    \n \t\n", "date": "2018.07.13", "title": "Да изскубем домораслите плевели, за да избуяват националните бурени"}
{"url": "http://www.duma.bg/node/171091", "text": "\nУспехът изцежда силите. Стремлението към него - също. Нужно е да ангажираш цялата си енергия, да употребиш качества, които не притежаваш, и да пресъздадеш себе си във визия, годна да бъде възприета с удовлетворение от мнозина. Дойде ли успехът, може да свалиш желязната маска на неудобната външност, която си приел. Твоят предприемчив дух те е довел до победа, вече си начело, първенец, водител и пр. И като повечето успели хора, може да кажеш: \"Досега работих за името си. Сега вече то ще работи за мен.\" \nГоре-долу това е и философията на капитала. Докато не докараш нещата дотам, че да присвояваш плодовете на чуждия труд, не си капиталист. Трябва да експлоатираш не своя, а чуждия успех. Това е върхът на хранителната верига на капитала и на политиката. Експроприираш ли мечтите, желанията придобиват битов характер и лесно могат да се манипулират, дори в краен случай - да се удовлетворят. Това обяснява липсата на воля за реформи. Когато един механизъм работи устойчиво зле, той не бива да се ремонтира: примитивен е, несъвършен, цъка мануално и е напълно предвидим. \nДа приемем, че това е вярно, и да го оставим да ферментира. През това време ще отскочим на гости при темата за свободата извън контекста на европредседателството (защото през последните шест месеца цяла България съществуваше само в този контекст). У нас тя все повече започва да прилича на палимпсест - върху старата полуизтрита свобода се рисува нова, по-красива и по-неприложима, разбира се. Така всяка несвобода може да заличи предходната свобода, да я препише погрешно и да я представи от свое име. Неудобните журналисти биват уволнявани или пенсионирани. Цели медии се купуват и обезличават. Свободата се монтира като крушка пред образа на удобната истина - за да се вижда само тя. Така нито свободата съществува, нито истината функционира. Всекидневни машинации в остър, груб и безочлив конфликт на интереси дерат публичното пространство - учени участват в политически игри, прехвърлят дялове от фирмите си на олигарси, други стават \"доктори\" и участват в политически кабинети, без хал хабер да имат от дейността на ведомството... Де да беше само това. Управляващите мразят свободата почти толкова, колкото и справедливостта: за тях тези понятия имат класов характер. \nДа се сбогуваме и с тази тема, за да прочетем откъс от скорошно интервю на президента Росен Плeвнелиев пред столичен всекидневник, в което той самокритично съобщава: \"От един държавен глава се очаква да бъде благороден, широко скроен, справедлив и да работи.\" Не става ясно дали казаното се отнася за елен лопатар или за държавен глава, но ако приемем за вярно второто, няма как да не се съгласим и да не се зарадваме, че най-сетне имаме президент с такива качества. \nУсещам вече нуждата от обобщение: скачаш ли от тема на тема, наблюдаваш ли бездействията и безумието на някои съвременни политици, ще разбереш, че сме на това дередже, защото липсата на реформи води до устойчивост на корупцията, подмяна на свободата, изопачаване на справедливостта. И всичко това - въпреки широката кройка на президентското благородие. \nТакава е фотографията на днешната ситуация, заснета без дрон. \nА иначе... Предприемчивостта може и да има смисъл в деловите отношения. В политиката не е за препоръчване, особено когато статуквото върши по-добра работа на еднодневките.   \n \t\n", "date": "2018.07.13", "title": " Политическо предприемачество"}
{"url": "http://www.duma.bg/node/171148", "text": "БСП дава на Конституционния съд увеличените с гласовете на мнозинството в НС такси в административното правораздаване, някои от които са  . Таксата за касационна жалба скача 14 пъти и от 25 става 370 лв. За обжалване тя се увеличава от 5 лв. на 4500 лева, което е 900 пъти. Досега несправедливата такса можеше да се атакува в съда, но с въвеждането им в закон те могат да се обжалват само пред КС. \"Таксите се вдигат, а доходите на хората не се повишават. Мерките водят до ограничаване правото за обжалване и на възможността на хората да търсят правата си\", категорични са социалистите. Вчера мнозинството гласува въвеждането на такси и в касационното производство. \n    \n \t\n", "date": "2018.07.13", "title": " БСП дава на КС увеличени до 900 пъти съдебни такси"}
{"url": "http://www.duma.bg/node/171089", "text": "Днес ние отбелязване 27-та годишнина от приемането на новата българска Конституция - четвъртата в нашата история след възстановяването на българската държавност. Аз имах честта да бъда един от тези 313 депутати, които преди 27 години гласуваха за нейното приемане, и положих подписа си под този исторически документ. \nТози ден винаги ще бъде свързан с равносметка за нейната ефективност. Ние отново и отново ще осмисляме основните правила, разписани в Конституцията. Днес, от разстоянието на времето, можем да кажем със сигурност следното: \nНа първо място - с приемането на Основния закон бе възстановена парламентарната система на управление в България. Смяната на обществената система бе поставена на конституционни и законни основи. \nВторо - избрано със специализираните задачи и функции на учредително събрание, т.е. да изработи и приеме Конституция, VІІ ВНС, по волята на представените политически сили и на доминиращото разбиране за важността на историческия момент, се превърна в реално народно представителство. В него бяха представени не само основни идейни течения, но и най-значимите обществени сили, както и популярни с гражданската си позиция български интелектуалци. В този смисъл, може да се каже, че VІІ ВНС беше най-близко до идеала за парламента, като \"форум на нацията\", като отражение на доминиращите в обществото дух и стремления. За съжаление, това повече не се случи в последвалите 27 години. \nТрето - разделението на властите е едно от най-сериозните достойнства на Конституцията - законодателна, изпълнителна и съдебна. Основният закон създаде нова институция - президент на републиката, определен като държавен глава, който олицетворява единството на нацията. В качеството си на държавен глава, той е надпартийна фигура, която трябва да гарантира държавността, да стабилизира конституционния строй и да балансира политическите сили и институциите. \nЧетвърто - новата ни Конституция е първата от действащите досега конституции, която въведе и нова за България институция - Конституционният съд, като орган, независим от парламента, президента и Министерския съвет. \nИзминалите 27 години доказаха стабилизиращата роля на нашата Конституция. Доказаха се и включените в нея решения на парламентарни и конституционни кризи. И още нещо, което не винаги се осмисля добре днес: на практика Конституцията даде път на интеграцията на България в Европейския съюз. Присъединяването ни стана възможно поради безусловната съвместимост на нашата конституционна рамка с тази на останалите членове на ЕС. \nДобре е в днешния ден да си припомним още веднъж, че в четвъртата българска Конституция са вградени правно-политическите основи на парламентарната демокрация. Тя гарантира мирния преход, основните свободи и социални права на българските граждани. Конституцията постановява, че България трябва да се развива като социална и правова държава. За съжаление, тези добри и справедливи постановки в Основния закон днес се разминават драстично с българските реалности. \nИскам още веднъж да припомня, че там бе разписано гарантирано право на труд, безплатно здравеопазване, достъпност до качествено медицинско обслужване и качествено образование. И още много правилни и добри неща, които не бяха реализирани. \nВ Конституцията е заложен социален модел на обществени отношения, който трябваше да се изгради и развива от съответстващата нормативна база, гарантираща права на българските граждани, включително правото им на труд и достойно заплащане. Този модел съответства в пълна степен на българската народопсихология, на острото чувство за справедливост, традиционно за българската общност. \nКато пряк участник в събитията преди 27 години, ще ми позволите и нещо лично. \nЧетвъртата българска Конституция бе изработена и приета в съдбоносен за България период. Острата политическа конфронтация разпалваше страстите както на улицата, така и в парламента. Ние водихме люти спорове в залата, в комисиите, в кулоарите на Народното събрание. Бяхме опоненти, но не бяхме врагове. Ние, по-младите, се отнасяхме с огромно уважение и респект към възрастните народни представители, към тяхната изстрадана житейска мъдрост и благородство. Работата във Великото Народно събрание за всички нас бе безценна школа. В пленарната зала звучаха истински образци на ораторското изкуство. Ярката полемика в него е много далеч от днешната словесна парламентарна реалност. Преди 27 години, всички ние - представители на различни поколения, имахме волята и мъдростта да преодолеем своите идеологически различия и тесни партийни интереси, за да изпълним възложената от народа историческа мисия. Дори тези, които до края отричаха новата Конституция и протестираха срещу нейното приемане, по-късно се наложи да положат клетва пред нея, за да заемат важни държавни и дипломатически постове. Такива са парадоксите на времето! \nПГ \"БСП за България\" декларира отново, че е изцяло съпричастна към духа на българската Конституция и заложения в нея справедлив социален модел на обществени отношения. Ние сме готови да работим с всички парламентарни групи при изработването и приемането на качествени и адекватни закони, гарантиращи конституционните права на българските граждани. \n    \n \t\n", "date": "2018.07.13", "title": " БСП е съпричастна към духа на българската Конституция"}
{"url": "http://www.duma.bg/node/171093", "text": "ВАЛЕНТИН ЛАМБЕВ е роден в Свищов. От 35 години живее и работи във Велико Търново. Завършил е ВТУ \"Св.св. Кирил и Методий\" и има магистърска специализация в СА \"Д.А. Ценов\" в Свищов, специалност финанси и международни икономически отношения. Бил е управител на частна фирма. Член е на БСП от 2001 г. Бил е общински и областен председател на социалистическата партия и ръководител на групата съветници във Велико Търново. Депутат в 44-то НС. Член на комисията по бюджет и финанси. Владее английски език. \"Лъвският пай от нашите данъци е предоставен на кохорта от дистрибутори на политическо влияние\" - Г-н Ламбев, ГЕРБ поискаха промяна на акциза на бездимните цигари в средата на бюджетната година. Само грижата за пълненето на бюджета ли е причината? \n- Искам да припомня, че именно ГЕРБ бяха инициатори за приемането на тази редуцирана ставка за т.нар. бездимни цигари в края на 2017 г. Отново те предлагат в средата на бюджетната година рязко да бъде вдигната акцизната ставка за бездимните цигари. ГЕРБ предлагат акцизът за нагреваемите тютюневи изделия да се повиши от 1 октомври 2018 г. и сегашните 152 лв. за килограм тютюн да станат 177 лв. Зад всичко това прозира неискреният мотив колко са загрижени за увеличение на приходите в бюджета с около 15 млн. лв. \nПърво, предложението на управляващите е нарушение на Закона за държавния бюджет. Второ, е нарушение на установената повече от 25 години практика да не се вдигат данъци и акцизи преди подготовката на бюджета за следващата календарна година. Колкото и да се оправдават и да маниерничат, че са загрижени за пълненето на бюджета, причините, които изтъкват и с които оправдават искането си, са несъстоятелни. Зад тях прозира неприкрит лобизъм в полза на производителите на т.нар. конвенционални цигари. \nНе на последно място, поправката в Закона за акцизите и данъчните складове не е в интерес на хората и тяхното здраве, защото вече има независими изследвания, които доказват, че бездимните цигари са доста по-безвредни от конвенционалните. От световния концерн \"Филип Морис Интернешънъл\" съобщиха преди дни, че лабораторни изследвания сочат, че иновативният им продукт отделя с 90 до 95 на сто по-малко катран и други вредни вещества. Ще припомня на ГЕРБ, че премиерът Бойко Борисов неведнъж е декларирал, че здравето на българите е най-важно и с този мотив се опълчи на коалиционния си партньор Валери Симеонов, който предложи пушенето да се върне в отделни зали в заведенията. Явно за управляващите мнението на лидера им няма никакво значение. \nВносителите на бездимни цигари обясняват, че при сегашното положение плащаният за тях акциз е 0,93 ст. за кутия стикове, а с промяната ще стане 3,45 лв. От тази сметка излиза, че поскъпването на сегашната кутия стикове с цена от 5,50 лв. ще е с 2,52 лв., но според анализатори на бранша повишаването на цената ще е много по-голямо, което ще направи непродаваем едва прохождащият на българския пазар иновативен продукт. Повишаването на акциза може да доведе и до увеличаване на контрабандата на бездимни стикове, което всъщност ще има обратен ефект за хазната, смятат други експерти. \n- Не е ли това предложение \"червена лампичка\", че предстои актуализация на бюджета за тази година? \n- Внимателно следя изпълнението на бюджета. Независимо от бодрите докладвания на министъра на финансите, че има преизпълнение на приходите в частта с данъците и в частта с акцизите, прави впечатление, че независимо от постоянното увеличение на акцизите и от увеличението на потреблението на акцизни стоки, се наблюдава намаление на приходите от тях, което подсказва, че контрабандата се вихри с пълна сила. \nСпоред данните, които БНБ и Министерството на финансите публикуваха, става ясно, че ония 16 млрд. лв., които Борисов взе като заем, вече са изконсумирани, без да е създадена добавена стойност. В хипотеза сме на липса на достатъчен паричен поток на приходи и най-вероятно към края на втората половина на годината ще има актуализация на бюджета. \n- Къде всъщност изтичат парите? \n- В множеството нереформирани сектори, в които се наливат пари като вода в пясък. Все още царува порочната практика да се раздават пари от бюджета с постановления на Министерския съвет. Това се случва и в трите кабинета на ГЕРБ в нарушение на бюджетната политика. Тази практика е много актуална в сегашното правителство и БСП нееднократно сигнализира и предупреждава за нарушението. Ще продължаваме да го правим и занапред. Средствата се отпускат на \"наши\" хора, разбирай кметове, и в същото време се наказват общини, единствено и само защото избраният местен управник не е от управляващата партия. \nЛъвският пай е предоставен в ръцете на кохорта от безскрупулни дистрибутори на политическо влияние, чрез контрол върху финансови потоци и раздути обществени поръчки. Ето къде са парите, всъщност малка част от тях, при това по данни не от средствата за масова информация, а от институциите на българската държава под управлението на ГЕРБ и тези на ЕС. \n- Дайте примери... \n- Първи пример. В официално писмо от март 2018 г. директорът на НАП признава, че само за периода 2011-2017 г. несъбраният ДДС е близо 4,4 млрд. лв. Това е почти целият бюджет на държавата за здравеопазване за една година. \nВтори пример. В годишния доклад за 2017 г. Европейската служба за борба с измамите ОЛАФ констатира за България наличие на 110 транзитни операции, докладвани от Агенция \"Митници\" в България, за които е установено, че нито превозните средства, нито стоката някога са били физически представени на митницата. Щетите за държавата само от един ТИР с контрабандни цигари е около 2,5 млн. лв. \nШирокоизвестен е третият пример с българската акцизна централизирана информационна система БАЦИС, приета през 2013 г. В доклад на ДАНС бе констатиран хаос и многобройни възможности за пробиви в системата, дали възможност за манипулиране и изтриване на данни за дължими акцизи, водещи до щети за стотици милиони за държавата. Само за шест месеца от системата са изчезнали около 300 000 транзакции. \nЧетвъртият пример е, че в последните 10 години акцизните ставки за горивата и цигарите са увеличавани неколкократно. Очевидно става въпрос за невъзможност или нежелание за справяне на правителството с контрабандата и допуснати множество измами, ощетяващи всички нас. \nТова е незначителна извадка от схемите за източване на финансовия ресурс, събрана само в четири примера, които ясно онагледяват къде отиват парите и защо БСП поиска вот на недоверие на кабинета. И той беше заради невъзможността на правителството да осигури финансовата сигурност на страната, устойчивото функциониране на обществените системи, респективно - най-неотложните задължения на държавата към обществото. \n- Вие сте народен представител от Великотърновския избирателен район. Как ще коментирате управлението на ГЕРБ в областта? \n- ГЕРБ управляват във Велико Търново вече близо седем години. Страшно много пари, огромен ресурс по европейските програми беше насочен към общината. Прави впечатление обаче, че проектите не създават устойчивост и не водят до трайно по-добър начин на живот за хората. \nМоже би ще влезем в хипотезата на целесъобразност, но например с близо 50 млн. лв., които общината усвоява ударно по програмата \"Региони в растеж\", се правят проекти, които не са достатъчно значими и които не решават натрупалите се от десетилетия проблеми във Велико Търново. Давам като пример паркирането, новата транспортна схема, обществения превоз в общината, доизграждането на канализацията във Велико Търново, която сега е изградена наполовина. \n- Кои са основните проблеми, които хората поставят при срещите си с вас? \n- Основният проблем, който е и бичът на нашето съвремие, е бедността, безпаричието. Не коментирам само пенсионерите, които четири десетилетия градиха България и сега са оставени да мизерстват. Говоря като цяло за всички хора, които живеят с усещането, че са изоставени, че са забравени, живеят без перспектива и без надежда за по-добър живот за тях и за техните деца. \nИ веднага влизам в конкретиката - изключително лоша пътна инфраструктура, без значение дали е републиканска или общинска, липса на перспектива, на работни места, които да осигуряват приличен доход за нормален живот, усещане за пълен хаос в институциите, за липса на адекватност и на предсказуемост в тях. Българите все повече усещат, че институциите съществуват и работят за самите себе си, а не за хората, заради които са създадени, за да решават техните проблеми, нужди, потребности и т.н. \n- Задава ли се предсрочен вот? Управляващата коалиция се тресе от всекидневни скандали? \n- Управляващата коалиция не е създадена, за да следва определени политики. Не е създадена на базата на определени принципи и идеи. Тя се основава на база частните интереси на отделните партии и на отделните нейни членове. Тя съществува като група за консумация на власт и пари. \nСъвсем резонно възниква въпросът доколко  коалицията може да бъде устойчива, след като не решава проблемите и не предлага работещи политики. Проблемите се задълбочават, основните системи в държавата не работят, безпаричие предстои в държавния бюджет. Можем да предположим с голяма вероятност, че на тази коалиция й предстоят трудни времена и мисля, че тя няма да има ресурса и кредита на доверие на обществото да работи пълен мандат.   \n \t\n", "date": "2018.07.13", "title": " ГЕРБ източват безскрупулно финансовия ресурс на страната"}
{"url": "http://www.duma.bg/node/171143", "text": "По инициатива на БСП членове на комисията по труда, социалната и демографската политика изпратиха искане до председателя й Хасан Адемов, в което настояват в дневния ред на комисията за седмицата 16-20 юли да бъде включено обсъждане на първо гласуване на законопроект за изменение на КСО. Това стана вчера след среща на лидера на левицата Корнелия Нинова и депутати от \"БСП за България\" със съкратените миньори от \"Мини Бобов дол\". След разговора Нинова обяви, че социалистите събират подписи за включване в дневния ред на парламента на промени в кодекса, с които да се решат проблемите на подземните работници.  \nНинова обясни, че миньорите са се обърнали с молба към \"БСП за България\" за помощ. \"Има внесено предложение за промяна в Кодекса за социалното осигуряване от колеги от ГЕРБ, но няма никакво движение по този закон. Подозираме, че умишлено не се вкарва в комисия и в пленарната зала, защото става дума за пари. Предстои ваканция на парламента през август и промяната в закона може да се случи чак през септември и октомври. Тогава ще се се гледа бюджетът за следващата година и ако законопроектът бъде приет в този период, може да се окаже, че няма средства\", обясни Нинова. Тя уточни, че става дума за текст в закона, с който трябва да се позволи при съкращаване преди навършване на възрастта, служителите да могат да се пенсионират по старите правила.  \n\"Проблемът е много стар. Решаването му беше обещано от правителството. Омбудсманът също работи по този въпрос. Досега обаче няма резултат. Затова от БСП започваме събирането на подписи и по Правилника за организацията и дейността на НС ще поискаме включването на законопроекта в дневния ред на комисията по труда и социалната политика. След това ще настояваме промяната да бъде гледана на първо и второ четене в един ден. Става въпрос само за един текст и една преходна разпоредба, за да може до края на юли промяната да стане факт и проблемът на съкратените миньори да се реши до края на парламентарния сезон\", подчерта Нинова. Тя припомни, че за да бъде придвижен законопроектът, са необходими подписите на една трета от депутатите.  \nНинова обърна внимание, че Законът за лова, например, е приет бързо на първо и второ четене. \"Документът не е толкова спешен за работещи и хора в трудно социално положение, но вижте колко спешно беше гласуван, защото, видите ли, някой в някоя ловна дружинка трябва да си уреди лова\", коментира Нинова. \nМиньорите се срещнаха и с депутати от ГЕРБ, които се съгласиха с твърдението на БСП, че е възможно промените в закона да бъдат извършени до края на тази парламентарна сесия. \nПрипомняме, че първата вълна от съкращения в рудник \"Бобов дол\" приключи към средата на месец юни, но по информация на работодателите цялата процедура ще продължи до края на 2018 година, като се очаква да бъдат съкратени общо около 400 души. Тогава стана ясно, че подземните работници не могат да се пенсионират, заради поправка в закона от края на миналата година, с която парламентът \"отряза\" възможността работници да се пенсионират при навършване на 45 години и четири месеца и с поне 10 години стаж под земята. Тези промени ще засегнат 80 души, които вместо да се пенсионират сега, ще трябва да чакат 10 или 12 години, докато не направят необходимата пенсионна възраст от 54 г., разписана в новите разпоредби. Текстът, който депутатите трябва да гласуват, ще позволи на миньори с над 10 години трудов стаж и навършени 45 години и шест месеца да се пенсионират нормално. \n    \n \t\n", "date": "2018.07.13", "title": "БСП внесе искане НС да гледа промяната в КСО за  съкратените миньори"}
{"url": "http://www.duma.bg/node/171144", "text": "Карта за градския транспорт в София вече може да се купува и през мобилен телефон. Засега обаче услугата е пилотна и предлага само дневна и нощна карта за всички линии. Тя е достъпна през сайта  . След регистрация може да се купи дневна карта за 4 лв. и нощна карта за 2 лв. Плащането става чрез дебитна или кредитна карта, както и чрез мобилен оператор. За момента услугата работи само за оператора А1, но до седмици услугата ще се предлага и от останалите.  \nПри този вариант плащането е на принципа на Синята и Зелената зона. След плащане трябва да получим QR код, който е картата за пътуване. Пътниците в метрото трябва да сканират кода на входа, а в наземния транспорт - да го покажат на контрольора. \nДневната карта е валидна за пътуване с всички дневни линии, включително наземен и подземен транспорт в рамките на деня. Еднодневна карта за всички линии се валидира за период и важи за един пътник. За успешна валидация на картата се необходима около минута. Нощната карта е валидна за всички нощни линии на градския транспорт в София.  \nКметът на София Йорданка Фандъкова обясни, че това е пилотен проект и след тестването му ще има възможност за разширение за всички превозни документи и за работа с различните партньори.   \n \t\n", "date": "2018.07.13", "title": "Общината тества купуването на карти и през телефона"}
{"url": "http://www.duma.bg/node/171092", "text": "В редакцията се получи писмо, което ни развесели. Получихме радостна новина - \"чудото на българската наука\", бизнесменът Венелин Терзиев, за когото разказах в публикацията \"Великият Остап Бендер на българската наука\" (29 юни т.г.), се бил сдобил и с титлата \"академик\". Пък ние не сме знаели. \nСамо напомням накратко публикацията от 29 юни: благодарение на знаменития Закон за развитие на академичния състав, собственикът и управител на русенското \"Скални материали\" АД и на още 6 фирми Венелин Терзиев за 4 години - от 2014 до 2018 г., успява да защити дисертация по икономика за научната степен \"доктор\" в един университет (ВСУ); после три дисертации от по над 330 страници за \"доктор на науките\" в други три вуза (Националния военен университет във Велико Търново, Стопанската академия в Свищов и Бургаския свободен университет - в областите национална сигурност, финанси и социални дейности). В същото време Терзиев става професор в четири различни висши училища (Русенския университет, Военния университет, Висшето училище по пощи и далекосъобщения и Бургаския свободен университет); преподава 15 учебни дисциплини; създава научна продукция от по статия и нещо на ден (общо 1673 заглавия); участва в множество научни конференции у нас и в чужбина. За капак се окичва и с титла \"член-кореспондент\" на Руската академия по естествознание (РАЕ) - частно формирование, за което официални руски сайтове съобщават, че се занимава с шарлатански изобретения, а Европейската организация за противодействие на мошеничествата и корупцията (ЕОПМК) моли всички, получили награди от РАЕ със символика на ЕС, да се свържат спешно с нея. В последните месеци пък във Великотърновската болница тече разследване на прокуратурата за получена от Терзиев поръчка в корупционна схема. \nТа, по повод публикацията завчера получихме в редакцията писмо от... Международната Мариинска академия \"М.Д. Шаповаленко\". Тя е създадена на 13 юни 2017 г. като учреждение към образователен проект на Мариинската галерия в областта на музейната педагогика, както пише в презентацията й в интернет. Оказва се, че нашият човек е \"уважаван колега, носещ много ползи с голям всекидневен труд\", вицепрезидент и академик-секретар на въпросната академия по икономическата тематика. Не сме знаели, че и в тази руска частна организация Терзиев има такива успехи. Но, както казва Мечо Пух:  колкото повече, толкова повече Самата академия е създадена на името на реставраторката Мария, починала на 21 години, която за година и половина трудов стаж постигнала грандиозни успехи в реставрирането на московски храмове. И трябвало било ДУМА да се извини за публикуваната \"непроверена информация\" за Терзиев и да пусне опровержения, а \"публикациите в българската преса за българската и руската наука да носят значително по-адекватен характер\". За съжаление на шефа на Мариинската академия, който е подписал писмото (доктора по педагогика, представящ се в интернет като член-кореспондент Олег Латишев-Майски и по случайност връстник на 48-годишния Терзиев), публикацията на ДУМА почива изцяло върху неопровержими документи. Не знам как е в \"руската наука\", но в България все още има някакви правила за това как се прави наука, как се оценяват научни приноси и как се заемат академични длъжности в българските висши училища, както и закони и правилници, които ги постановяват. \nНо щом сама се появява на хоризонта тази академия, редно бе да направим кратка справка за нея по достъпните в интернет нейни сайтове. А при този кратък преглед открих интересно съвпадение. Мариинската академия има  още един вицепрезидент \n- на отделението за социални науки. Това е Екатерина Димитрова Арабска. Това е съавторката на Терзиев, чието име често се среща сред 26-те негови съавтори в библиографията, представена от самия него. Кой знае защо обаче Арабска е представена в Мариинската академия и като кандидат на социологическите науки и \"президент на Академията за иновации и устойчивост\" (още една академия!), докато същата Екатерина Арабска - съавторката на Терзиев, според документите на Националния военен университет във Велико Търново, е защитила там дисертация за доктор по стопанско управление на 19 май 2016 г. Член на научното жури и неин рецензент там е...  сетихте се: Венелин Терзиев Що не, по това време той вече е два пъти доктор на науките и професор в Русе... От същата 2016 г. името на Екатерина Арабска се появява като заемаща длъжността доцент в частното Висше училище по агробизнес и развитие на регионите (познато като Земеделски колеж) в Пловдив.     \nВсъщност, в Русия има над 100 частни академии, представящи се за научни, създадени след разпада на СССР. Дали пък след този ми материал няма да се получат писма от още няколко от тях... \nП.П. Тук свършвам с всякакви иронии. И призовавам министъра на образованието и науката Красимир Вълчев, на когото е вменена отговорността за висшето образование в България и за развитието на кадрите в него, да направи необходимите проверки в споменатите висши училища и да отговори как точно в рамките на 4 години един човек може да стане три пъти доктор на науките и 4 пъти професор в различни наши вузове? Не е виновен Остап Бендер, че яде баницата, въпросът е кой и как му я дава. Пък и колко още като него ползват благата на криворазбраната цивилизация във висшето образование?   \n \t\n", "date": "2018.07.13", "title": "Въх, уби ма!  "}
{"url": "http://www.duma.bg/node/171146", "text": "Партията на Валери Симеонов НФСБ ще сезира ЕК за Закона за горивата и ще поиска наказателна процедура срещу страната. Това обяви той в парламента вчера, след като окончателно бяха приети промените, внесени от ВМРО и подкрепени от \"Атака\". Поправките касаят административно регулиране на икономически дейности, свързани с нефт и продукти от нефтен произход, и въвеждат изискване за финансово обезпечение от собствениците на такива обекти. Това според НФСБ ще принуди около 400 малки бензиностанции да затворят и ще създаде пазарна концентрация. \nСрещу проекта имаше сериозни протести на собственици на малки бензиностанции, а Симеонов заяви, че това е \"отвратителен и лобистки закон в полза на \"Лукойл\" и другите големи играчи на пазара\". Законът стана повод за нови скандали между трите партии в \"Обединени патриоти\". \nНовите правила влизат в сила половин година след обнародването им в \"Държавен вестник\". Със закона се въвеждат специални изисквания за регистрация на търговците с нефт и нефтопродукти - определен уставен капитал и обезпечение, както и високи санкции за нарушителите. Лице, което осъществява търговия с нефт и нефтени продукти без регистрация, извън нейния обхват, или в нарушение на законовите условия, ще се наказва с глоба и или имуществена санкция в размер от 25 000 до 250 000 лв. За повторно нарушение санкцията е в двойна. Превозваните горива, превозните средства и съоръжения, използвани за транспорт на нефтени продукти без регистрация, ще се отнемат в полза на държавата. \n    \n \t\n", "date": "2018.07.13", "title": "Партията на Симеонов ще сезира ЕК за Закона за горивата"}
{"url": "http://www.duma.bg/node/171145", "text": "- Г-н Касабов, защо НФСБ обяви Закона за горивата на ВМРО за лобистки, в полза на \"Лукойл\" и големите компании? \n- Така се оказва на практика. Когато говорим за лобистки закон, значи става въпрос за много пари. Спирам дотук. Дали някой е прибрал тези пари? Откъде ще дойдат? Има ли наистина пари, няма ли? Но когато говорим за лобизъм - има дадени пари. Обикновено в схемата парите се прибират от няколко човека, така е по закон божи. Парите се прибират от водача на партията и още двама-трима около него. Това е схемата. \n- Визирате лидерите на \"Атака\" и ВМРО? \n- Казвам по принцип как става. Това е често срещана порочна практика. Не знам дали сега е приложена, но това са вариантите. \n- Защо Волен Сидеров избухна срещу Валери Симеонов? \n- Ако си спомним през годините какво е правил Сидеров, има достатъчно постъпки, от които да се срамува. Да не забравяме, че \"Атака\" тръгна от СКАТ. Първия костюм му го купи Валери Симеонов, Сидеров нямаше пари. \n- Сидеров пък твърди, че е направил Симеонов политик. \n- Обратно, Сидеров дойде в СКАТ и стана политик под въздействието на Симеонов. Той беше политик на заплата в телевизията цели три години, защото нямаше субсидии. Говоря за милиони за всякакви разходи. Колите също му плащахме. Зад всяко негово действие стоеше Валери Симеонов. Той наставляваше лицето Сидеров. Пак казвам: големият политик е Валери Симеонов. \n- Как при тези враждебни отношения коалицията все още съществува? \n- Ние няма да се женим. А тези прояви на Сидеров са обикновено симптомите на незрелите политици. Така правят и в \"Атака\", и във ВМРО. Те са като малките деца - от време на време трябва да ги пошляпваме, за да се държат сериозно. Отстрани може и да изглежда странно, но в коалицията сме различни партии и хора, различни мнения, различни представи за себе си, различна степен на самодоволство, т.е. его. \n- Сякаш постоянно тримата ви лидери си мерят \"мускулите\". \n- Не си мерим мускулите, защото в тези взаимоотношения НФСБ е партията с най-много мускули - с най-голяма членска маса от 800 000. Ако трябва да си ги мерим, става лошо. \n- Само властта ли ви свързва в коалиция? \n- Ние не сме във властта, никой от нас не ползва служебен автомобил. През тези 5-6 месеца съм минал 55 000 км с личния си автомобил. \n- Очаквате ли сега ВМРО и \"Атака\" да не подкрепят вашите законопроекти? \n- Ами да пробват. Ако не ни подкрепят, ще го мислим. Имаме много важни закони в програмата на НФСБ и няма да се фиксираме върху един-два. Където успеем, успеем. Ние сме 27 души парламентарна група, от които 8 са от НФСБ. Да се сърдят избирателите, които не са гласували за нас. Важните ни задачи са законите за шума и за хазарта. Ще видим дали ще ни подкрепят в групата, но като гледам, не идват редовно на заседания. \n- Ще се разбие ли коалицията заради горивата? \n- В НФСБ имаме по-големи цели. Така че няма кой знае каква драма, която да развали коалицията. Каквото сме казали - казали, но оттук нататък имаме едно наум, макар че това не е първият случай. Нека си припомним миналия мандат, там пак имаше един закон лобистки на ВМРО, който удряше малките търговци за ракия. \n- Но беше вкаран от вашия депутат Поли Карастоянова. \n- Да, Поли го вкара зад гърба ни и ние я изключихме.   \n \t\n", "date": "2018.07.13", "title": " Щом е лобизъм, значи става дума за много дадени пари"}
{"url": "http://www.duma.bg/node/171104", "text": "Сенатът на САЩ предприе символична, но важна стъпка, целяща да утвърди неговата власт по отношение на налозите и митата, които вече бяха наложени от президента Тръмп, съобщи \"Уолстрийт джърнъл\". Това става в момент, когато администрацията на Белия дом заплаши с въвеждането от септември на 10-процентни мита за вноса на китайски стоки на стойност 200 млрд. долара. \nТова гласуване в Сената беше разглеждано като показател за това дали контролираната от Републиканската партия Горна камара на американския парламент е склонна да се опита да обуздае президента Тръмп. Сенаторите гласуваха с 88 \"за\" спрямо едва 11 гласа \"против\" да инструктират депутатите, определени да изгладят различията с Долната камара относно законопроекта за разходите, да включат също така и разпоредба, даваща право на Конгреса да се намесва, когато изпълнителната власт взима решения да налага митнически тарифи въз основа на съображения, свързани с националната сигурност. \n\"Трябва да ограничим злоупотребата с президентската власт и да възстановим конституционната власт на Конгреса в това отношение\", заяви сенаторът Джеф Флейк (републиканец от Аризона), който заедно със сенатор Боб Коркър (републиканец от Тенеси) беше един от авторите на тази мярка.   \n \t\n", "date": "2018.07.13", "title": "Сенатът ограничава правата на Тръмп за митата"}
{"url": "http://www.duma.bg/node/171147", "text": "Ще се противопоставим категорично на увеличението на таксите в административното правораздаване, като го атакуваме пред КС. Това заяви вчера на брифинг в НС депутатът от \"БСП за България\" Явор Божанков. По думите му промените, които се извършват в административното правораздаване, в повечето случаи са в правилната посока. \n\"Има и такива обаче, при които се губи балансът между ускоряване и правото и достъпа на гражданите до правосъдие. Именно такава промяна е увеличаването на таксите в административното производство, които се повишават до 900 пъти\", обясни Божанков. Той даде пример как при касационна жалба от юридическо лице таксата скача от 25 на 370 лева, което е 14 пъти. За едно обжалване при материален интерес на юридическо лице тя се увеличава от 5 лв. на 4500 лева, което е 900 пъти, пресметна социалистът. Божанков призна, че до момента таксите са били ниски и не са покривали разходите.  \n\"До момента всяка несправедлива такса можеше да се атакува в съда от гражданите. С въвеждането на таксите в закон те вече могат да се обжалват само пред КС\", заяви Божанков. \nПриетите от управляващите редица мерки водят до ограничаване правото за обжалване, до ограничаване на възможността на хората да търсят правата си, заяви Пенчо Милков. Той припомни, че 10 години таксите не са повишавани, сега се вдигат десетки пъти, а доходите на хората се повишават с проценти. \"С какво едно дело, заведено от физическо лице, е по-евтино или по-скъпо от едно дело, заведено от юридическо лице? С какво едно дело, заведено от НПО, е по-евтино от дело, заведено от търговско дружество? Такива обективни критерии в законопроекта няма\", категоричен е Милков. \nПрипомняме, че миналия петък социалистите остро разкритикуваха промените в Административнопроцесуалния кодекс, които вдигат драстично таксите за административни дела. Тогава БСП предупреди, че по този начин се възпрепятства достъпът на гражданите до този вид правосъдие. \nВчера НС прие втората част от кодекса, с които въведе такси в касационното производство. Депутатите решиха касационният жалбоподател да внася такса в размер на 70 лева, а когато жалбоподател е организация - 370 лв. Такса няма да се внася за подаване на протест, както и от граждани, за които е признато от съда, че нямат достатъчно средства да я заплатят. Когато има определяем материален интерес по делото, таксата е 0,8% от него, но не повече от 1700 лв. В случаи с материален интерес над 10 млн. лв. таксата е 4500 лв. Таксите за обжалване на дела за пенсионно, здравно и социално осигуряване са 30 лева за граждани и 200 лв. за организации. За производство, образувано по частна жалба, ще се събира такса в размер на 30 лв. за граждани и 150 лв. за организации. Не се дължи такса за частна жалба по дела за пенсионно, здравно и социално осигуряване. За производство по отмяна на влезли в сила съдебни актове се събира такса в размер на 30 лв. за граждани и 150 лв. за организации. \nОстанала част от Административнопроцесуалния кодекс ще бъде гласувана на извънредно заседание, след като НС отхвърли предложението на ДПС заседанието вчера да бъде удължено.   \n \t\n", "date": "2018.07.13", "title": " БСП дава на КС повишението на таксите в административното правораздаване  "}
{"url": "http://www.duma.bg/node/171126", "text": "Домакин на тази новаторска идея на режисьора и директор на културната институция - акад. Пламен Карталов, и този път ще бъде природният феномен Белоградчишки скали. Така, освен че остава верен на стила си с представянето на оперни спектакли на открито, акад. Карталов предлага на зрителите и още една емоция - да усетят магията на оперното изкуство сред красотата на българската природа. \nНачалото на тазгодишното издание ще бъде дадено днес, 13 юли, с постановката на балета \"Корсар\" от Адолф Адам, който ще се играе за първи път в подножието на природния феномен. До 29 юли публиката ще може да се наслади и на балетите \"Дон Кихот\" и \"Жизел\", както и на оперните шедьоври \"Кармен\" и \"Тоска\". \n\"Опера на върховете 2018\" ще предложи на зрителите и най-новия проект на Софийската опера и режисьора акад. Пламен Карталов - мюзикъла \"Мама миа\" по музика на известната шведска поп група \"АББА\". Той се представя за първи път в България, а зрителите на Белоградчишките скали ще могат да го видят само дни след премиерата му в София на 18 юли. \nНа фестивала ще прозвучи за първи път и световноизвестният \"Реквием\" от Верди, който организаторите посвещават на 370-годишнината от основаването на Никополската епархия, на 330 години от избухването на Чипровското въстание и в памет на жертвите от въстанието в Северозападна България от 1850 г.  \nГостите на третото издание на \"Опера на върховете\" ще могат да посетят и едно специално събитие - Пещерната импресия в три части \"Вагнер Магура\", история за богове, великани, джуджета и валкюри. Това е спектакъл в три части, в който в пещерата \"Магура\" артистите на Софийската опера ще пресъздадат чувствата и емоциите на музиката и героите на композитора Рихард Вагнер. \nОрганизатори на фестивала са Софийската опера и балет, Министерството на културата и община Белоградчик.   \n \t\n", "date": "2018.07.13", "title": " \"Опера на върховете\" за трети път на Белоградчишките скали"}
{"url": "http://www.duma.bg/node/171083", "text": "С уважение и внимание, Пловдивският клуб на ветераните от МВР \"Спартак\", обгрижва своите членове. За юбилярите се организират тържества с участието на общественици, културни дейци, близки и приятели. Неотдавна на такова събитие в кв. \"Кючук Париж\" в Пловдив бе отбелязана 60-годишнината на Евгения Вангелова - пиар на клуба и преводач, както и 90-годишния юбилей на о.з. полк. Васил Атанасов - отдал 67 години за опазване на държавната граница на България и реда и спокойствието на обществото ни. Двамата бяха наградени с Почетен плакет на клуба, а Васил Атанасов получи и почетен знак-медал за хората с добри сърца. \nДо края на годината ще бъдат отбелязвани кръгли годишнини и на други членове на клуба, посещения на свети места от нашата история, организиране на литературно-творчески вечери, прием на млади членове. Не случайно логото на клуба е: \"Морал, Вяра, Разум\"!  \nВ Клуб \"Спартак\" живата памет на членовете му  е залог за достойно бъдеще! \n                                                 \n    \n \t\n", "date": "2018.07.13", "title": "  За морала, вярата и разума"}
{"url": "http://www.duma.bg/node/171105", "text": "Обемът на преките китайски инвестиции в икономиките на страните-участнички в инициативата \"Един пояс, един път\" (ЕПЕП) към 2020 г. ще надхвърлят $25 млрд. долара, съобщи в. \"Чайна дейли\". \nБроят на сделките M&A (сливания и поглъщания) между китайски и чуждестранни компании през следващите две години съществено ще нарасне. \"Въпреки намаляването с 18% на партньорствата между Китай и страните от Западна Европа през 2017 г., данните за M&A в рамките на осъществяване на инициативата \"Един пояс, един път\" показват растеж от 8%\", пише изданието. \n\"Ние разглеждаме Китай като един от най-важните международни пазари\", заяви членът на борда на директорите на \"Комерцбанк\" Роланд Боем. \"Много от нашите клиенти са заинтересовани от китайския пазар и подкрепят инициативата \"Един пояс, един път\", добави той. \nКитайският лидер Си Цзинпин предложи тази инициатива през 2013 г., тя се оценява на около 5 трилиона долара за инфраструктурни разходи и обхваща 60 страни в Азия, Близкия изток, Европа и Африка, приповтя порталът  \"Поглед.инфо\".  \nЗаедно 64-те държави и Китай представляват 62% от световното население и над 1/3 от икономическото производство в глобален план. Като водещи играчи в инициативата около 50 китайски държавни компании са инвестирали общо от 2013 г. насам в 1700 проекта, свързани с ЕПЕП. \nФинансирането ще преминава през три различни източника. Сред тях са държавният фонд за копринени пътища, официално влязъл в действие през 2015 г. с първоначален капитал от $40 млрд, а също така две китайски банки - Китайската банка за развитие и Китайската банка за внос и износ. Две международни институции, ръководени от Китай, а именно базираната в Пекин Азиатска банка за инфраструктурни инвестиции - АБИИ (AIIB - Asian Infrastructure Investment Bank) с регистриран капитал от $100 млрд. долара, и базираната в Шанхай Нова банка за развитие с начален капитал от $50 млрд. също са сред основните финансови източници на инициативата. \nПроектът ЕПЕП ще има шест икономически коридора и един морски маршрут: нов евразийски сухопътен мост, (свързващ Западен Китай със Западна Русия), коридорът Китай-Монголия-Русия, коридорът Китай-Централна Азия-Западна Азия, коридорът Китай-Индокитайски полуостров, коридорът Китай-Пакистан, проектът Бангладеш-Китай-Индия-Мианмарски коридор, морски копринен път, свързващ крайбрежен Китай със Средиземно море през Сингапур-Малайзия, Индийския океан, Арабско море и Ормузски пролив. Фактически инициативата ЕПЕП се състои от магистрали и автомагистрали, сухопътни жп линии, пристанища, газопроводи и друга инфраструктура.  \n    \n \t\n", "date": "2018.07.13", "title": "Китай дава $25 млрд. за проекта на века "}
