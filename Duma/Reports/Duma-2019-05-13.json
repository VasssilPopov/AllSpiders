{"url": "https://duma.bg/rezultati-parva-liga-xxxiii-krag-n191633", "text": " 1:0 Станислав Костов (15) 2:0 Паулиньо (19) 3:0 Давиде Мариани (31) 4:0 Станислав Костов (46) 5:0 Станислав Иванов (83) 5:1 Дани Кики (86);     Малинов (Ц-90+3), Дяков (Л-90+3), изп. дузпа Соу (Ц-8);   Бригидо (45+1).  4. Берое    33    15    9    9    39:28    54  5. Ботев Пд    33    14    8    11    44:32    50  6. Черно море    33    14    6    13    42:47    48 ЕТЪР - Локо Пд 1:0 (общ рез. 3:0) 1:0 Кр. Стоянов (63); СЛАВИЯ - Ботев Вр   1:0 (1:0) Чунчуков (99-д), ЧК  Загорчич (С-тр-114). Славия - Етър (Диема спорт). утре, 20.00: Витоша Б - Дунав (0:0 в първия мач, Диема спорт). Победителят играе със Септември на 19 и 22 май.", "date": "2019.05.13", "title": "Резултати,   Първа лига, XXXIII кръг"}
{"url": "https://duma.bg/gazat-poevtinyava-simvolichno-ot-yuli-n191619", "text": "Поевтиняване на природния газ с 10 стотинки, или 0.22 на сто, от 1 юли 2019 г., очаква държавният доставчик \"Булгаргаз\". След поскъпването на синьото гориво от април с 0.83 на сто идва сегашното намаление. Основната причина за него е очакваната по-ниска цена на руския природен газ от следата на годината, обясняват от дружеството. Според неговите изчисления суровината трябва да струва 45.07 лв./МВТ, но в цената не са включени таксите за пренос и достъп до газовата мрежа, за акциз и ДДС. При запазване на таксите реално намаляването на цената ще е още по-малко и почти няма да се усети. Тази прогноза обаче е неокончателна и точните разчети ще са ясни на 10 юни, когато \"Булгаргаз\" е длъжен да внесе заявлението си цената за третото тримесечие на годината.", "date": "2019.05.13", "title": "Газът поевтинява символично от юли "}
{"url": "https://duma.bg/bavyat-se-vizi-za-rabotnitsite-ot-chuzhbina-oplakvat-se-hotelieri-n191620", "text": "Бавят се визите за работници от чужбина преди новия туристически сезон. От това се оплакват хотелиери в Слънчев бряг. Опасенията им са, че туристите ще започнат да недоволстват от качеството на предлаганите им услуги, предаде Нова телевизия. Дългосрочните визи за работници от трети страни вече трябва да се издават за 15 работни дни, а не както беше за 35 дни. Промяната стана с нова наредба от началото на годината. Хотелиери се оплакват, че чакат много по-дълго и това пречи на работата им. В Слънчев бряг обаче част от хотелите са отворили по-късно от предвиденото, за да посрещнат гостите си, защото няма персонал. Документите за визи на 32-ма работници от Украйна били подадени в Агенцията по заетостта още през февруари. Срокът за разрешение бил 10 дни. \"Ние получихме нашите разрешения след 42 календарни дни, но сроковете не се спазват там. Мисля, че в ДАНС е най-голямото забавяне\", казва Ростислава Димитрова - управител на хотел. Заради забавянето на документите на чуждите работници повечето от назначените служители трябва да вършат неспецифична работа за позицията им. Все още туристите са малко и хотелиерите се справят с работата, въпреки че персоналът не достига. Хотелиери са убедени, че не могат да се справят без помощта на институциите. \"Да видим коя институция не си е свършила работата, за да може да се види къде е тясното звено и да се предприемат мерки\", каза министърът на труда и социалната политика Бисер Петков. От Министерството на труда и социалната политика до момента са издали разрешения за визи на 345 граждани, които ще останат у нас от 3 до 9 месеца. Междувременно стана известно, че от 1 юни Министерството на туризма започва проверки на плажовете. Те ще се правят така, че да не пречат на дейността на бизнеса, но ще бъдем безкомпромисни към нарушителите, заяви в Бургас министърът на туризма Николина Ангелкова. Според нея ни очаква труден сезон с големи предизвикателства и борба за всеки турист. ", "date": "2019.05.13", "title": "Бавят се визи за работниците от чужбина, оплакват се хотелиери"}
{"url": "https://duma.bg/bsp-iska-letishte-sofiya-da-ostane-darzhavno-n191622", "text": "\"Летище София се развива добре. Кое е европейското в това то да се отдаде на концесия на Турция? БСП ще продължи усилията да спре тази концесия.\" Това каза пред журналисти в края на миналата седмица лидерът на БСП Корнелия Нинова. Повод за изявлението й е отварянето на петте оферти за концесията на летище София. Най-висока като предложено концесионно възнаграждение за държавата се оказа петата и последна оферта на френската \"Еърпортс Де Пари груп\", която оперира на три парижки летища и участва в надпреварата чрез консорциум между компаниите \"Еърпортс Де Пари\" ЕС.ЕЙ и \"ТАВ Хавалиманларъ Холдинг\" А.Ш. Тя предлага годишно концесионно възнаграждение от 32,8 млн. евро и общи инвестиции в размер на 903 млн. евро. \"Твърдението, че държавата може да бъде лош стопанин, за нас не отговаря на истината. Факт е, че кандидатите, чиито оферти са отворени, са държавни фирми. Фактите за летище София са, че в последните години се увеличават приходите с над 20% и стигат до 168 млн. лв. Печалбата расте с 10% и е почти 13 млн. лв. годишно. Расте и потокът от пътници, увеличили са се със 7%\", коментира Нинова. Тя беше категорична, че БСП предлага на българските граждани политика, при която стратегическите обекти на страната ще се управляват от държавата, няма да се приватизират и няма да се дават на концесия. \"ГЕРБ раздават всичко, което е държавно, което може да носи приходи и да служи за благото на народа. Ние ще пазим тези обекти като държавна собственост и те ще се управляват така, че приходите от тях да отиват при народа\", изтъкна Корнелия Нинова. Две години предупреждавахме, че концесията на летище София ще бъде предоставена на близка до нас държава, а именно Турция. Правителството върви в тази посока, заяви зам.-председателят на ПГ на \"БСП за България\" Георги Свиленски. По неговите думи това е най-печелившето дружество в транспортния сектор и едно от най-печелившите от държавните предприятия. Необяснимо е желанието на правителството да отдаде на концесия предприятие, което непрекъснато увеличава печалбите си. Свиленски обясни, че всички оператори в света отчитат печалби около 30%, само летище София отчита 12%. Това показва лошото управление на летището от страна на държавата. Правят много разходи, за да има ниска печалба, ползват дружеството за източване за близки или фирмени интереси, заяви той. По-късно транспортният министър Росен Желязков заяви, че няма нито предопределен, нито избран концесионер за летище София. Всички кандидати са допуснати до процедурата по избор на концесионер и имат равни шансове за успех, каза той. От Френско-българската търговска и индустриална камара пък разпространиха изявление на своя председател Стефан Делайе, че водещ партньор със 75% в консорциума \"Ей Ди Пи\"/ТАВ е френският летищен оператор, който от своя страна притежава над 46 на сто в ТАВ. \"Поради това би било неточно представянето на компанията да бъде ограничавано до турския й произход\", посочва Делайе.", "date": "2019.05.13", "title": "БСП иска летище София да остане държавно"}
{"url": "https://duma.bg/nova-megaagentsiya-shte-upravlyava-darzhavnite-firmi-n191621", "text": "Агенцията за приватизация и следприватизационен контрол да се слее с Българската агенция за инвестиции в нова административна мегуструктура  - Агенция за публичните предприятия и инвестициите, която да определя политиката в дружествата с над 50 процента държавна  собственост. Това предвижда законопроект за публичните предприятия, публикуван за обществено обсъждане от правителството  Така досегашната Агеция за приватизация, която в последните години реализира минимални приходи от продажби на държавни активи и дейността й е съсредоточена основно към продажбата на недвижими имоти  и следприватизационния контрол, ще придобие нови функции. Основната  от тях е контрол върху концесионирането.  Очаква се бъдещата Агенция за публичните предприятия и инвестиции да решава как държавата да управлява и печели по-добре от дружествата, в които притежава над 50%. Отрасловите министри все още ще имат основната дума за развитието и управлението на тези предприятия, но новото звено ще ги подпомага в разработването на бизнес програмите на дружествата и ще следи за техните назначения в управата на фирмите. За целите на подбора, номинирането и назначаването на шефове и бордовете на държавните предприятия ще се разработи специална методика, предвижда законопроектът. Той въвежда забраната членове на органите за управление и контрол на държавните предприятия да са депутати, министри, заместник-министри, членове на политически кабинети, областни управители и техните заместници, кметове, заместник-кметове, кметски наместници, секретари на общини, шефове на агенции и т.н. В момента  ограничението важи за министрите и зам.-министрите, но е практика в бордовете на държавните дружества да се включват съветници и членове на политически кабинети с цел да си увеличат доходите.  Новата агенция също така ще контролира директно дейността на публичните дружества и ще представя пред общественоста обобщен годишен доклад за работата им. Ще публикува и актуална информация и отчети за дейността на публичните предприятия, включително финансова и нефинансова информация за тях. Предвижда се и премахване на списъка със забранени за продажба търговски дружества с повече от 50 на сто държавно участие и те ще се приватизират след приемане на решение от Народното събрание. В същото време се забранява да се създават нови държавни компании, \"ако се предвижда те да извършват предимно стопанска дейност, която би могла да се осъществява от частен оператор с цел печалба\".  Министерският съвет пък ще решава за продажбата на обособени части от дружества с преобладаващо държавно участие. Законът ще има ограничено въздействие върху общинските публични предприятия, с оглед на това, да не се нарушават правата на общините за местно самоуправление, уточнява се в проектодокумента.", "date": "2019.05.13", "title": "Нова мегаагенция ще управлява държавните фирми "}
{"url": "https://duma.bg/kzk-razreshi-poshtenska-da-kupi-banka-pireos-n191618", "text": "Комисията за защита на конкуренцията (КЗК) разреши на Пощенска банка да придобие Банка Пиреос България, става ясно от решение на регулатора, публикувано на сайта му. В началото на ноември 2018 г. Eurobank Ergasias S.A. (Юробанк) сключи споразумение за придобиването на \"Банка Пиреос България\" от дъщерното й дружество Пощенска банка. Стойността на сделката е 75 млн. евро. След финализирането на сделката новата банкова група ще се превърне в четвърти по големина участник на пазара у нас по размер на активите с дял от 10%. След концентрацията новото обединение ще заема четвърто място при депозитите от граждани и домакинства с общ дял от 11,5% и трето място при жилищните и ипотечните кредити за физически лица с пазарен дял от 17,9%, показва анализът на КЗК. Освен това обединената група ще заема пето място при потребителските кредити с пазарен дял от 9%, четвърто място при корпоративните депозити също с дял от 9% и четвърто място при корпоративните кредити с пазарен дял от 11,2%.", "date": "2019.05.13", "title": "КЗК разреши Пощенска да купи банка Пиреос"}
{"url": "https://duma.bg/biznesat-sravni-nek-s-energiyna-mafiya-n191617", "text": "Резкият скок на цената на тока на енергийната борса повиши рязко напрежението между НЕК и бизнес потребителите, които обявиха пазара на електроенергия за \"организирана престъпна група\". Шефът на \"Националната електрическа компания\" Петър Илиев обаче запита недоволните защо не роптаят, когато токът е евтин и обвини частните централи, включително и такива притежавани от видни работодатели, че не продават ток на свободния пазар. Председателят на Асоциацията на индустриалния капитал в България Васил Велев обяви, че \"пазарът на ток за бизнеса е манипулиран, има всички признаци на организирана престъпна група\" и изкуствено се създава дефицит. Причината са цени от 164 лв, 130 лв. и 102 лв. за мегаватчас на 8, 9 и 10 май, при положение, че преди това цените са в диапазона от 44 до 79 лв./МВтч. Велев посочи пред Нова телевизия, че НЕК е сред виновниците за това и поиска оставката на Петър Илиев. Той  отвърна, че няма причини да напуска поста, защото НЕК няма вина за поскъпването, а ангажиментът й за доставки е основно към домакинствата и малките фирми на регулирания пазар. Той се възмути, че бизнесът постоянно напада държавните централи за манипулации на борсата, но и дума не се обелва за частните мощности, които не предлагат енергия на свободния пазар.  \"Вглеждат се само в държавните електроцентрали, а има централи, които не работят и пазят собствените си интереси\", каза шефът на НЕК.  Той посочи ТЕЦ \"Русе\", \"Бобов дол\" и \"Марица 3\", свързвани с бизнесмена Христо Ковачки, ТЕЦ \"Варна\" на почетния лидер на ДПС Ахмед Доган, когенерацията \"Биовет\" на председателя на КРИБ Кирил Домусчиев\" и ТЕЦ \"Свилоза\".", "date": "2019.05.13", "title": "Бизнесът сравни НЕК с енергийна мафия"}
{"url": "https://duma.bg/rezultati-vtora-liga-28-i-krag-n191632", "text": "Струмска слава - Лудогорец-2 2:3 0:1 Цветослав Петров (12) 1:1 Борислав Николов (51) 1:2 Кирил Янакиев (51') 2:2 Любомир Танев (56) 2:3 Ивайло Климентов (69-д); ЦСКА 1948 - Локо ГО 4:0 1:0 Александров (19) 3:0 Гущеров (42 и 62) 4:0 Александров (89); Ботев Гъл - Царско село 3:2 1:0 Тошев (13) 1:1 Минчев (24) 2:1 Винков (31) 2:2 Минчев (46) 3:2 Тошев (52); Литекс - Монтана 1:2 1:0 Г. Иванов (10) 1:1 Цветков (33) 1:2 Йорданов (45+2); Несебър - Локо Сф 3:0 2:0 Молдованов (37-д и 51) 3:0 Михайлов (83); Пирин - Черноморец Бч 2:1 0:1 Йосков (8) 2:1 Вл. Златинов (44-д и 63); Кариана - Добруджа 2:0 1:0 Игнатов (44) 2:0 Тодоров (90+1); Арда - Поморие 2:0 1:0 Законов (7) 2:0 В. Христов (13-д). 4. ЦСКА 1948    28    15    11    2    36:16    56 5. Литекс    28    12    7    9    41:24    43 6. Локо ГО    28    10    6    12    28:37    36 7. Поморие    28    10    5    13    35:48    35 8. Стр. слава    28    9    6    13    30:38    33 9. Локо Сф    28    8    9    11    20:24    33 10. Черноморец    28    8    7    13    23:33    31 11. Лудогорец-2    28    9    4    15    31:42    31 12. Ботев Гъл    28    7    9    12    28:33    30 13. Пирин    28    8    4    16    28:47    28 14. Кариана    28    7    6    15    26:37    27 15. Несебър 28    6   9    13    31:47    27 16. Добруджа    28    4    9    15    14:34    21  Арда - ЦСКА 1948 (Диема спорт); Поморие - Ботев Гъл; Царско село - Кариана; Добруджа - Струмска слава; Лудогорец - Литекс; Монтана - Пирин; Черноморец Бч - Несебър; Локо Сф - Локо ГО.", "date": "2019.05.13", "title": "Резултати, Втора лига, 28-и кръг"}
{"url": "https://duma.bg/bsp-vnese-nova-zhalba-v-tsik-sreshtu-borisov-n191628", "text": "Втора жалба внесе БСП в ЦИК срещу Бойко Борисов. Социалистите са възмутени, че от две седмици той съвместява премиерските функции с тези на шеф на Председателския предизборен щаб на ГЕРБ и съпътстващите ги партии. Това е в категорично противоречие със Закона за администрацията, заяви председателят на Националния предизборен щаб на \"БСП за България\" Георги Свиленски. Той призова ЦИК да спазва закона и да загърби партийните си пристрастия. В закона ясно е записано какви функции не може да изпълнява министър-председателят, подчерта Свиленски. Това е вторият сигнал до ЦИК. Миналата седмица БСП сезира ЦИК за същите нарушения, а в петък от комисията обявиха, че Борисов не бил нарушил законите. Говорителят на ЦИК Александър Андреев заяви, че посочените от БСП аргументи за обиколките на премиера в страната не представлявали предизборна кампания. Народният представител Явор Божанков цитира съобщение от официалната страница на ГЕРБ, че Борисов оглавява Председателския предизборен щаб. \"Законът за администрацията, чл. 19, ал. 7, т. 5 е пределно ясен, че министър-председателят не може да заема никакви ръководни длъжности в предизборен щаб. Борисов е в явна несъвместимост и нарушение на закона\", коментира той. Божанков призова ЦИК да даде указания на премиера да освободи един от двата поста и да преустанови нарушението на законите.  Социалистите настояха комисията да сезира Сметната палата, която да санкционира закононарушения при финансирането на предизборната кампания на ГЕРБ и другите партии, подписали коалиционно споразумение и носещи солидарна отговорност като политически партньори.", "date": "2019.05.13", "title": "БСП внесе нова жалба в ЦИК срещу Борисов"}
{"url": "https://duma.bg/40-amerikanski-shtata-sadyat-farmatsevtichni-kompanii-n191615", "text": "Повече от 40 американски щата подадоха иск, с който обвиняват фармацевтични компании в заговор за изкуствено увеличаване цената на обичайните лекарствени средства. В делото се твърди, че около 20 компании са участвали в определянето на цени за над 100 лекарства, включително такива за лечение на диабет и рак. Една от обвинените фирми е \"Тева Фармасютикълс\" - най-големият световен производител на генерични лекарства. \"Тева\" има представителства на 80 пазара, произвежда и предлага над 1800 лекарства и 16 000 лекарствени продукта.  \"Тева\", която отрича всякакви нарушения, казва, че ще защити действията си. Искът, който е следствие на петгодишно разследване, обвинява компаниите, произвеждащи лекарства, че са участвали в престъпна схема за повишаване на цените - в някои случаи с повече от 1000 процента. Искът бе подаден от главния прокурор на щата Кънектикът Уилям Тонг. \"Имаме убедителни доказателства, които показват, че генеричната лекарствена индустрия е извършила многомилиардна измама на американския народ\", каза Тонг, цитиран от Би Би Си. \"Разполагаме с имейли, текстови съобщения, телефонни записи и свидетелства на специалисти от компаниите, които смятаме, че ще докажат многогодишен заговор за определяне на цените и разделяне на пазарния дял за огромен брой лекарства\", твърди той. Представител на \"Тева\" в САЩ заяви пред медиите, че израелската компания \"не е участвала в никакво поведение, което би довело до гражданска или наказателна отговорност\". Останалите 19 фирми, замесени в делото, все още не са коментирали твърденията. Според съдебното дело компаниите, произвеждащи лекарства, са се уговорили за манипулиране на цените в периода юли 2013 г. - януари 2015 година. Г-н Тонг заяви, че разследването е разкрило защо разходите за здравни грижи и лекарства, отпускани по лекарско предписание, са толкова високи в САЩ. \"Тева\" е добре позната и в България. Компанията зае водеща позиция на българския фармацевтичен пазар, след като купи през 2016 г. българския фармацевтичен гигант \"Актавис\". \"Тева Актавис\" притежава най-богатото продуктово портфолио, което включва широка гама медикаменти за социалнозначими заболявания в области като кардиология, онкология, централна нервна система, антибиотици, метаболизъм, дихателна система, опорно-двигателен апарат, храносмилателна система, витамини и хранителни добавки. Производствената част е представена от два модерни завода в градовете Дупница и Троян, които отговарят на най-високите световни стандарти за фармацевтично производство. \"Актавис Дупница\" е сред най-големите фармацевтични производители на твърди лекарствени форми в Европа.", "date": "2019.05.13", "title": "40 американски щата съдят    фармацевтични компании"}
{"url": "https://duma.bg/pendarovski-vstapi-v-dlazhnost-n191613", "text": "Първият президент на Република Северна Македония Стево Пендаровски официално встъпи в длъжност. На церемонията присъстваха много международни гости, включително българският президент Румен Радев. Пендаровски обеща кабинетът на държавния глава да отразява мултикултурния характер на обществото. \"По-лоша идея от тази за промяна на границите не съм чул досега\", каза Пендаровски по повод предложенията на сръбския държавен глава Александър Вучич и на неговия косовски колега Хашим Тачи за промяна на границите между двете държави, като обяви това за \"рецепта за конфликт\".", "date": "2019.05.13", "title": "Пендаровски встъпи в длъжност"}
{"url": "https://duma.bg/partiya-brekzit-vodi-na-ostrova-n191614", "text": "\"Партия Брекзит\", оглавявана от Найджъл Фарадж, изглежда ще спечели повече гласове от лейбъристите и консерваторите, взети заедно, на предстоящите в края на месеца избори за Европейски парламент, пише The Daily Еxpress. Според последното проучване на общественото мнение на Opinium 34% от избирателите ще подкрепят евроскептиците, докато 21% ще гласуват за Лейбъристката партия и скромните 11% за Консервативната партия. Подкрепата си увеличават и либералдемократите, които в момента се ползват със симпатиите на 12% от избирателите. Партията на искащите да останат в ЕС - \"Промени Обединеното кралство\", пък се срива до 3% подкрепа. Фарадж основа партията си през април, обявявайки целта си да се сблъска с установения британски политически елит, когото той обвинява, че е предал избирателите, които гласуваха за излизане на Великобритания от Европейския съюз на референдума през 2016 г. Вероятно следващата седмица британският премиер и лидер на британските консерватори Тереза Мей ще обяви оставката си. Това заяви Греъм Брейди, председател на Комитет 1922 -  организация на депутати консерватори, повечето от които са недоволни от неяснотата около Брекзит. Преди време Мей обяви, че ще се оттегли, след като сделката за Брекзит бъде прокарана в парламента. По последни данни обаче, оставката ще бъде подадена следващата седмица. На среща на върха през април лидерите на ЕС за втори път отложиха Брекзит. Сега Великобритания трябва да напусне Общността на 31 октомври. В същото време Скотланд ярд постави кмета на Лондон Садик Хан под 24-часова полицейска защита, съобщава в. ДМетроУ. Причината Ц стотиците заплахи срещу него, отправени в социалните мрежи. Според лондонския градоначалник ситуацията значително се е влошила след референдума за Брекзит преди три години. Хан сподели, че заплахите са ескалирали от Добидни имена и тролване до заплахи за тероризъм\". ДНе е редно последиците от това да съм кмет на Лондон, мюсюлманин и публична личност да са постоянна полицейска защитаУ, заяви той.", "date": "2019.05.13", "title": "\"Партия Брекзит\" води на Острова"}
{"url": "https://duma.bg/rumen-radev-nastoya-za-prisadi-na-polititsi-n191630", "text": "Задкулисието управлява държавата и премиерът е зависим от него, заяви Корнелия Нинова след отказа на Борисов да уволни Румен Порожанов въпреки скандалите, в които министърът бе замесен. \"Не можем да градим модерна България, ако оставим нещата постарому, като се вихри безнаказаност и беззаконие. Възстановяването на държавността у нас минава през възмездието\", заяви Радев в Асеновград, където бе за празника на града. Държавният глава подчерта, че България няма да е символ на корупция, когато спре само да се говори, а има \"разнищване и прочистване\". Радев посочи, че за справяне с проблемите са необходими разкрития, конфискация и връщане на пари. \"Всяка седмица премиерът събира пряко подчинените му служби и компетентни органи и както се ровят в кофите за боклук за контрабандни цигари, е време да се заровят и в задграничните офшорни сметки, в имотите и фирмите на политици чрез подставени лица\", категоричен бе той. По думите му институциите няма да могат да мотивират бездействието си, ако медиите продължават да ги изпреварват с разкрития за корупция. С ирония Радев отбеляза, че проблемът на Бойко Борисов не е в липсата на домашни визити у негови министри и партийци. \"Не е дори и във факта, че назначеният от управляващите антикорупционен орган не хваща необяснимото богатство на някои политици, и дори да го правеше, той щеше да констатира само крайната фаза на корупционния акт и малка част от откраднатото. Истинският проблем на премиера е, че безконтролността на управлението генерира корупция в големи размери и това не може да се лекува с медийно осветяване на прегрешилите и оставки\", заяви президентът. Той призова за прозрачно и отговорно управление с ясни механизми за контрол, които да пресекат корупционните потоци. \"Задкулисието управлява държавата и премиерът е зависим от него. \"Моралът\" на Борисов се сблъска със задкулисието и второто победи\", коментира отново от Асеновград Корнелия Нинова. Лидерът на БСП припомни изявление на премиера, който покрай \"Апартаментгейт\" и скандалите с къщи за гости се бе заканил кадрите на ГЕРБ да напускат постовете си дори само при съмнения за нередности. \"Не съмнения, а факти има за министър Порожанов, но Борисов не смее да му поиска оставката. Защо? Защото не е негов министър. Защото друг го назначи начело на министерството с най-сериозен бюджет за усвояване\", заяви тя. Нинова припомни за имотните скандали с финансовия министър Владислав Горанов и Николина Ангелкова, от които нищо не последва. \"Така никога няма да има справедливост. Ще продължават да крадат милиони от парите на народа, а на него да подхвърлят трохи. Затова Борисов не иска да подаде оставка при загуба, докато не си гарантира следващ главен прокурор, който да не го закача\", смята Нинова. Според нея решението е преди избора на главен прокурор да бъдат променени правомощията му, като се ограничи безконтролната му власт, а актовете му минат под съдебен контрол. Нов закон за КПКОНПИ, както и Европейска прокуратура начело с Кьовеши са другите решения според лидера на БСП. От антикорупционната комисия признаха, че са скрили информация от имуществената декларация на земеделския министър Румен Порожанов. Това било по негово желание, тъй като той не искал да публикуват данните на съпругата му. Порожанов се оправда, че вече не живеел с жена си и след избухването на скандала все пак поиска комисията да публикува цялата информация от декларацията. При проверка на документите от КПКОНПИ открили несъответствия в доходите му за 2017 г., те обаче били уточнени с коригираща декларация. Миналата седмица стана ясно, че в декларацията си за 2018 г. Порожанов не е вписал имотни сделки на съпругата си и печалбата от 160 хил. лв. Министърът вече не живеел с Веска Порожанова, но в декларацията си не е попълнил колоните \"наличие на фактическа раздяла\", \"не живее заедно със съпругата си и няма общо домакинство и няма да декларира нейното имущество и доходи на основание чл.37, ал. 5 от ЗПКОНПИ\", както и \"фактическо съжителство на съпружески начала\".", "date": "2019.05.13", "title": "Румен Радев настоя за присъди на политици"}
{"url": "https://duma.bg/bsp-shte-raboti-za-edinna-minimalna-zaplata-v-es-n191629", "text": "\"Налагането на идеята за минимални европейски заплати и пенсии ще е приоритет за евродепутатите от БСП. Това означава в страните членки те да са обвържат с твърд процент от необходимата сума за издръжка на човек\", заяви кандидатът за ЕП Иво Христов в Пирдоп. Той подчерта, че негов приоритет ще бъде налагането на социалната държава в Европа, ЕС, който не е насочен само към икономиката, а и към идентичността, културата и образованието. Европа трябва да си спомни на какво дължи успеха си и че е континент и територия на цивилизацията, на културата и образованието, които са и винаги са били приоритет на левицата, обясни той. На предстоящите избори залогът е голям и от тях зависи дали ще се постигне реална промяна у нас, категоричен е Христов. \"Най-важната ценност на Европа е солидарността. Солидарността между държавите-членки и в отделните региони. Ако ЕС е обърнат към хората и техните проблеми, то и по-малките градове също ще могат да разчитат на подходяща подкрепа за решаване на предизвикателствата, които стоят пред тях\", обяви в Асеновград Иван Кръстев. Ще защитаваме националния интерес и развитието на онази Европа, която би дала шанс за по-добро качество на живот на всички европейци, заяви кандидатът за ЕП от БСП Димитър Данчев на среща с жители на Белово. Много от хората в Белово и Велинград споделиха недоволството си от изразходването на евросредствата и настояха за по-справедливо разпределение, за да може и малките и средните фирми и стопани да създават повече работни места в региона. Само когато БСП е на власт, има последователна политика за увеличаването на доходите, припомни в Каварна кандидатът за евродепутат Сергей Станишев. \"В момента България няма посока. Имаме правителство на оцеляването. Запушват се дупки и протести. Няма предвидимост и нормална бизнес среда, има бедност и неравенство. А те са основната причина за демографска криза и бягството на хората зад граница. Като държавно отговорна партия БСП трябва да покаже, че може да изведе държавата към нова перспектива\", обясни Станишев. С него във Варна бе и Валери Жаблянов. Можем да покажем компетентност и да преодолеем един хроничен дефицит на България - липсата на национални приоритети и чувството, че все догонваме другите\", подчерта той.", "date": "2019.05.13", "title": "БСП ще работи за единна минимална заплата в ЕС"}
{"url": "https://duma.bg/mvnr-privikva-turskiya-poslanik-n191627", "text": "Турският посланик у нас Хасан Улусой е привикан да се яви в българското външно министерство днес. Министър Екатерина Захариева е разпоредила той да дойде, за да обясни свое изказване, в което призовава България да насърчи изучаването на турския език. Такова изказване от посланика на съседна и партньорска държава не съответства на очакванията за това по какъв начин следва да се развиват нашите добросъседски и приятелски отношения, заявиха от МВнР. До позицията се стигна, след като при откриване на нов завод на турска компания в Кърджали Улусой отбеляза, че фирми от страната му изпитвали трудност да намерят работници, които владеят езика. \"Разчитаме на българските власти за по-ефективно изучаване на турски език в училищата от страна на българските граждани, и най-вече от сънародниците ви. Ние сме готови да съдействаме в тази посока\", каза той, докато зад него стоеше Бойко Борисов. Това, което каза посланикът, аз го разбирам по един начин, те по друг, но във всички случаи ще му потърся отговорност, бе първата реакция на премиера. Той не скри възмущението си от претенцията на Улусой и каза, че \"не му е работа на посланика да поставя такива въпроси на толкова хубав празник, с толкова приятели\". Изопачаването на думите на посланика и последвалият отзвук са причина за разочарование, гласи позиция на турското посолство, публикувана в социалните мрежи. ", "date": "2019.05.13", "title": "МВнР привиква турския посланик"}
{"url": "https://duma.bg/roditeli-protestiraha-sreshtu-strategiyata-za-deteto-n191616", "text": "Организирани чрез социалните мрежи протести срещу Стратегията за детето се проведоха в столицата и други градове в събота. Онлайн са посочени и основните искания на недоволстващите като излизане на България от Норвежкия финансов механизъм, тъй като по него България се задължавала да създаде и приеме закони за създаване на детски съдилища, което  Конституцията забранява. Настоява се за разследване на социалните служби при случаи на неправомерно извеждане на деца от семействата и въдворяването им в институции или приемна грижа. Има изискване за наказателна отговорност при недобронамерени действия. Родителите настояват Държавната агенция за закрила на детето да се преобразува в Държавна агенция за закрила на семейството. Протестиращите настояваха и за подпомагане на семейства в нужда, а не извеждане на деца и предаването им на приемна грижа. ДУМА припомня, че в края на април по разпореждане на Бойко Борисов работата по проекта на Националната стратегия за детето (2019-2030 г.) бе спряна поради негативни реакции на част от обществото. На 9 май МТСП възрази срещу новини в социалните мрежи, че се подготвя Закон за детето. Проект на подобен нормативен акт не съществува и не се подготвя, бяха категорични от министерството. Ден по-късно социалният министър Бисер Петков заяви, че \"не съществува нормативен документ и не се подготвя проект, който да цели отнемане на децата от техните биологични родители. Истината е, че много деца се изоставят от техните родители буквално на улицата и държавата е длъжна да се погрижи за тях, като предприема временни мерки за закрила\". През 2018 г. социалните работници са предотвратили изоставянето на 1700 деца и те са останали в своите семейства.", "date": "2019.05.13", "title": "Родители протестираха срещу Стратегията за детето"}
{"url": "https://duma.bg/bls-iska-darzhavata-da-plashta-potrebitelska-taksa-za-detsata-n191624", "text": "Да бъде въведена потребителска такса и за деца, която да се плаща от държавата. За това настоява лекарското съсловие в декларация, приета с 204 гласа \"за\", 24 \"против\" и 8 \"въздържал се\" на 70-я извънреден събор на Българския лекарски съюз. В документа лекарите настояват да отпаднат лимитите за броя легла по клиники в Специализираната болница по детски болести \"Проф. д-р Иван Митев\" и ограничението да е общо за броя легла за всички детски отделения. ДУМА припомня, че в сряда Надзорният съвет на НЗОК реши да няма лимити за лечението на деца. Очаква се днес представители на БЛС да се срещнат с министъра на здравеопазването, за да започнат преговори за увеличаване цените на най-недофинансираните клинични пътеки (за лечение на деца, бременни и в областта на пулмологията) и да бъдат разпределени 50-те милиона лева от резерва на НЗОК с анекс към Националния рамков договор от 2018 г.   БЛС настоява да бъдат увеличени цените на клиничните пътеки за детски болести в болниците от I до III ниво на компетентност още в рамките на сега действащия анекс към НРД 2018, като се ползва резервът на НЗОК. Пак от резерва да се вземат пари, за да бъдат увеличени с 6% средствата в доболничната помощ. От БЛС за пореден път настояват да бъде платена т.нар. надлимитна дейност, която възлиза на 153 млн. лв. Според тях пари могат се вземат от икономиите в бюджета на НЗОК за болнична дейност. Край на урните и опашките при избор на нови ръководства в БЛС, коментира председателят на БЛС д-р Иван Маджаров, след като делегатите приеха всички решения на събора да бъдат гласувани машинно. Делегатите приеха да отпадне Акредитационният съвет. Структурата е създадена през 2012 г., но за 5 години не е успяла да постигне целите си, става ясно от мотивите към предложението. ", "date": "2019.05.13", "title": "БЛС иска държавата да плаща потребителска такса за децата"}
{"url": "https://duma.bg/id-obyavi-svoya-provintsiya-v-indiya-n191609", "text": "Групировката \"Ислямска държава\" (ИД) обяви за пръв път, че е създала своя \"провинция\" в Индия, съобщиха медиите. Това стана след сблъсък със силите за сигурност в спорния регион Кашмир. Информационната агенция на ИД \"Амак\" обяви създаването на новата \"провинция\", която нарече \"Уилая Хинд\". Тя добави, че при престрелката е убит индийски войник, властите пък твърдят, че са убили един терорист. Според експертните оценки ИД цели да стъпи в нови страни, след като загуби територии в Сирия и Ирак. ИД пое отговорност за убийството на 11 нигерийски войници в североизточната част на страната, предаде \"Спутник\". Тази част на Нигерия е заселена с мюсюлмани, там действа и ислямистката терористична групировка \"Боко Харам\". ", "date": "2019.05.13", "title": "ИД обяви своя провинция в Индия "}
{"url": "https://duma.bg/sasht-spryaha-vodata-za-posolstvoto-na-venetsuela-n191608", "text": "Властите на САЩ спряха водата в посолството на Венецуела във Вашингтон, където се намират привърженици на законния президент Никола Мадуро. Това съобщи Медея Бенджамин от групата активисти, намиращи се в посолството. \"Американските власти изключиха водата на венецуелското посолство, за да ни изгонят оттук. Няма светлина, вода, храната ни е малко\", написа тя в Туитър. Според нея, активистите се \"държат здраво\". Посолството няма неплатени сметки. Макар да не са дипломати, активистите бяха упълномощени от Мадуро да влязат в посолството и да представляват Венецуела. Те получиха ключовете на посолството от професионални дипломати, които трябваше на напуснат мисията по настояване на Вашингтон, подкрепящ опозиционния лидер Хуан Гуайдо. Самият Гуайдо обяви, че е упълномощил свой представител да се срещне с Южното командване на САЩ. Преди това той заяви, че може да се съгласи на военна намеса на САЩ във Венецуела.", "date": "2019.05.13", "title": "САЩ спряха водата  за посолството   на Венецуела"}
{"url": "https://duma.bg/anegret-ne-barza-da-smeni-merkel-n191610", "text": "Лидерката на германския Християндемократически съюз (ХДС) Анегрет Крамп-Каренбауер не планира да заеме поста канцлер преди официалното изтичане на мандата на Ангела Меркел през 2021 година. Това Анегрет увери в интервю за в. \"Велт ам Зонтаг\".   Тя замени Меркел на председателския пост на ХДС през декември миналата година на партийния конгрес в Хамбург. Това стана, след като ХДС се представи слабо на няколко местни избора. На свой ред Меркел посочи, че ще остане на канцлерския пост, но до 2021 г. Анегрет бе номинирана начело на партията от самата Меркел, поради което медиите да я наричат нейно протеже. ", "date": "2019.05.13", "title": " Анегрет не бърза да смени Меркел"}
{"url": "https://duma.bg/zlatna-zora-otpadna-ot-izborite-v-solun-n191612", "text": "Съдебните власти в Солун забраниха на неонацистката партия \"Златна зора\" да участва в местните избори на 19 май, съобщи БНР. Уточнява се, че са били открити пропуски в листите и цялостната кандидатура на партията в района на Солун. От партията заявиха, че това е \"политическо решение с натиск върху правосъдието\" и посочиха като причина влиянието й в Северна Гърция след споразумението за името на Северна Македония. За евроизборите допитванията класират \"Златна зора\" като трета политическа сила след управляващата \"Сириза\" и опозиционната партия \"Нова демокрация\".", "date": "2019.05.13", "title": "\"Златна зора\" отпадна   от изборите в Солун"}
{"url": "https://duma.bg/parizh-predupredi-za-anarhiya-v-sveta-n191611", "text": "Френският външен министър Жан-Ив льо Дриан се обяви срещу призивите за конфронтация между държавите, защото това ще предизвика международна анархия, предаде РИА Новости. В интервю за в. \"Паризиен\" той предупреди, че \"главните принципи и основи на международния живот в момента се разпадат, не се уважават институции, договори, дадени по-рано обещания и граници\". Той обвини за това Доналд Тръмп, но според него \"Китай и Русия също могат да играят своята роля в тези нарушения на равновесието\". Междувременно Иван Апаршин, съветник по отбраната на новия украински президент Владимир Зеленски, заяви по телевизията, че страната ще се придържа към предишния курс на \"война с Русия\". Бившият шеф на полското военно контраразузнаване ген. Януш Носек сподели на конференция във Варшава, че липсата на контакти с Русия е поражение за страната му. \"Трябва някакси да развиваме отношенията, защото конфронтацията не служи нито на съседите, нито на Европа, нито на НАТО\", посочи.   ", "date": "2019.05.13", "title": "Париж предупреди  за анархия в света"}
{"url": "https://duma.bg/signaliziraha-tsatsarov-za-dalaverata-v-donkovtsi-n191625", "text": "Народният представител Явор Божанков и общинският председател на БСП в Горна Оряховица Огнян Стоянов внесоха до главния прокурор Сотир Цацаров сигнал за къщата за гости в с. Донковци. Както ДУМА писа, проектът с еврофинансиране е за Станислав Стайков - първи братовчед на кмета на Горна Оряховица Добромир Добрев от ГЕРБ. През юли 2013 г. той купува фирма \"БГ адванс\" ЕООД с капитал 500 лева, която вече имала договор с ДФ \"Земеделие\" за проект за къща за гости. Проектът е на стойност 263 242 лева, от които 70%, или 184 269,40 лева са съфинансирането от ПРСР, а останалите 30% - собствено участие. До момента на прехвърлянето фирмата не е развивала дейност. Фирма със спечелен проект, земя и осигурено финансиране от европейските фондове за 184 000 лева се продава само за 500 лева, посочват социалистите. Наскоро къщата е обявена за продажба за цена от 200 000 евро.  В сигнала до главния прокурор Божанков и Стоянов питат дали къщата е използвана по предназначение и има ли съпричастност кметът Добрев към луксозния имот. Отправят въпрос как е финансирано собственото участие в проекта. Копие от сигнала е подадено и до Министерството на земеделието, храните и горите, ДФ \"Земеделие\", МВР и антикорупционната комисия.", "date": "2019.05.13", "title": "Сигнализираха Цацаров за далаверата в Донковци"}
{"url": "https://duma.bg/rodnini-na-karadaya-darzhat-pet-kashti-za-gosti-v-borino-n191626", "text": "Пет къщи за гости в Борино са на роднини на лидера на ДПС Мустафа Карадайъ, разкрива сайтът \"Биволъ\". Балдъзата и шуреят на Мустафа Карадайъ стоят зад четири проекта, а фирмите им са получили над милион лева европари по Програмата за развитие на селските райони(ПРСР). Шуреят на Карадайъ - Невредин Кючюк, пък е абониран за обществени поръчки в общината - неговата \"Виденица 2004\" е изпълнила договори за над 3,5 милиона лв. Фирма на брата на Карадайъ - Ахмед, който е общински съветник и лидер на местната структура на ДПС, има договори за още 1,3 млн. лева. Шуробаджанашките проекти за къщи за гости са на фирмите \"Чала Инвест\" - 391 160 лв., \"Чала Тур\"за 244 530 лв., \"Трока\" със 128 290 лв. и \"Извора Инвест\". Последната е закупила транспортни средства за 281 321 лв. и реализира проект за благоустройство и озеленяване за 38 968 лв. Майката на Карадайъ стопанисва семеен хотел в Борино, построен по програма САПАРД. Заявени са отделни проекти, но е изграден един общ комплекс от няколко къщи за гости, който се предлага в интернет като \"Вили Чала\". Припомняме, че главен разпределител на средствата по ПРСР е Атидже Алиева - Вели от ДПС, която е зам.-шеф на ДФЗ. Тя е кандидат от евролистата на движението. Останалите къщи за гости в Борино също не са на случайни хора. \"Тим-Борино\" с финансиране 391 160 лв. е на общинския съветник от ГЕРБ Джамал Реджепов Асанов. Маститият бизнесмен и концесионер на ловни стопанства Стефан Даскалов е обновил ловния си дом с европари под прикритието на къща за гости на фирма на дъщеря си.", "date": "2019.05.13", "title": "Роднини на Карадайъ държат пет къщи за гости в Борино"}
{"url": "https://duma.bg/kratki-novini-n191607", "text": "Над 700 нелегални мигранти бяха заловени в Турция, съобщи в. \"Дейли сабах\". В окръг Одрин жандармерията е задържала няколко групи от общо 534 мигранти, планиращи да пресекат нелегално границата. Те са от Афганистан, Пакистан, Бангладеш, Ирак, Иран, Сомалия, Либия и други държави. Отделно бреговата охрана е заловила 223-ма нелегални мигранти в морето край егейските окръзи Айдън и Измир, те са били афганистанци и иранци.  Турският журналист Явуз Демираг, който е от партия, подкрепила опозиционния кандидат за кмет на Истанбул, бе нападнат и бит. Впоследствие бе настанен в болница. Журналистът от изданието Yenicag е бил бит от 5-6 души с бейзболни бухалки, след като е участвал в телевизионно предаване. Нападателите избягали с кола. Демираг бил от опозиционния съюз, чийто кандидат Екрем Имамоглу спечели кметския пост на Истанбул, но победата му бе анулирана под натиска на властта, която постигна прегласуване на вота. Кемал Кълъчдароглу, лидер на основната опозиционна Републиканска народна партия, посети Демираг в болницата и осъди насилието срещу него.   Стотици поляци протестираха пред посолството на САЩ срещу оказвания от Вашингтон натиск върху Полша да компенсира евреите, загубили собствеността си по време на Холокоста, съобщи \"Раша тудей\". Хора от крайнодесни организации се събраха пред офиса на премиера Матеуш Моравецки и скандираха срещу американския закон за компенсиране на евреите от времето на Холокоста. Законът задължава правителството на САЩ да контролира реституцията на имоти, иззети по време на Холокоста, в редица държави по света.  ", "date": "2019.05.13", "title": "Кратки новини"}
{"url": "https://duma.bg/aromatat-na-antichnost-n191600", "text": "Загърбихме първата трета на \"Пловдив 2019\", а площад \"Централен\", разположен върху Античния форум, е все още като разоран. Ремонтът започна непосредствено след откриването на \"Пловдив - европейска столица на културата\". Надежда носи съобщението, че вече работят по издигането на колонадата и арките специалисти художници и скулптори като Никола Стоянов и Янко Ненов. Проектът на арх. Румяна Пройкова предвижда издигането на антични колони с красиви арки, които ще напомнят по-осезаемо за Форума. Не гранитът, а ароматът на античност ще направи площада на Пловдив уникален, казва проектантката. В период на изграждане е и сграда, която ще бъде своего рода похлупак/саркофаг на красивите мозайки от Голямата базилика, която се намира недалече, пак в центъра на Пловдив. По същество това е \"стоманен корпус с размерите на спортна зала\", както коментира бившият зам.-кмет инж. Александър Константинов. Нейният мащаб се оказа твърде голям и конструкцията закрива перспективата с църквата \"Света Петка Нова\". Един от красивите пейзажи на Пловдив ще бъде едва ли не заличен, затиснат, сврян. Финансирането на реконструкцията се поделя между фондация \"Америка за България\" и Община Пловдив. По същество е най-скъпият обект, който се реализира в момента в града. Откриването, обещават, е за септември.  От многото инфраструктурни проекти, които записахме преди 5-6 години в апликационната  книга - с нея спечелихме титлата \"Пловдив - европейска столица на културата 2019\" - ще видим все пак някои реализирани, макар и с приблизителна перспектива кога точно във времето. Вероятно до есента - споменава се празникът на Съединението и на Пловдив 6 септември, ще бъдат готови изложбената зала на улица \"Гладстон\" 32 и друга една нова на Главната улица, на първия етаж на бившия Детмаг \"Снежанка\". Към мястото на \"Гладстон\" винаги е имало апетити. Много години съветници и експерти на БСП в Пловдив защитаваха  правата на Дружеството на художниците върху тази, построена през 70-те години на миналия век сграда. И в новия й формат, издигната със средства на общината, се оспорва правото на Дружеството на пловдивските художници тя да бъде негово седалище, място за големи и малки изложби, както и за други културни прояви, стопанисвана единствено от Дружеството на пловдивските художници. Неговата председателка, художничката Снежана Фурнаджиева, е получила тези дни отговор от премиера, че ще назначи проверка на случая. Ще следим развитието му.  Неясна е съдбата и на най-стария инфраструктурен проект, записан в апликационната книга - Зоопарка на Гребната база. Оказва се, че има проблем с оживяването му с екзотични животни. Засега са налице само маймунките и някои други стари познайници. Зоопаркът е на метри от пешеходната алея, която опасва уникалния гребен канал. Съществуват страхове, че миризмата от зоопарка и звуците, издавани от животните, ще нарушат привичната атмосфера на зоната за отдих и спорт. Засега обаче, това се отлага. Случайно или не, откриването на тези обекти се очертава да бъде в навечерието на местните избори. Дали е предизборен ход или случайност - ще се разбере. Ще останат извън поетите от кмета Тотев, който е и председател на УС на ОФ \"Пловдив 2019\", обещания за Тютюневия град, остров Адата, Небет тепе, Източната порта. Отговорността за неслучването на ремонтните дейности, които ще ни върнат Концертната зала, не е на пловдивските управляващи, а на Министерството на културата, но какво от това? Очевидно е, че ще се решава в следващия управленски мандат. Слаба е надеждата до края на 2019-а да има промени и в някогашното кино \"Космос\". Вече се състояха големите премиери на Операта, Драматичния театър, Държавния куклен театър. Публиката се среща с \"Мария от Буенос Айрес\", с \"Одисей\" и с \"Принцът на морето и Принцът на земята\". Те са безспорни творчески постижения. Зад гърба ни са множество спонсорирани от фондацията събития - заслужаващи и незаслужаващи щедрост. Скромно е финансирането за \"От Толедо до Пловдив\" на Ева Волицер и театър \"Галерия\", но проектът печели истински предана публика и почитатели. Има и съвсем нефинансирани, но с логото на \"Пловдив 2019\" прояви, като великолепния концерт \"От Испания до Аржентина\" - едно чудесно безкористно начинание на  пловдивчанката и френска лекарка д-р Елена Радева-Николова. Европейската територия на Пловдив 2019 непрекъснато се уголемява - до Япония, Корея, до Аржентина и Австралия... През юни са представленията на нестандартния спектакъл на френска компания за съвременни танци \"Място за съществуване\", разглеждащ темата за обитаването и общността. Танцувайки на прозорците и в двора на блок 1 на медицинските общежития в квартал \"Смирненски\", петима френски танцьори и 50 български доброволци ще разкажат тази история. Изпитваме интерес и към номадския театър и проекта им \"Пловдив-Каравана\" - артистичен лагер на открито. 15 пътуващи театри от Белгия, Франция, Италия, Швейцария тръгват по пътищата на Европа - пеша, с коне, велосипеди или камиони, за да пристигнат в Пловдив. От 1 до 10 юни те ще разпънат 3 големи артистични лагера в ЖР \"Тракия\", в Столипиново и на Гребната база. Градът ще посрещне повече от 200 творци, които ще споделят своето изкуство с жителите и гостите на града. На 28 юни публиката ще се раздели на две - едните ще бързат към Античния, за да видят \"Медея\" на режисьорката Десислава Шпатова и актрисата Снежина Петрова, други ще обсадят  пространствата около сцените на рок фестивала до Гребния канал. Предстоят и тазгодишните селекции на \"Черната кутия\" и на \"One Dance Week\", предстои и \"Нощ\"-та... ", "date": "2019.05.13", "title": " Ароматът на античност"}
{"url": "https://duma.bg/kakvi-otkritiya-kakvi-metafori!-n191599", "text": "Известно е, че министър-председателят Бойко Борисов често прави важни открития. Като тези, че сме перфектна държава, че почти всеки ден у нас изникват нови фабрики и заводи, че създаденото от него другите не могат да го боядисат, че... Ето две негови мисли, две открития, които някои биха нарекли \"исторически\". Първото: \"На 3 март българите връщат своята държавност след близо пет века чуждо управление.\" Ама че това \"управление\" е поробителската турска власт, премахната от братушките след войната им с османлиите, това, уви, го няма в \"откритието\" Борисово. Второто негово \"откритие\": \"Векове наред ние сме били ЧАСТ от една велика империя.\" Забележете -  \"ЧАСТ\", а не поробена наша територия, не поробени българи, убивани, насилвани и унищожавани през тези векове от турците. Какви невероятни \"исторически открития\" е направил нявгашният полковник от МВР, отказал да се деполитизира, останал член на БКП, докато... Чух, Борисов бил казал, че Цветан Цветанов му е като син. Я да видим какво е казало това детенце Бойково преди две години на Околчица, гдето е било на тържествата по случай гибелта на Ботев и мнозина от момчетата му. На въпроса с кого са се били Ботевите четници детето отговорило: \"С турски представители, които са били тогава у нас.\" Знайно е, че представители са лицата, които представляват някого - на тържества ли, на преговори ли. Те правят това кротко и мирно. Как постъпват турските \"представители\", посочени от Цветанов? Те започват още край Козлодуй. Това продължава \"плодотворно\" чак до Околчица. Резултат - половината от четниците са избити. Загива и войводата. \"Дейността\" на турските \"представители\" обаче продължава. В продължение на няколко месеца те \"преговарят\" с оцелели четници. Резултат: почти всички са избити. Разбира се, с въодушевеното участие на българи предатели... Участие в \"преговори\" с турски \"представители\" са вземали преди горните събития Левски и Бенковски, Бачо Киро и Цанко Дюстабанов, както и още хиляди борци за българската свобода. Особено \"топли\" са били срещите по време на Априлското въстание в Панагюрище и Клисура, в Батак и Перущица. Известен е случаят с батачанина Трендафил Керелов. Снаха му Босилка описва как турските \"представители\" са го набили на кол, сетне го опекли жив. Питам Цветанов, детето Бойково, не е ли знаел, че \"представителите\" не са мирни люде, а башибозуци и редовни аскерлии, истински убийци? Добре, че е имало достойни мъже като Виктор Юго и Уилям Гладстон, като Тургенев и Достоевски, които разкриват злодеянията на турските \"представители\" у нас и призовават света да ги осъди и накаже. Добре, че е имало мнозина руснаци, обикновени хора, които са искали да воюват, дори да се жертват за своите братя българи и славяни. Добре, че го е имало и император Александър Втори, за да резолира??? една трогателна българска молба с думите: \"Да се освободи България!\" И тази резолюция влиза в сила: през пролетта на 1877 г. руската армия минава Дунава. Уведомявам читателите, че в тази армия не е имало нито един войник от Съединените американски щати, от Англия, Франция, Германия и Австро-Унгария. Обратно: тези държави всячески са се опитвали да пречат на Русия. Слава Богу, не са успели докрай. Така се ражда свободна България... Чудя се и не мога да се начудя как така Борисов и Цветанов не са знаели, че родината ни е била пет века под турско робство. Били са ученици, а тогава още в първо отделение децата са научавали това. То е било  население. Живял съм в него време, та знам. Убеден съм обаче, че и двамата са го знаели, но се е наложило да го \"забравят\", за да сътворяват нови \"исторически открития\". За съжаление, има твърде много българи, \"безпаметници\" като тях. Един, ужким политик, известен с любовта си към децата с увреждания и майките им, твърди, че Русия е вече враг на България, че тя не ни е освободила, а заробила. Друго едно лице, зашеметяващо злобарче, написа книга \"Измамата Сан Стефано\". Трети, някакъв социолог ли, друг \"лог\" ли, нарече турското робство \"метафора\". Искам да кажа на тогова, метафористина, че ако Кочо Честименски възкръсне, ще му отреже главата, но не с ятаган, а с нож, измайсторен от Рачо Ковачо... Абе, черни неблагодарници, нека приемем, че Русия, без никакви сантименти, е воювала с Турция, за да излезе на топли морета. Нека! Но питам: стана ли отечеството ни свободно след тая война? Или бе освободено след десетките войни на САЩ за световно господство? Или след грабителските колониални войни на Англия, Франция, Испания и Холандия? Та нали, ако не беше Руско-турската освободителна за нас война, ние сега щяхме да се казваме - един Хасан, друг Мехмед, трети... Така родината ни щеше да остане завинаги в робство. Да, ама не, злобно ръсите вие, плюете Русия и хвалите западните си чорбаджии, едва не ги изкарвате наши освободители. Я да видим какво са казвали те някога в Берлин, когато се е решавала съдбата на Санстефанския договор, съдбата на България... На Берлинския конгрес, при един спор за границите и правата на българското княжество, Бисмарк се провикнал: \"Господа, ние не сме се събрали тук, за да се занимаваме с щастието на българите.\" При друг спор той кипва: \"Стига с тия българи, тия овцекрадци по долното течение на Дунава.\" По онова време в английския вестник \"Дейли телеграф\" пише: \"Ние считаме, че България не струва костите на един наш войник в Индия.\" Френският вестник \"Матен\": \"За българите ние искаме да знаем колкото рибата иска да знае за една ябълка.\" Нека впрочем прочетем думите на един американец за Априлското въстание, наричано от разни мизерници \"комшийска свада\". Човекът се казва Юджийн Скайлър, бил е по него време дипломат в американското посолство в Турция. В доклада си до посланика, след четиридесет дни обиколка на пострадалите места, той пише: \"Докато в Копривщица царял грабеж, в Панагюрище похот, в Батак турците изглежда са имали само една силна страст - жаждата за кръв. Достатъчна е гледката на Батак, за да бъде потвърдено всичко за турските деяния при потушаването на българското въстание. Аз го видях три месеца след клането. Навсякъде бяха разпилени човешки кости, черепи и ребра, дори цели скелети, момински глави, още украсени с дълги плитки, детски кости, скелети, още покрити с дрехи.\" С такива \"метафори\" е пълно-пълновато изложението на този достоен човек. Мога да пиша още много за онова героично, но и трагично време, за величието на едни и падението на други -  и днес, изригващо от сърцата на омразници и предатели. Мога, но има ли смисъл, като нищо не се оправя към добро. Затуй мисля да следвам заръката на Пушкин - да не споря с глупака. И Ботев го е казал: \"Но себе си брате губя, тия глупци като мразя.\" Уви, скъпи мои учители, Пушкин и Ботев, някои от лицата в тази статия, не са глупци, а подлеци и предатели. Делата им не миришат на глупост, а на пари, на много пари... Ето че продължавам да пиша. И да въздишам заради бедите и тъгите български. Въздишам, но не така дълбоко и съдбовно като Апостола, когато написва оная дума: \"НАРОДЕ????\" Пиша и се моля дано никога вече страната ни да не става \"ЧАСТ\" от някоя империя, хеле пък - като \"ОНАЗИ\". И никога вече да не дохождат в родината ни \"ПРЕДСТАВИТЕЛИ\" като \"ОНЕЗИ\". Затова не разчитам на управниците, че те, заради власт и пари, може би, са готови на всичко. Затуй с плаха и крехка вяра се обръщам към народа ни, който през последните тридесет години бе опростачван, опиван и обезволяван - нека се събуди, нека вземе в ръцете си своята съдба. Така, както го е правил някога, във времена на тежки национални беди и покруси. И е побеждавал... Дано!", "date": "2019.05.13", "title": "Какви \"открития\", какви \"метафори\"!"}
{"url": "https://duma.bg/zombifitsira-li-se-balgarskata-ikonomika-n191601", "text": "Според последния годишен доклад на Института за икономически изследвания при БАН, посветен на състоянието на българската икономика, терминът \"зомбификация\" е въведен от американския икономист Едуард Кейн. С него се описват ситуациии и състояния, при които нещата имат отрицателна нетна стойност, но продължават да функционират с помощта на външна подкрепа, най-често предоставена от държавата. Далеч сме от мисълта, че родната икономика бележи отрицателни нетни стойности. Напротив тя расте, въпреки че това не става с желаните темпове. През миналата година БВП се е увеличил с 3,1% при очакваните 3,9%. Втората част от определението на американския учен обаче е приложима за нея, защото този ръст се дължи основно на държавата, която чрез публичните финанси се оказва най-големият инвеститор, а това не е много нормално при най-отворената икономика в ЕС. Освен че тотално изчезнаха, влоши се и качеството на инвестициите. Те не отиват в секторите с висока добавена стойност. IT индустрията например привлича едва 1-2% от тях, а в индустрията са намалели с 36%,твърди доц. Даниела Бобева. Според нея, докато през 2008 г. в дълготрайни материални активи у нас са вложени 29 млрд. лв., то през 2018 г. тази сума е намаляла до 18 млрд. лв. Реалният бизнес разполага с все по-малко пари. Дългът на общините е нараснал до 10 процента от БВП. Толкова са задълженията и на държавния сектор, коментира още доц. Бобева. Чак след около 44 години може да достигнем стандарта на живот на европейците, ако се запази настоящият темп на растеж на икономиката ни. Три процента, въпреки положителните икономически тенденции, означават, че сближаването със средния доход на глава от населението в ЕС остава далеч в бъдещето, е мнението на доц. д-р Виктор Йоцов, ръководител на екипа, подготвил доклада. Очакваме леко ускоряване на темповете на растеж до 3,9-4% през 2020-2021 г., което до голяма степен ще бъде  резултат от усвояването на европейските средства, отколкото от подобряването на бизнес средата. На  българската икономика й е необходим дългосрочен и траен икономически ръст от минимум 5% годишно, смята доц. Йоцов.  Не се подобрява и самата структура на растежа. През 2018 г. най-висок принос за него е имал секторът на недвижимите имоти, както това беше и преди десет години. В същото време е разочароващо, че структуроопределящ сектор като промишлеността намалява за втора поредна година приноса си в общия растеж, коментира още доц. Йоцов. Българската икономика не успя да си научи урока от кризата преди десет години. Друга неблагоприятна констатация в доклада е, че постигнатият растеж все още не може да се определи като приобщаващ и няма чувствително  въздействие върху намаляването на бедността. Затова и доходите у нас остават най-ниски в Европа. Отрицателна роля в това отношение игра пропорционалното облагане на доходите. Плоският данък  не само че не съдейства за намаляване на неравенството в доходите, а дори помага за неговото задълбочаване. Това се дължи както на липсата на преразпределителен ефект от пропорционалния подоходен данък, така и на сравнително ниското равнище на разходите за социална закрила и липсата на механизъм за по-добро насочване и актуализиране на социалните трансфери към нуждаещите се, твърдят учените от БАН.  Според тях ефективната данъчна ставка в България от 10% е най-ниската в ЕС и една от най-малките в целия свят. Тази политика беше предприета преди десетина години с надеждата, че данъчните предимства ще привлекат чуждестранни инвеститори, което ще ускори икономическия растеж, ще създаде нови работни места и ще разшири данъчната основа, а това ще компенсира (поне отчасти) ниските ставки. Нищо, или поне много малко от намеренията беше осъществено. Икономическият растеж може и да изглежда добре на фона на стагнираща Европа, но е далеч от необходимия за т.нар. догонващо развитие, което може да ни приближи в обозримо бъдеще към средните стойности на БВП на глава от населението в ЕС. Наистина този показател у нас се увеличава с 5,8% при 1,6% средно за Европа, но това се дължи не на растежа, а на демографската криза, твърди доц. Виктор Йоцов. Според него подоходното неравенство в обществото расте, а възможностите на държавата да влияе върху преразпределителните процеси стават все по-малки. Тази икономическа реалност се сблъсква с нарастващия в обществото популизъм и очакванията на хората държавата да поема по-голяма отговорност във важни сектори на икономиката като здравеопазване, образование, наука. В този смисъл зомбифицирането е факт. Трябва да се признае, че моделът, основаващ се на данъчната конкуренция и акцентирането върху косвените данъци, е изхабен. В развитите страни има паритет между преки и косвени данъци, а у нас косвените доминират и достигат до 51%, твърди Виктор Йоцов. Пропорционалното данъчно облагане изчерпва и малкото предимства, които има пред прогресивното облагане, възприето във всички високоразвити страни. Очевидно е, че в този вид данъчната система не изпълнява пълноценно основните си функции. Все по-отчетливо се налага впечатлението, че единствената причина, поради която този модел не се преразглежда, е страхът на политическите партии (без значение коя е на власт в момента) от загуба на електорат. Изводът е ясен - трябва да се инициира академичен дебат за ролята на данъчната система с участието на експерти от всички области на обществения живот. Въпросът не се свежда само до плоския данък, а въобще до данъчната система; до ефективните данъчни ставки; до това доколко справедливо се облагат различните слоеве на обществото; къде трябва да е поставен акцентът в данъчната структура; как по най-добър начин да се използват различните данъчни стимули. Непрекъснатото отлагане на този дебат без съмнение се дължи на неустойчивата политическа конфигурация през последните години, но по-нататъшното му забавяне може да има сериозни икономически последици. Подобно фиаско икономическата политика претърпя по отношение на заблудата, че ниското заплащане на труда ще увеличи сравнителните предимства на икономиката и ще осигури устойчив експортно-ориентиран растеж. В резултат сега наблюдаваме намаляване на силата на нетния износ като фактор на икономическия растеж, свиване на експортния потенциал, засилване на миграционните процеси към икономики с по-високо заплащане на труда, обезсърчаване и апатия на големи групи от населението.  Значителна част от препоръките за икономическата политика могат да бъдат открити в предишните доклади. Съзнателно ги повтаряме и ще продължим да го правим, тъй като вярваме, че те са добронамерени и са от полза за цялото общество. Икономическият растеж, отчетен през последните три години, може и да изглежда висок на фона на средния за страните от ЕС, но все още е далеч от желаните нива, необходими за осигуряване на догонващо развитие. Оказа се, че икономиката е в силна зависимост от чужди инвестиции и не може сама да генерира висок и устойчив растеж. Повече от ясно е, че най-важното за българската икономика е да постигне дългосрочен и траен икономически растеж от порядъка на минимум 5% годишно. Само това би осигурило по-осезаем растеж на доходите и благосъстоянието, което да доведе до намаляване на социалното напрежение, трупало се с години. Въпросът е каква трябва да е ролята на държавата, и по-специално на фискалната политика, за осигуряване на такъв растеж, коментира директорът на Института за икономически изследвания при БАН проф. Александър Тасев. Износът на страната намалява с 1,9% за година, но за сметка на това вносът нараства с 3,7%. Според доклада на БАН забавянето на темповете на световната търговия и икономическите проблеми в един от основните ни търговски партньори - Турция, продължават да оказват сериозно негативно въздействие върху международните сделки на българските компании. При тази ситуация с износа може да се приеме, че целият ръст на вноса е за задоволяване на вътрешното потребление, посочват икономистите от БАН. През 2018 г. намаляват изнасяните стоки към почти всички основни търговски партньори на България, с изключение на Германия, която е на първо място по експорт на наши стоки. На следващите места са Италия, Румъния и Турция, а челната петица се допълва от износа за Гърция. С най-голям дял във вноса у нас е Германия, следвана от Русия, Китай, Италия и Турция.", "date": "2019.05.13", "title": " Зомбифицира ли се   българската икономика"}
{"url": "https://duma.bg/puberat-vashington-n191602", "text": "Вашингтон спря водата за посолството на Венецуела, миналата седмица бе дръпнат и шалтерът на сградата. Причината е, че посолството все още е под контрола на законния президент Мадуро. За да не бъде обвинена ДУМА във фалшив коментар, трябва да се направи пояснение. В мисията няма професионални дипломати. Те бяха изгонени от САЩ в хода на международния им натиск срещу Мадуро. Вместо тях президентът упълномощи група активисти да влязат в посолството и да представляват страната му. Те дори получиха ключовете на мисията от напусналите дипломати. Така че сградата на посолството си остава дипломатически обект, за който страната домакин е длъжна да спазва правилата от международните конвенции.  Ясно е защо Вашингтон е предприел атаките \"на тъмно\", а сега и с режима на водата - да изгони поддръжниците на Мадуро и посолството да бъде взето от хората на американската марионетка Хуан Гуайдо, самопровъзгласил се за президент на Венецуела. Навремето в нашия средношколски клас спадах към лошите момчета, които бягаха от час, пушеха, за да се правят на мъже в собствените си очи, не учеха, за да не им лепнат етикета \"зубрачи\". Съответно все гледаха да напакостят на \"зубрачите\". И в междучасието преди следващия час свивахме тетрадките с домашните на някои отличници. Да не изкарат поредната шестица или за да получат дежурната за нас тройка. Известно време схемата работеше и ние злорадствахме, че не сме единствените тройкаджии. Сега разпознавам Вашингтон в някогашния си инфантилизъм. Но ако това състояние е простимо за пубер, за държава, която се има за цивилизационна отличничка, подобна гаменюрщина означава, че ще трябва да повтаря учебната година на международното поле. Трябва да си непоправим пубер, щом си вярваш, че затягането на кранчето или дръпването на шалтера за една сграда ще ти донесе шестица в геополитиката.", "date": "2019.05.13", "title": "Пуберът Вашингтон"}
{"url": "https://duma.bg/barzata-rabota-n191603", "text": "ГЕРБ отново са на път да ни забъркат в дипломатически скандал. След като няколко пъти проспаха доста нагли изказвания на чужди политици, гербаджиите избързаха да мъмрят турския посланик, защото казал, че трябва да поощряваме ученето на езика му. Хасан Улусой обаче не казва нищо фрапантно. Просто обяснява, че турски работодатели не могат да си намерят персонал, който да ги разбира. И отбелязва, че се надява на съдействие в разширяването на езиковите познания у бъдещите работници. Аз го разбирам по един начин, те по друг, но във всички случаи ще му потърся отговорност, изцепи се Бойко Борисов. Де факто премиерът си призна, че не вижда причина да се кара с Анкара, ама все пак се прави на строг. Любителката на селфитата Екатерина Захариева побърза да обяви, че ще привика посланика. Социалните мрежи гръмнаха от клетви на родители, чиито деца щели да учат турски в училище \"само през трупа им\". Чули-недочули разни хора взеха да беснеят срещу Улусой на принципа \"една комшийка каза\". А от турското посолство се обидиха, че думите на Улусой се изопачават. Цялата загриженост на ГЕРБ определено е стимулирана от предстоящите избори. Все пак трябва да се престорят на отговорни защитници на народ и нация. А и май им доскуча само комунистите да са им врагове. В името на кампанията други вече си присвоиха циганите за неприятели. Етническата карта отново влезе в употреба, каквато е предизборната традиция през последните години. А и страх лозе пази - ГЕРБ си мълчаха, когато от Анкара взеха да ни обясняват как да финансираме религиите, тихички бяха и преди време, когато Турция се опита да се меси и в изборния процес. Бързането пред вятъра невинаги е най-добрата стъпка. Особено ако не е придружено с мисъл и претегляне на възможностите. Но гербаджиите отново показаха липса на такт и дипломация. Може пък да ги духне вятърът на промяната.", "date": "2019.05.13", "title": "Бързата работа"}
{"url": "https://duma.bg/bezpomoshtni-demoni-n191604", "text": "Пореден протест стресна управниците. Този път на родители срещу подготвяната Национална стратегия за детето. Сама по себе си тя не казва кой знае какво, хората са разтревожени и в разсъжденията си стигат доста далеч. Очевидно не без основания. Страхът им преди всичко идва от факта, че през последните 9 години управниците така и не се погрижиха за хората, не спряха да ги лъжат и заблуждават, а надигне ли се протест, властта незабавно дава заден по разпореждане на Бащицата. Когато от педиатрията казаха, че имат лимити, управляващите казаха \"Няма такова нещо, фалшива новина\", но вече се работи по отпадането на лимитите. Когато в началото на годината се разбра, че новата формула за пенсиониране ощетява хората, властта отрече, но след 3 месеца промени кодекса. Когато се заговори за ремонта на пл. \"Св. Ал. Невски\" и очакваното махане на паветата, кметът Фандъкова каза: \"Фалшива новина е\". Когато майки на деца с увреждания протестираха, управниците направиха искания от тях закон, ако и той да се оказа против интересите на хората с увреждания. Важното бе протестиращите да си отидат вкъщи. Когато видинските и ловешките медици протестираха, Борисов разпореди на Ананиев да им даде пари за заплати, пък да си прави реформите.  Е, стигат толкова примери. Очевидно е, че грижата на управниците близо 10 години е предимно грижа за личното им благоденствие. \"Малкият\" човек по никакъв начин не почувства авторитет у управляващите и е в непрестанно очакване на поредния удар под пояса, а зад всяко тяхно законодателно действие вече вижда демоните на злото, които винаги са готови на отстъпление след несъгласие или протест на масите, за да съхранят личното си благополучие. Разбира се, в пушилката от говоренето на различни езици, управляващите рано или късно прокарват своето, облечено в удобен закон.   ", "date": "2019.05.13", "title": "Безпомощни демони"}
{"url": "https://duma.bg/emil-georgiev-shte-dadem-nov-impuls-za-obnovlenie-na-es-n191605", "text": "- Приех номинацията като изключителна чест. Уверявам ви, че не е моя детска мечта да бъда евродепутат. Имам  спортна закалка и съм свикнал да се боря за победата, както се казва, до последната секунда на продълженията. Затова ще дам всичко от себе си за победата на \"БСП за България\" на 26 май с номер 18 в интегралната бюлетина. Такава е нагласата на всички колеги от листата. - Срещите преминават при голям интерес и с откровени разговори. Хората ни посрещат сърдечно, с много настроение и вяра, че ще променим Европа. Те не мечтаят за огромни апартаменти на символични цени с екстри и  ВИП асансьори тип \"Цветан Цветанов\". Голяма част от тях дори вече нямат сили да мечтаят. Българите искат справедлив живот, социална държава и социална Европа. Те не желаят повече да бъдат третирани като аборигените на ЕС. Прави ми впечатление, че някои от присъстващите споделят, че досега са гласували за СДС, но на предстоящите избори ще подкрепят нас, защото са убедени, че само ние ще свалим ГЕРБ от власт.   Сега е модерно да се говори за хоризонт на самочувствие, но е цинизъм ГЕРБ да твърдят, че животът у нас се е подобрил. Припомняме, че 20% , т.е. 1,6 милиона българи живеят под прага на бедността и са напълно отчаяни, а останалите близо 70% са недоволни от  досегашното управление на ГЕРБ. Затова ние от \"БСП за България\" настояваме за справедливост. Справедливост сега. И не е случайно, че това е девизът на нашата кампания. - България е пред много важен избор, свързан както с бъдещото развитие на европейската общност, така и на страната ни. Ние от коалиция \"БСП за България\" се готвим сериозно да спечелим тези избори с листа, която наистина е богата палитра от младост и дръзновение, както и житейски и професионален опит. Това е листа с много нови лица. Убеден съм, че ние ще дадем нов импулс за обновление на ЕС, така че той да се превърне в еталон за социална справедливост и за българските граждани. Обновление, защото съюзът изпадна в дълбока криза, а ЕП и ЕК се отдалечиха от проблемите и тревогите на обикновените хора на всички държави от ЕС. Това с особена сила се отнася за нашата страна. Обновление и в името на опазването на околната среда. Затова ЕС трябва да поеме ролята и на световен лидер в борбата с климатичните промени. Националните мерки за енергийни помощи на домакинствата с нисък доход трябва да бъдат подкрепени от европейски програми за екологична и енергийна ефективност. Енергийната бедност е социален и екологичен проблем и е недопустимо милиони европейци да са изправени пред избора храна или отопление. Българските евродепутати ще се противопоставим категорично на опитите за въвеждане на \"различни скорости\" на развитие в рамките на ЕС и на задълбочаването на разделението между държавите членки. Съюзът ще бъде силен само ако работи системно за преодоляване на неравенствата, особено по отношение на икономическото развитие и благосъстоянието на хората. - Един от основните ни ангажименти в ЕП ще бъде свързан с равноправно участие на България в общата енергийна политика на ЕС с акцент развитието на ядрената ни енергетика чрез строителство на АЕЦ \"Белене\", което е от огромно значение. От съществено значение ще е и осигуряване на нови трасета за пренос на природен газ, в т.ч. директно и от Русия, а това автоматично означава, че ще настояваме за отпадане на санкциите срещу федерацията. Когато говорим за социална справедливост, няма как да не се ангажираме и със защита правата на българските потребители, които за съжаление, все още не могат да се чувстват като пълноправни членове на европейското семейство. Като изпълнителен секретар на Федерацията на потребителите в България мога с часове да говоря за двойния стандарт при храните в търговските вериги у нас. И не само за хранителните продукти. Това е кауза, която заедно с моите колеги започнахме още през 2013 г. с приетия в парламента по наше предложение Закон за търговските вериги. С гласовете на народните представители от ГЕРБ законопроектът беше отхвърлен и пътят към двойния стандарт беше широко отворен. В началото на миналата година, по предложение на парламентарната група \"БСП за България\", на първо четене, с цел премахване на двойния стандарт за българските потребители, се прие Закон за храните, но под натиска на чужди бутилиращи компании на минерални и изворни води, приемането на закона на второ четене беше блокирано. Сега в условия на предизборна кампания опонентите ни непрекъснато се упражняват на темата двоен стандарт.  Ще настоявам ЕС да се утвърди като световен лидер в борбата с климатичните промени и опазване на планетата. Ще работя за инициирането и приемането на Пакт за устойчиво развитие, при който икономиката да не влиза в противоречие с опазването на природата. Необходимо е спешно транспониране на всички директиви на ЕС в Закона за енергетиката. Темата за опазване на околната среда трябва да присъства в ЕП. Нужна е нова селскостопанска политика и спиране прилагането на токсични химикали при производство на селскостопанска продукция. В личен план категорично подкрепям създаването на европейска прокуратура и избирането на Лаура Кьовеши за главен прокурор на ЕС. Ще работя за последователна отмяна на санкциите, наложени от ЕС на Руската федерация.", "date": "2019.05.13", "title": " Емил Георгиев:    Ще дадем нов импулс за обновление на ЕС"}
{"url": "https://duma.bg/nula-plyus-nula-n191606", "text": "Даже и двойкаджиите по математика знаят, че като събереш две нули, резултатът също е нула. Тази \"задача\" с пълна сила може да се сравни с поредната идея, която ни сервираха управляващите. Те имат намерението да обединят Агенцията за приватизация и Българската агенция за инвестиции в нова чиновническа мегаструктура -  . На нея ще бъде поверено управлението на останалите все още държавни компании. Новите ни големи братя твърдят, че те се управляват лошо, а от това зависело приемането ни в еврозоната. Новата агенция едва ли ще подобри положението, като се има предвид, че тя ще бъде изградена от структури, отдавна изпразнени от съдържание.  Самият процес на приватизация бе блокиран точно преди две години, когато парламентът наложи мораториум върху всички сделки. Освен това общо взето не остана и какво да се продава. Сега на АПСК ще й търсят нова работа - да отговаря за концесиите. А имаше години, когато тя бе наказателният отряд на Костов и компания, и на юпитата на царя, допринесла също за продажбата на безценица на българската икономика. Спорен остава въпросът колко точно е загубила държавата от приватизацията, но без преувеличение може да се каже, че за 25 г. бяха продадени активи за милиарди 10 пъти под стойността им. Българската агенция за инвестиции също се оказа напълно безполезна структура.  През годините тя действаше по-скоро като туристическа агенция. Харчеше милиони левове да представя по света страната ни като добра инвестиционна дестинация. Тези презентации обаче се превръщаха в скъпи воаяжи за чиновници и политици. Резултатът е очеваден - тотален срив на преките чужди инвестиции. По данни на БНБ те са намалели с над 40% на годишна база. Все пак в новата идея има и едно разумно предложение - да се забрани на политически лица от всякакъв ранг да участват в бордовете на държавните фирми, които се използваха като хранилки за близките до властта хора. Остава да видим дали това ще стане. Съмнително.", "date": "2019.05.13", "title": " Нула плюс нула"}
{"url": "https://duma.bg/datata-n191596", "text": "1844 - В ГАБРОВО СЕ РАЖДА ЦАНКО ДЮСТАБАНОВ, РЕВОЛЮЦИОНЕР (УМИРА 1876 Г.). Учи в Робърт колеж в Цариград, след което става член на турския съд. Главен войвода през Априлското въстание. Води чета в района на Батошево, Кръвеник и Ново село. Под негово ръководство въстаниците отблъскват десетки атаки на многочисления противник. Въстанието е потушено, Дюстабанов е тежко ранен, заловен и откаран във Велико Търново. Там е осъден на смърт и обесен. 1876 - СЛАГА КРАЙ НА ЖИВОТА СИ КОЧО ЧИСТЕМЕНСКИ, РЕВОЛЮЦИОНЕР, УЧАСТНИК В АПРИЛСКОТО ВЪСТАНИЕ (Р. ОК. 1840 Г.). Кочо, жена му и малката му дъщеричка са сред обсадените защитници на Перущица в църквата \"Св. Архангел\". Виждайки, че няма да успеят да се спасят от обкръжилите ги османски орди, Кочо убива жена си и детето си, след което се самоубива, за да не попадне никой от семейството му в плен. 1930 - УМИРА ФРИТЬОФ НАНСЕН, НОРВЕЖКИ ИЗСЛЕДОВАТЕЛ И ОБЩЕСТВЕНИК (Р. 1861 Г.). Океанограф, дипломат, хуманист, философ. Горещ поддръжник на Обществото на народите, върховен комисар за бежанците. Неговите комитети подкрепят завръщането на българите от Западна Тракия, депортирани от егейските острови, по време на Гръцко-турската война от 1919-1922 г. Получава Нобелова награда за мир (1922 г.), парите от която изпраща за построяване на селскостопански станции в Поволжието и Украйна и оказване на помощ на гръцките бежанци. 1948 - РАЖДА СЕ ЖЕЛЯЗКО ХРИСТОВ, СИНДИКАЛЕН ДЕЕЦ (УМИРА 2010 Г.). Лекар, специалист по коремна и гръдна хирургия, професор в Медицинския университет в Пловдив. От 1990 г. е зам.-председател на Конфедерацията на независимите синдикати в България, а от 1997 г. до края на живота си - председател на КНСБ. Носител на орден \"Стара планина\" II степен. 1949 - РАЖДА СЕ КАТЯ ФИЛИПОВА, ПЕВИЦА (УМИРА 2012 Г.). Пяла е в оркестър \"Метроном\", в трио \"Обектив\". Солистка на Биг бенда на Българското национално радио. Има издадени пет дългосвирещи плочи, около 30 сингъла. Сред песните й са \"Отплуване\", \"Незабрава\", \"Пътища\", \"Птици\", \"Сърце\", \"Есен\", \"Добри познати\", \"Добър вечер\" и др. Носителка на първа награда от Международния фестивала в Сопот, Полша (1976). 1981 - ИЗВЪРШЕН Е АТЕНТАТ СРЕЩУ ПАПА ЙОАН ПАВЕЛ ВТОРИ. На пл. \"Свети Петър\" във Ватикана Ахмед Али Агджа тежко ранява главата на Римокатолическата църква. Година и половина по-късно, на 25.11.1982 г., трима българи - Сергей Антонов, Желю Василев и Тодор Айвазов, са обвинени, че са били съучастници на турския престъпник. Обвинението срещу българите (\"българската следа\") се използва за широка пропагандна кампания. В началото на 1986 г. след \"процеса на века\" в Италия тримата са оправдани.", "date": "2019.05.13", "title": "Датата"}
{"url": "https://duma.bg/sbzh-podgotvya-praznik-na-zhurnalistikata-u-nas-n191597", "text": "На 22 май СБЖ подготвя редица тържествени мероприятия, с които да отбележи годишнини, свързани с развитието на българската журналистика. В 10 часа от централата на съюза ще тръгне шествие, което ще положи цветя и венци пред паметници на знакови имена от света на медиите у нас. Честванията са посветени на 175-годишнината от началото на българската журналистика, което е поставено с първото издание на списание \"Любословие\" на Константин Фотинов, както и на 125 г. от организираното журналистическо движение у нас. Празничната церемония ще е от 11 часа в Аулата на Софийския университет \"Св. Климент Охридски\", а за 18 часа в Първо студио на БНР е насрочен тържествен концерт, обяви в събота председателят на Съюза на българските журналисти Снежана Тодорова. 151 са дружествата на СБЖ, като 107 от тях са в София, отчете пред делегатите на последното общо събрание Тодорова. За последните няколко месеца новоприетите членове на организацията са 60, от тях близо 36% са под 35 години. Над 3400 синдикалисти са платили годишния си членски внос, а разпределението жени:мъже е 60 на 40 в полза на дамите.  Тодорова се възмути, че вече 3 години парламентът не се произнася по внесените от СБЖ промени в редица закони, свързани с медиите. Всички те са свързани със защитата на журналистите и с условията на труд. \"Нашето разбиране е, че българската журналистическа колегия се нуждае от цялостен Закон за защита на журналистите и професията, не Закон за журналистиката по принцип. Ние не искаме да въвеждаме цензура, а точно обратното\", припомни председателят на СБЖ. Въпреки това съюзът смята, че към момента по-успешна ще е частичната намеса в сега съществуващите актове. Народните представители обаче така и не са задвижили разглеждането и приемането на текстовете. Тодорова посочи, че проблемите в гилдията не са свързани само с юридическата и физическата защита на журналистите. Мизерни заплати, липсващи хонорари и неизяснени авторски права са част от трудностите, с които се сблъскват журналистите у нас. \"Влиза в удобна употреба и поводът за борба с т.нар. фалшиви новини. Понятието все още не е ясно и точно дефинирано, но вече активно се използва като бухалка на властта в много страни срещу неудобните медии, които разпространяват информация, която не се харесва на елитите. Явно и нашите управляващи се изкушават да прибягнат към същия опит. За тяхно оръдие служи и СЕМ, чиято същност, структура и функции в годините бяха коренно изопачени. Не е случайно, че именно СЕМ сега най-активно размахва плашилото на фалшивите новини и е пръв радетел за такива законови промени, които да са угодни на властта\", цитира тя скорошна позиция на СЕМ. Делегатите на събранието приеха отчета на управителния съвет на СБЖ за 2018 г. и одобриха финансовата рамка за настоящата година.", "date": "2019.05.13", "title": "СБЖ подготвя празник на журналистиката у нас"}
{"url": "https://duma.bg/polititsi-vavsreshtu-mediite-n191598", "text": "През последната седмица вечно недоволният български зрител реши да отмести поглед от риалити форматите и сериалите и внезапно се загрижи за журналистическата гилдия у нас. Тъй като явно свикнахме България да е на дъното на всяка позитивна класация и на върха на негативните, 111 място по свобода на словото сякаш не плашеше никого. В рамките на седмица обаче един от най-разпознаваемите тв водещи, Слави Трифонов, обяви, че слиза от ефир, а в една от най-големите телевизии започнаха мълниеносни рокади. И изведнъж хората се сетиха, че май политиката е твърде обвързана с родните медии. Оттеглянето на Трифонов веднага пробуди позатихналите слухове, че пак се е прицелил в политическото поприще. Подобни тези имат основание - водещият неведнъж е заявявал позициите си по наболели теми, \"прегръщал\" е актуални невралгични проблеми, припознавал е за \"свои\" кандидат-политици. Нито веднъж обаче не се осмели да заложи собственото си име в предизборна кампания. Заявката за слизането му от ефир и опитите му понякога да се прави на остър към властта определено привлякоха внимание. Подобно на Бойко Борисов, той има нюх да \"яхва вълната\", а популистките му тези, гарнирани със сладкодумни и лесносмилаеми фрази, отново шестват в социалните мрежи.  Ако Трифонов загърбва медиите в името на политиката, то именно тя може да се окаже причината журналисти да бъдат \"самоотказани\" от професията. Бизнесмените Георги и Кирил Домусчиеви купиха Нова телевизия. Рокадите в ръководството на медията вече са факт. \"Нова тв уволни Виктория Бехар след въпроси за Пеевски\", гръмнаха редица сайтове и издания през последните дни. Според информацията вече бившата шефка \"Стратегическо развитие\" на новините била отстранена, защото си позволила да е остра към новото ръководство и попитала дали депутатът от ДПС Делян Пеевски ще окаже влияние върху отразяването на новинарския поток. Въпроси за обвързаността на бизнесмена с новата директорка на новините Миляна Велева също наклонили везните за уволнението. Междувременно в гилдията се заговори, че Пеевски се е уредил не само в Нова тв, но и в БНТ чрез назначението на Емил Кошлуков за временен генерален директор. Дали Бехар е била остра, опълчила ли се е, или просто това са спекулации, няма значение. Фактът, че твърдението звучи като истина, говори достатъчно за състоянието на медиите у нас. Зависими са. И неудобните са лесни за \"отстрелване\". На хората с пари и власт не им пука кого ще уволнят, защото знаят, че има стотици млади \"дръжки на микрофони\" или огладнели бивши звезди, които знаят на кого и кога да се кланят. На този фон СБЖ вече няколко години плахо се опитва да прокара законодателни промени, с които да защити журналистите от \"емоционален, физически и друг натиск\". Резултатът е нулев. Личи си и от многобройните скандални уволнения през последните години, чувството на безнаказаност, с което политици, членове на СЕМ и властници заплашват журналисти, и все по-големия брой колеги, напуснали гилдията.", "date": "2019.05.13", "title": "Политици във/срещу медиите"}
{"url": "https://duma.bg/kamerni-tvorbi-na-vladigerov-prez-pogleda-na-mladite-n191595", "text": "Камерни творби от Панчо Владигеров ще интерпретират младите музиканти, възпитаници на Националната музикална академия в София, в концерт от Европейския музикален фестивал на 15 май. По повод 120-годишнината от рождението на твореца талантливи студенти и докторанти ще изпълнят инструментални пиеси и песни от видния композитор, научи ДУМА от Ирена Данкова. Концертът ще се състои в залата на НМА от 19 ч. и в него ще звучат известни произведения на майстора за цигулка, пиано, виолончело и фагот. Сред тях са Песен из \"Българска сюита\" за цигулка и пиано, Ръченица и Токата из клавирния цикъл \"Епизоди\", оп. 36, Елегичен романс за виолончело и пиано и други творби, които завладяват със своята мелодична красота и богатство на хармонията. Участници в проявата са младите цигулари Йоан Латровалиев от класа на гл. ас. д-р Галина Койчева, Неда Ковачева, студентка на проф. Евелина Арабаджиева, и Майк Перу от Швейцария, който в момента учи при проф. Гинка Гичкова. Своя талант и усет за музиката на Владигеров ще покажат пианистите Николай Желязков от класа на проф. д-р Борислава Танева и Юске Хосака от Япония, възпитаник на проф. Жени Захариева, фаготистът Калин Бамбани - студент на Петър Коцев, и виолончелистът Момчил Пандев с преподавател гл. ас. д-р Атанас Кръстев. Разнообразието на програмата се допълва и от няколко вокални миниатюри в изпълнение на сопраното Радинела Василева от Варна, която следва при доц. Велизара Караянкова. В събитието ще вземе участие и известният солист от Националния музикален театър Марчо Апостолов - редовен докторант към Вокалния факултет в академията от 2017 г. Той ще се представи с песните \"Стар Димо\", \"Стари дядо стадо пасе\" и \"Мар, Димитро льо\", преработки на Владигеров по фолклорни мелодии.  Модератор на концерта ще бъде ас. д-р Петя Цветанова, преподавател по история на музиката в Теоретичния факултет на НМА.", "date": "2019.05.13", "title": "  Камерни творби на Владигеров  през погледа на младите"}
{"url": "https://duma.bg/sboguvane-s-dulinko-dulev-n191590", "text": "Поетът, публицист и общественик Дулинко Дулев почина на 72 години. Един от най-заслужилите почетни граждани на Разград е родом от ловешкото село Дебнево, но по-голямата част от живота му преминава в Лудогорието. Там той създава своите книги \"Обикновени хора\", \"Записки на пенсионирания мускетар\", \"Записки на замръзналия шерп\" и др. Дълги години пише в \"Екип 7\", работил е в местния театър и в Община Разград. След него ще останат и краеведските му проучвания, свързани с Разградския край. Поклонението е днес, 13 май, от 11 ч. в Общинския културен център в Разград, погребението е от 13 ч. в гробищния парк.", "date": "2019.05.13", "title": "Сбогуване с Дулинко Дулев"}
{"url": "https://duma.bg/mestyat-kontserta-na-stiv-haket-v-klub-music-jam-n191591", "text": "В своето турне Стив Хакет, водещият китарист на великата британска рок група \"Дженезис\", има голям брой клубни участия, защото иска да е максимално близо до феновете си. Ето защо концертът на легендарния музикант на 31 май ще се състои в новооткрития столичен клуб \"Music Jam\". Всички купени билети за зала 1 на НДК ще важат без презаверка. А който не е доволен от смяната на залата, може да получи повече информация за връщане на билета си, като се свърже с организаторите до 26 май на имейл адрес: sme@sme.bg. Има ограничено количество допълнителни правостоящи билети по 60 лева.", "date": "2019.05.13", "title": "Местят концерта на Стив Хакет в клуб \"Music Jam\""}
{"url": "https://duma.bg/sveti-valk-e-roman-na-godinata-n191592", "text": "Писателката Елена Алексиева получи Националната литературна награда за български роман на годината \"13 века България 2019\" за творбата си \"Свети Вълк\". Призът е с парична премия от 11 000 лева, съобщи БНР.", "date": "2019.05.13", "title": "\"Свети Вълк\" е роман на годината"}
{"url": "https://duma.bg/pianistat-deyan-iliich-s-turne-v-tri-grada-n191594", "text": "Един от водещите джаз пианисти на Балканите - Деян Илиич, пристига у нас по покана на фестивала \"Аларма пънк джаз\" на БНР, за да представи програмата от новия си солов албум \"Dyad\" (Metropolis Records, 2019). Той ще изнесе концерти в три поредни дни в три концертни студиа на БНР - Благоевград (14 май), София (15 май) и Пловдив (16 май), само две седмици след сръбската концертна премиера в рамките на Световния ден на джаза. Освен пиесите от \"Dyad\", сътворени на границата между джаза, съвременната музика, ембиънт музиката и загатнатите фолклорни мелодии и ритми, ще има и солови версии на някои от познатите произведения на квартета на Деян. От 2018 г. той е член на екипа на Белградския джаз фестивал. Деян Илиич (1979) е пианист и композитор, създател на ню джаз квартета \"Eyot\" - група, станала любима на българската аудитория през последното десетилетие, след участията си на радиофестивала \"Аларма пънк джаз\", Джаз фестивала в Банско (2012) и \"Джаз Перелик\" в Родопите (2013). С квартета Деян е обиколил света. Наричани \"Нирвана на европейския джаз\", \"Eyot\" са носители на наградата на Midem в Кан, а последните им два албума \"Similarity\" (2014) и \"Innate\" (2017) са записвани съответно от Джим Бар в Бристъл и от Стив Албини в известното студио \"Electrical Audio\" в Чикаго.", "date": "2019.05.13", "title": "Пианистът Деян Илиич с турне в три града "}
{"url": "https://duma.bg/obyaviha-nagradite-na-zlaten-kuker-za-animatsiya-n191593", "text": "Гран при \"Златен кукер\" за най-добър анимационен филм на Х издание на МФАФ \"Златен кукер - София\" спечели \"Откраднатата принцеса\" - реж. Олег Маламуж, Украйна. Специална награда за български филм на името на \"Пройко Пройков\" бе определена за \"Пеперуда и мишка\" на Мира Янкова. Отличието за ултракратък анимационен филм (около 1 мин.) отиде при \"Последици\" на Раджеш Равеендран Сусеела, ОАЕ. Като най-добър късометражен филм (до 10 мин.) бе посочен \"Щастие\" на Димитър Димитров, а като късометражен (до 45 мин.) - \"Маската на чернотата\" на Епоу Бийч, Великобритания. Наградата за пълнометражен филм (над 45 мин.) не се присъжда. Най-добър студентски анимационен филм стана \"Като слон в магазин за порцелан\" на Луиз Шеврие, Лука Фишер, Родолф Грошанс, Мари Гийон, Естел Мартинес, Беноа Паяр, Лииза Разасомба, Франция. В категорията за детски анимационен филм спечели \"Вълк ли съм?\" на Амир Хушанг Мойен, Иран. Най-добър епизод от тв сериал е \"Златната ябълка\" - пилотен епизод, реж. Димитър Петров. Приза за анимационен екофилм получи \"28 октомври\" на Тияго Албукерки, Португалия. За най-добър музикален филм бе избран \"Мъглявина\" на Марчин Новротек, Полша.", "date": "2019.05.13", "title": " Обявиха наградите на \"Златен кукер\" за анимация"}
{"url": "https://duma.bg/shopska-salata-za-gines-yadoha-v-severna-makedoniya-n191584", "text": "В град Щип, Северна Македония, бе поставен световен рекорд за най-голяма шопска салата, съобщи МИА. 300-килограмовото ястие е приготвено от студенти от факултета по туризъм в университета \"Гоце Делчев\", техни преподаватели и служители на ресторант \"Канал 77\".  Проф. Нако Ташков, преподавател от престижния вуз, уточни, че Щип е широко известен с кулинарните си специалитети, а сега ще влезе и в книгата на рекордите на \"Гинес\". Шопската салата съдържа над 100 кг домати, повече от 100 кг краставички, 50 кг сирене, чушки, лук, и олио. Журито е дало инструкции всички зеленчуци да бъдат измити, обелени и нарязани, разкри студентката по туризъм Ивана Гьоргжиева. Преподавателите са помогнали огромната салата да бъде разбъркана в предварително подготвен съд. За да бъде редовна кандидатурата за \"Гинес\", цялата подготовка се е контролирала от професионалисти от най-високо ниво и от представител на Агенцията за насърчаване на туризма. Тяхната задача беше да оценят не само теглото, но и качеството. \"Имаме над 300 кг салата, така че представете си колко ракия ще ни е нужна\", пошегува се Марк де Йонг, който бе част от журито.", "date": "2019.05.13", "title": "Шопска салата за \"Гинес\" ядоха в Северна Македония"}
{"url": "https://duma.bg/nay-staroto-darvo-e-na-2624-godini-n191585", "text": "Учени откриха дърво на 2624 години в блато в Северна Каролина, съобщи Лайв сайънс. Голият кипарис е сред най-старите в света и не е клонинг. Клониралите се дървета - големи колонии генетично идентични растения, пораснали от един предшественик, могат да живеят десетки хиляди години. Експертите са установили възрастта на древния кипарис, изследвайки дървесни пръстени, за да съставят картина с историята на климата в източните американски щати. Освен че показват възрастта на дървото, те разкриват колко влажен или сух е бил даден период. От предишни изследвания специалистите знаят, че в блато по река Блек ривър се намира една от най-старите дървесни групи в САЩ, в която са идентифицирани растения на възраст от 1000 до 1650 години. Проучването показва, че голите кипариси са сред най-дълголетните. В същото блато е открито и дърво на 2088 години. Вероятно има и други, защото специалистите са взели проби от стотина представители на вида при хиляди, намиращи се в района. По-стари от американския гол кипарис са само отделна западна хвойна, гигантска секвоя, кипарисова фицроя и осилест бор. Най-старото известно дърво е именно осилест бор в Уайт маунтинс (Белите планини) в Калифорния. То е на 5066 години. Само фицроята е в Чили, а останалите рекордьори са в САЩ.", "date": "2019.05.13", "title": "Най-старото дърво е на 2624 години"}
{"url": "https://duma.bg/chuzhdentsi-kupuvat-za-1-evro-izostaveni-kashti-v-sitsiliya-n191586", "text": "Наблюдава се истински бум на чужденци, желаещи да купят за 1 евро изоставени къщи в историческия център на сицилианското градче Мусомели. Това съобщи кметът Джузепе Катания в интервю за РИА Новости. Единственото условие, на което трябва да отговарят новите собственици, е да извършат цялостно обновяване на придобития имот. Всички документи за продажба на почти 100 обекта на недвижими имоти вече са готови. Сред новите собственици има белгийци, французи, холандци и дори едно семейство от Австралия. Вече са постъпили заявки за 380 жилищни сгради, собственост на общината, а общо може да бъдат предложени над 500, най-много 600 къщи. Градоначалникът уточни, че по-рано властите на Мусомели са решили да предложат на всички, които искат, особено на чужденци, да купят празни къщи в центъра за тази символична цена като част от кампанията за възстановяване на качествената среда в местността. Според кмета това предложение, публикувано на английски език на официалния сайт на общината, предизвиква голям интерес. През последните три седмици много хора са се обърнали към градските власти. Хората, потърсили връзка с общината, сериозно обмислят възможността да използват този шанс и да се сдобият с дом в Сицилия. \"Сред тях все още няма руснаци, но се надявам, че след като РИА Новости съобщи за нашата инициатива, вашите сънародници ще се поинтересуват от предложението\", уточни градоначалникът на Мусомели.", "date": "2019.05.13", "title": "Чужденци купуват за 1 евро изоставени къщи в Сицилия"}
{"url": "https://duma.bg/zlobata-udalzhava-zhivota-n191587", "text": "Международен екип учени установи, че в ранната старост злобата може да удължи живота, пише сайтът Лайф. Порталът цитира съвместна разработка на специалисти от канадския университет \"Конкордия\" и от Лайпцигския университет, публикувана в сп. \"Сайколъджи енд ейджинг\". Специалистите са наблюдавали група хора на възраст от 59 до 93 години. Тези, които встъпили в старостта с негативни емоции и озлобление, сами се заставили да водят по-активен начин на живот. Това укрепило работата на мускулите на сърцето им. По този начин \"начинаещите\" старци били по-малко предразположени към инфаркти и инсулти. За разлика от тях участниците в експеримента, които ставали злобни на около 80-90 години, били подложени на обратния ефект. Тогава лошите емоции вече не провокирали в тях физическа активност, а само повишени нива на стрес. Той от своя страна допълнително увреждал здравето им. В крайна сметка международният изследователски екип стигнал до извода, че злобните хора в напреднала възраст по-често от другите страдат от възпаления и хронически болести. Техният живот е по-кратък в сравнение с тези, които са способни да открият любовта в заобикалящия ги свят.", "date": "2019.05.13", "title": "Злобата удължава живота?"}
{"url": "https://duma.bg/oblichat-bulkite-v-rozovi-diamanti-n191588", "text": "В розови диаманти облече булките дизайнерът Христо Чучев в новата си колекция тоалети за сватбения ден. \"Мис България\" Марина Войкова и топ моделът Диана Иванчева блестят в красиви рокли от красивата линия, носеща името на един от най-редките скъпоценни камъни в света. Подобно на него, тоалетите са изработени от дизайнерски дантели в нежни розови нюанси. Романтичното излъчване на колекцията се допълва от винтидж акценти в украсата, а елегантните силуети са А-линия, по тялото и свободно падащи. Винаги различен в своите предложения към дамите, дизайнерът Христо Чучев многократно е експериментирал с материи, силуети и цветове. Пастелни нюанси, различни от бялото, досега са присъствали в отделни сватбени рокли. Но колекцията \"Розов диамант\" е първата, изцяло издържана в конкретен цвят. Едновременно с новите творчески търсения носителят на \"Златна игла\" за булчинска мода остава верен на ефирната красота и комфорта, характерни за стила му. \"Удобството е над всичко. Колкото и да е красива една рокля, ако е некомфортна, булката не може да изживее пълноценно празника. В деня на сватбата жената трябва да забрави с какво е облечена\", категоричен е дизайнерът. Преди да застанат пред обектива на фотографа Костадин Кръстев-Коко, всяка от топ моделите многократно е обличала рокли на дизайнера по време на различни ревюта и специални събития.  \"Христо Чучев има много нови и модерни идеи. Той разчупи старите тенденции, като например, разнообрази сватбените рокли с нюанси на бледо синьо, розово, лилаво и прасковено. Харесва ми неговият стил, който смело налага модерния и футуристичен дух. Разголените бедра, покрити с дантела, са ми любим елемент в неговия дизайн. Когато съм облечена в рокля на Христо, се чувствам секси и загадъчна... А това отговаря точно на моя стил! Пожелавам му много нови творчески успехи!\", сподели Диана Иванчева. \"Роклите на Христо Чучев са женствени и много детайлни като изработка. Когато съм облечена в негов тоалет, наистина се чувствам изключително елегантна!\", разкри Марина Войкова.", "date": "2019.05.13", "title": "Обличат булките в розови диаманти"}
{"url": "https://duma.bg/otide-si-prof-vladimir-trendafilov-n191589", "text": "Поетът, преводач и литературовед проф. Владимир Трендафилов почина на 63 години. Той е дългогодишен преподавател във Факултета по класически и нови филологии, в катедрата \"Англицистика и американистика\" на Софийския университет \"Св. Климент Охридски\". Владимир Трендафилов е роден през 1955 г. във Варна. През 1981 г. завършва английска филология в СУ. Автор е на седем книги и на повече от 150 публикации в научната и популярната периодика, както и на преводи на поезия от английски език. Има две издадени стихосбирки.", "date": "2019.05.13", "title": "Отиде си проф. Владимир Трендафилов"}
{"url": "https://duma.bg/ali-sou-podnese-titlata-na-ludogorets-n191574", "text": "  В добавеното време пловдивският рефер изгони капитана на гостите Светослав Дяков и национала на ЦСКА Кристиян Малинов, които се сдърпаха. Хиксът остави Лудогорец на върха със 72 т., с 3 пред ЦСКА 3 кръга преди края.  \"Червените\" започнаха настървено и още в 40-ата секунда Соу стреля към вратата на Илиев, а топката се отклони от ръката на Драгош Григоре. Реферът посочи корнер, като не посмя да свири ранна дузпа, но 7 минути по-късно, при повторното съприкосновение на топката с ръка на играч от гостите, наду свирката. След пропуска на Соу ЦСКА продължи да натиска съперника и до средата на първата част създаде още няколко опасности пред вратата на гостите, но Козмин Моци парира на 2 пъти шутове на Евандро. Последваха две опасности и пред Витаутас Черниаускас, но Якоб Швиерчок, предпочетен пред голмайстора Клаудиу Кешерю, не успя да вкара. Преди почивката Черниаускас с майсторство спаси силен шут на Марселиньо. Бразилецът бе подкосен в 51-вата мин. от атакуващия го с двата крака Кристиян Малинов, но Кабаков реши, че българинът е играл за топката и остави играта да продължи. Ръководството, треньорите и футболистите на ЦСКА все още вярват, че могат да се преборят с \"Лудогорец\" за титлата в Първа лига. Въпреки че пропуснаха поредната (и може би последна) възможност да разклатят трона на седемкратния шампион, \"червените\" изразиха оптимизъм, че битката не е приключила. До края за Лудогорец предстоят мачове с Левски, с Ботев в Пловдив и с Черно море, а ЦСКА гостува на Берое и после играе с Левски и Ботев в София. \"Армейци, благодарим ви, че препълнихте \"Армията\" и бяхте нашият 12-и играч във важния мач срещу Лудогорец. Вашата безрезервна подкрепа през всички 90 минути даде сили на играчите ни да надиграят безапелационно противника си. За съжаление, късметът не беше с нас и не успяхме да спечелим тази битка. Но войната не е изгубена\", обявиха шефовете на ЦСКА. Оптимизъм показа и временният треньор Добромир Митов, който замени внезапно напусналия Любослав Пенев. \"Футболът е чудо, защото всичко е възможно. Ние не се предаваме и ще играем докрай. Жалко за пропуснатата възможност. Много съжаляваме. Не можем обаче да обвиняваме момчетата. На всеки се случва да пропусне дузпа. Искахме, желаехме и търсихме гола. През по-голямата част от мача контролирахме ситуацията на терена. Доволен съм от отбора. Ще играем до последно. Докато имаме шансове, ще се борим\", заяви Митов след мача.", "date": "2019.05.13", "title": "Али Соу поднесе титлата на Лудогорец"}
{"url": "https://duma.bg/iliev-i-stoychev-pobediha-v-50-to-rali-balgariya-n191583", "text": " Димитър Илиев и Петър Стойчев с Шкода Фабия R5 спечелиха 50-то юбилейно рали „България“. Втори завършиха Мирослав Ангелов и Недялко Сивов със същата марка и изоставане от 10,1 сек. Трети финишира румънският екипаж Дан Гъртофан – Тудор Мирца също с чешкия автомобил - на 2:07,6 мин. Това е трета победа за Митко Илиев след успехите му през 2007 и 2012. Още по-радостен бе навигаторът му - звездата в плувния маратон Петър Стойчев, който дебютира в автомобилния спорт и веднага достигна върха.  „Всичко върви по план“ – каза преди старта вчера Стойчев, въпреки изоставането с повече от минута от Мирослав Ангелов/Недялко Сивов. Планът им явно е бил стъпка по стъпка да се притиска лидера. И така, докато Митко свикне с непознатата за него кола. А в края на ралито бе нанесен решителният удар. Все пак битката между двата екипажа бе епична. Разликата никога не надхвърли 15 сек. Двете преминавания на етапа „Синдел“ (общо 30 км) решиха битката за първото място. Преди тях Ангелов бе лидер с аванс от 1,8 сек. преди Илиев. При първото минаване на отсечката Митко нанесе удара си, като спечели с време 8:40,5 мин. пред Гъртофан и с 12,9 сек. пред Миро Ангелов, с което му поведе с 11,1 сек. Второто минаване бе валидно и за пауърстейдж. Този път победата бе за Ангелов. Той даде 8:29,6 и взе 5 т. за победата си. Втори бе отново Гъртофан на 1,3 сек., а Илиев завърши трети с време 8:33,8 сек. и авансът му бе намален на 6,9 сек. Късият, но атрактивен суперспециален етап във Варна бе наблюдаван от хиляди хора. Там, пред очите им, Илиев и Стойчев увенчаха триумфа си с нова победа - 3:30,3 мин. Само на десета остана Гъртофан, Ангелов финишира на 3,2 сек. За първи път той губи състезание от ралито в Сърбия, когато не завърши. С отлично каране Гъртофан измести от третото място Йордан Атанасов и Янаки Янакиев с Мицубиши Лансър Ево 9. Данчо предвиди това още преди вчерашния ден, защото старата му кола на повече от 10 години не може да се мери с R5-ицата на румънеца. Атанасов финишира на 2:40,5 от Илиев. Пети завърши сина на Дан Гъртофан – Андрей, със Субаро Импреза, пред Герго Дудас (Унг) с Пежо 208 R2. Станислав Владимиров и Чавдар Събев с Опел Астра се наредиха 7-и и спечелиха надпреварата в клас R3. Отлично се представя единственият дамски екипаж Диана Стоянова и Иванела Иванова с Хонда Сивик, които завършиха 11-и и 3-и в клас RC3.", "date": "2019.05.13", "title": "Илиев и Стойчев победиха  в 50-то рали \"България\" "}
{"url": "https://duma.bg/plovdivskite-fenove-plashtat-nay-skapite-bileti-za-finala-za-kupata-n191575", "text": "  \"Бултрасите\" ще се настаняват в Сектор \"А\" - Блок 8 и 9 срещу 40 лв., а в Блок 11, 12, 13, 14 и 15 - срещу 30 лв. В Сектор \"Б\" за Блок 19-24 билетите са по 10 лв.,  в Блок 17 и 18 (\"лъвчета\") - по 15. Феновете на \"смърфовете\" пък ще влизат в Сектор \"В\" (Блок 29-33) срещу 30 лв., в Сектор \"Г\" - Блок 37-42 - за 10 лв., а в Блок 35 и 36 (\"лъвчета\") - срещу 15 лв.  За сравнение най-скъпите билети за финала миналата година Славия - Левски бяха по 30 лв. в Сектор А (ложа 7) и по 20 в Блок 13, 14 и 15 за \"сините\" привърженици, докато \"белите\" плащаха по 20 лв. за Сектор \"А\" (Блок 9, 10 и 11).  30 лв. за ложите в Сектор А плащаха феновете на Лудогорец и Ботев Пд за финала през 2017 г., а за финала ЦСКА - Монтана през 2016 г. най-скъпите билети бяха по 20 лв.  Досега са продадени над 16 000 билета, обявиха от ПФЛ, като днес и утре пропуски ще бъдат продавани от 11 до 19 часа на касата пред стадион \"Васил Левски\" на ул. \"Гурко\", както и в мрежата на Eventim в страната. Финалът е смятан за рисков мач и в деня на провеждането му билети няма да се продават.", "date": "2019.05.13", "title": "Пловдивските фенове плащат най-скъпите билети за финала за купата"}
{"url": "https://duma.bg/slovenets-e-parviyat-pobeditel-v-dzhiroto-n191580", "text": "Примож Роглич от тима на Джъмбо Висма е първият лидер в Обиколката на Италия за 2019 г., след като спечели бягането по часовник в Болоня. Словенският колоездач, който е считан за топ претендент за розовата фланелка в 102-ото Джиро, затвърди добрата си форма и измина трасето от 8 км от центъра на града до базиликата \"Сан Лука\", която завърши с тежко изкачване (2,1 км с 9,7% среден наклон) за 12:54 мин. при средна скорост 37,2 км/ч, като стана единственият колоездач слязъл под 13 минути. Втори на 19 сек. завърши Саймън Йейтс (Вбр, Мичълтън Скот), а трети - двукратният шампион в Джирото Винченцо Нибали (Ит, Бахрейн Мерида) на 23 сек. Четвъртото място поделиха Мигел Анхел Лопес (Кол, Астана) и Том Дюмулен (Хол, Сънуеб) с изоставане от 28 сек.", "date": "2019.05.13", "title": "Словенец е първият победител в Джирото"}
{"url": "https://duma.bg/ivaylo-ivanov-sas-srebro-v-baku-n191581", "text": "Най-добрият български джудист в последните години Ивайло Иванов (81 кг) спечели сребърен медал на турнира от Големия шлем по джудо в Баку. Възпитаникът на Атанас Герчев беше безапелационен до финала, където отстъпи с \"ипон\" при “златна точка” на Саги Муки (Изр). Джудистът от Монтана, който се състезава за ЦСКА, надигра с \"вадзари\" Оумар Джало Алфа (Фр) на старта, а във II кръг отново с \"вадзари\" отстрани Хосе Мария Мендиола (Исп). В III кръг Иванов и Алан Кубетцов (Рус) завършиха без точки в редовното време, а при “златната точка” българинът победи пак с \"вадзари\". На полуфинал Иванов и Тато Григалашвили (Груз) също не си дадоха точки в редовното време, но Иванов спечели в продължението с \"ипон\", за да стигне до битката за трофея. Янислав Герчев (60), европейски вицешампион от последните 2 години, стигна до репешаж, но отстъпи след \"ипон\" срещу Яго Абуладзе (Рус) и остана седми. В тази категория Валентин Алипиев отпадна на старта. Загуби в I кръг претърпяха още Божидар Темелков (66 кг) и единствената ни представителка при жените Ивелина Илиева (57 кг). Турнирът в Баку носи точки за олимпийската ранглиста.", "date": "2019.05.13", "title": " Ивайло Иванов със сребро в Баку"}
{"url": "https://duma.bg/mertsedes-s-5-ot-5-dubala-hamiltan-s-treti-uspeh-n191582", "text": "Петкратният световен шампион във Формула 1 Люис Хамилтън взе трета победа в първите 5 старта от началото на сезона, след като триумфира за четвърти път в Гран при на Испания. Британецът изпревари стартиралия от първа позиция свой съотборник Валтери Ботас още на първия завой и до края не изпусна лидерската позиция. Дубълът затвърди доминацията на Мерцедес, чиито пилоти постигат двойни победи във всички досегашни стартове - рекорд в историята на Формула 1. Хамилтън триумфира в Бахрейн, Китай и Испания, докато Ботас взе победите в Австралия и Азербайджан. За Хамилтън това е и изравнено най-успешно начало на сезон. През 2015 г. той отново започна с 3 победи и 2 втори места, а година по-рано имаше 4 победи и едно отпадане. Победата в Испания върна Хамилтън начело в шампионата със 112 т., който спечели и бонус за най-бърза обиколка. Ботас се смъкна втори със 105. На пистата \"Каталуния\" трети завърши Макс Верстапен (Хол) с Ред Бул, който се качи за втори път на подиума след Австралия. След първия кръг пилотът на \"Ред Бул\" имаше три поредни четвърти места. Пилотите на Ферари Себастиан Фетел и Шарл Льоклер направиха поредното си колебливо състезание, като се наредиха четвърти и пети. В топ 10 влязоха още Пиер Гасли (Ред Бул), Кевин Магнусен (Хаас), Карлос Сайнц (Макларън), Даниил Квят (Торо Росо) и Ромен Грожан (Хаас).", "date": "2019.05.13", "title": " Мерцедес с 5 от 5 дубъла,  Хамилтън с трети успех"}
