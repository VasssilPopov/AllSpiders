{"url": "http://www.duma.bg/node/167360", "text": "Социално-икономическото положение на човека е свързано с анатомията и функционалността на мозъка, твърдят в своя работа учени от Тексаския университет. В изследването са взели участие 304 души на възраст от 20 до 89 години. Те са разказали за своето образование, кариера и доходи, след което техният мозък е изследван с ядрено-магнитен резонанс. В резултат са получени данни за обема на сивото вещество, дебелината на кората на полукълбата и функционалните връзки между отделните участъци на мозъка. След като били сравнени данните, учените установили, че по-успешните хора на средна възраст (35-64 години) имат повече сиво вещество, а също така по-силни невронни връзки в сравнение с техните по-малко успешни връстници. Тези показатели се свързват с по-добра памет и по-малък риск от старческо слабоумие. Авторите на изследването смятат, че тяхната работа доказва, че начинът на живот, храненето, околната среда и житейският опит влияят на здравето и състоянието на мозъка, съобщава БГНЕС. \n    \n \t\n", "date": "2018.05.23", "title": "Откриха връзка между мозъка и нивото на доходи"}
{"url": "http://www.duma.bg/node/167361", "text": "Една от най-оригиналните джаз формации на съвременната италианска сцена - квартетът на виртуозния цигулар Лука Чарла, ще представи музиката си на живо за първи път пред софийска публика по покана на Италианския културен институт и \"Аларма пънк джаз\". Това ще стане днес, 23 май, от 21 ч. в Първо студио на БНР. \nЦигуларят Лука Чарла има сериозна фестивална и концертна биография през последните години - участия в различни класически, джаз и уърлд мюзик фестивали от Мелбърн до Монреал, от Хонконг до Рио де Жанейро и от Шотландия до Балканите, откъдето минава и настоящото му турне. \nСтилистиката на квартета е оригинална среща на езика на съвременния джаз с италианския фолклор и средиземноморското звучене. Последният албум на четиримата - \"ViolinAir\", е записван в Тайланд по време на дълго и плодотворно азиатско турне и съдържа както оригинални композиции, така и изключителни аранжименти на световни класики в джаза. Музикантите, с които Лука Чарла идва в София, са Антонио де Лука (акордеон), Маурицио Пероне (контрабас) и Франческо Саворети (ударни).   \n \t\n", "date": "2018.05.23", "title": "Лука Чарла квартет гостува на \"Аларма пънк джаз\""}
{"url": "http://www.duma.bg/node/167363", "text": "Най-новата инсталация на художника Иван Мудов - \"Камъни\", ще бъде открита днес, 23 май, в 18 ч. в алеята до езерото в градината на Националната библиотека \"Св. св. Кирил и Методий\". Публиката е поканена буквално да загуби почва под краката си и да преживее ходенето като предизвикателство към възприятията. \nПроектът представлява малък терен в градината на Националната библиотека, покрит със ситни камъчета. Настилката е типична за външните градски пространства и не подсказва нищо необичайно, а по-скоро подканва хората да продължат пътя си и да минат през нея. Веднъж стъпили върху камъчетата обаче, те няма да отвърнат с твърдостта и солидността, която очакваме от земята. \nПреживяването на \"Камъни\" не е само индивидуално, то е и колективен опит в публична среда, препращайки към нестабилността ни като общество, поставено пред вечни предизвикателства и кризи, които разклащат устоите му. Усещането за загуба на равновесие обаче не води до срив, до окончателно пропадане и в крайна сметка промяна, а напротив - обещава да се превърне в нормалност, към която привикваме.  \nИван Мудов неведнъж е предизвиквал установените очаквания и е поставял публиката си в ситуации, които демонстрират абсурдността на навици, правила и конвенции. Припомнете си фалшивата обява за откриване на Музей на Съвременното изкуство в гара Подуяне (МУСИЗ, 2005), асансьора, чийто под върви нагоре, но таванът му не помръдва, заплашвайки да ви притисне (Нова Надежда, 2006), или пък откриването на изложба, където вратата на галерията се отваря само отвън навътре и веднъж попаднали в изложбата, зрителите могат да излязат само ако някой друг влезе (Врата, 2010). \nПочти всичко от нашето възприемане на света се базира на предишния ни опит или на нещо вече научено. Вероятно едно от най-трудните за постигане неща е да погледнем на всекидневните си действия с други очи.\n   \n \t\n", "date": "2018.05.23", "title": "Откриват \"Камъни\" в столична алея  "}
{"url": "http://www.duma.bg/node/167359", "text": "Пърформанс художниците и бивши любовници Марина Абрамович и Улай трябва да разкажат своята история в нови съвместно написани мемоари. Книгата ще изследва артистичната кариера на дуото и бурните отношения, продължили повече от десетилетие, съобщава ArtPrice.  \nИзвестни като колектива \"Другият\", художниците, които се срещат в Амстердам през 1976 г. и изживяват романтична връзка, създават няколко пионерски произведения на изкуството, включително един от първите си пърформанси, който включва сплитането на косите им заедно и оставането им така в продължение на 16 часа през 1977 г. Дори и раздялата им е реализирана като произведение на изкуството през 1988 г. \"The Lovers: The Great Wall Walk\" - художниците прекарват 90 дни, ходейки по дължината на Великата китайска стена от противоположни краища, срещайки се в средата, за да се сбогуват. \nПрез 2010 г. Улай присъства в МоМА на пърформанса на Абрамович \"The Artist is Present\", в който тя споделя моменти на мълчание с непознати на масата. Когато се появява Улай, двамата плачат и държат ръцете си. Но въпреки това Улай приключи (успешно) дело срещу Абрамович през 2015 г. заради нарушаване на договорите за творбите, които те продуцират заедно. За което печели авторските права и пълната акредитация - оттогава дуото се сдобрява. Снимка ArtPrice     \n \t\n", "date": "2018.05.23", "title": "Марина Абрамович и Улай ще напишат заедно историята си"}
{"url": "http://www.duma.bg/node/167362", "text": "Белослава ще представи най-новата си песен \"Дай ми време\" на 31 май. Мястото е \"София лайв клуб\" и това е последният клубен концерт на певицата за този сезон.  \n\"Дай ми време\" е първият сингъл от предстоящия й пети студиен албум. За създаването му Белослава е вдъхновена от времето, което ни изпраща всекидневни изпитания и е въпрос на мъдрост, разум и отдаденост да превърнем живота си в честна и щастлива съдба. Песента е сътворена, за да бъде прегърната от всичките ни сетива, изтанцувана и преживяна с радостни емоции. \nАнтони Рикев-WahTony създава музиката и аранжимента, а песенната част и текстът са творение на Белослава. Завладяващите вокали на Елена Кокорска пригласят в песента и отвеждат слушателя в магичен свят, от който трудно може да си тръгне. \nПредстои заснемане на клип към \"Дай ми време\", в който Белослава за първи път ще се включи с танцовите си умения. Музикантите, с които Белослава ще излезе на сцената на 31 май, са Антони Рикев - китара и програминг, Радослав Славчев - бас, Николай Данев - барабани, Елена Кокорска - вокали, и фънки сетовете на Владислав - Moustache Love.      \n \t\n", "date": "2018.05.23", "title": "Бeлослава с последен клубен концерт за сезона"}
{"url": "http://www.duma.bg/node/167313", "text": "След 23 години на пазара първият GSM оператор в България Мтел от вчера вече има ново име - А1, а юридическото име на компанията става \"А1 България\" ЕАД. Всички условия по договорите с клиентите ще останат непроменени и ще са валидни до изтичането на срока им. Няма да има и промени по отношение на телефонните номера и сим картите в мрежата, уточниха от компанията. Новото име е част от цялостния процес по промяна на телекома, който се стреми да навлезе в нови бизнеси и да бъде не само телеком, но и медийна компания. Като доказателство за това А1 обяви, че навлиза и на нов пазар - този на стрийминга на музика с нова платформа, развита от А1 Group и America Movil, фирмата на мексиканския бизнесмен Карлос Слим, която е мажоритарен собственик на компанията майка на оператора. В България платформата ще разполага с над 30 млн. песни, включително и цялата българска музика, събрана на едно място. Също така операторът ще предлага и собствена линия смартфони с бранда А1.   \n \t\n", "date": "2018.05.23", "title": "Мтел вече е А1"}
{"url": "http://www.duma.bg/node/167314", "text": "Първият завод за бронирани автомобили в България отвори врати в Самоков. Новото производство е резултат от съвместното партньорство между инж. Антон Стефов и инж. Петър Георгиев, които са собственици съответно на \"International Armored Group\" и българската фирма \"Самел 90\". Стефов живее в Канада, където придобива опит в компания, която се занимава с бронировка. През 1996 г. отваря собствена фирма, която се занимава с производството на бронирани автомобили за армията, инкасо автомобили, машини за полицията и специалните войски. Неговият бизнес партньор Петър Георгиев ръководи 54-годишната българска компания за производство на смутители и техника за нуждите на Българската армия. \nСлед срещи по международни панаири и шоута в продължение на 6 години д-р инж. Антон Стефов и инж. Петър Георгиев взимат решението да правят съвместен бизнес в Самоков и създават обща фирма SAMARM. Пред БГНЕС двамата твърдят, че общата им цел е такива автомобили да се произвеждат у нас, а не да се купуват от чужбина. В подкрепа на идеята им идва и информацията, че Българската армия се нуждае от модернизация и за тази цел планира да купи нови изтребители за Военновъздушните сили и нова бронирана машина за Сухопътните сили. Условието, което военният министър Красимир Каракачанов е поставил, е машините да са произведени в България и да се поддържат също у нас. \nСпоред инж. Антон Стефов цената на автомобил 8х8 в света се движи от 2,5 до 5 млн. евро, а експлоатационните разходи са от 3 до 5 пъти по-големи от началната стойност. Стефов подчерта, че разработката на един брониран автомобил 8х8 е изключително скъпа и се движи в границите на десетки милиони евро, включваща конструктивни разходи, бомбени и балистични тестови изпитания по Натовски стандарти, както и изпитания по окачване и проверка на всички системи в автомобила. Готовият брониран автомобил ще бъде изпитан при тежки условия и му предстои да измине 1000 км на специален полигон. Произвежданите у нас автомобили ще бъдат предназначени както за вътрешния, така и за международния пазар.   \n \t\n", "date": "2018.05.23", "title": "В Самоков ще правят бронирани автомобили"}
{"url": "http://www.duma.bg/node/167318", "text": "С промени в Закона за рибарството и аквакултурите депутатите одобриха вчера на служителите от Изпълнителната агенция по рибарство и аквакултури (ИАРА) да бъдат дадени полицейски правомощия. Текстовете са внесени от Иван Миховски и други депутати от ГЕРБ и бяха гласувани на първо четене. Измененията предвиждат служителите на агенцията по рибарство да могат да арестуват нарушители, да използват записващи и заснемащи технически средства, да използват моторни превозни средства със специален режим на движение, както и физическа сила и помощни средства след предупреждение. \nПромените в Закона за рибарството и аквакултурите предвиждат още затвор и глоби за бракониерите. При улов на риба и използване на динамит глобите да са между 10 000 и 15 000 лв. - в зависимост дали е първо провинение или рецидив. Предложението предвижда още 5% от прихода на риболовните магазини от продажба на риболовни билети да отиват за зарибяване. \nЗаконопроектът предизвика остри критики по време на дебатите. От \"БСП за България\" обявиха, че имат възражения по почти всички текстове и има много неясноти, които трябва да бъдат изчистени. Управляващите призоваха промените все пак да бъдат подкрепени. Вносителите обявиха, че са готови да прецизират текстовете между първо и второ четене.     \n \t\n", "date": "2018.05.23", "title": "Служителите от агенцията по рибарство ще могат да арестуват"}
{"url": "http://www.duma.bg/node/167316", "text": "Комисията за защита на конкуренцията ще извърши анализ на сделката за търговска банка \"Виктория\", съобщават от антимонополния орган. Проверката на КЗК се очакваше повече от месец, след като на 16 април синдикът на КТБ обяви, че Инвестбанк е избрана за купувач на ТБ \"Виктория\". От съобщението на регулатора се разбира, че сделката ще окаже въздействие върху пазара в България на банкови услуги. От КЗК посочват още, че всяко заинтересовано лице може да представи информация или да изрази писмено становище относно сделката. Това трябва да се случи в срок от една седмица след обявяването на проверката. Ако проверката на КЗК приключи със становище, според което покупката няма да доведе до прекомерна концентрация на пазара и нарушаване на Закона за защита на конкуренцията, Инвестбанк трябва да плати на синдика на КТБ договорената цена за капитала и да върне депозита, който КТБ има в ТБ \"Виктория\". След това синдикът на КТБ ще прехвърли на Инвестбанк акциите на БТ \"Виктория\", а впоследствие трябва да започне процедура за поглъщането на банката.     \n \t\n", "date": "2018.05.23", "title": "КЗК ще проверява покупката на банка \"Виктория\""}
{"url": "http://www.duma.bg/node/167317", "text": "\"Чадърите навсякъде са различни. Чакаме началото на сезона, за да обявим на нашия сайт какви ще са цените\", заяви вчера пред БТВ министърът на туризма Николина Ангелкова. И това лято всички концесионери и наематели са в правото си да предлагат всякакви аксесоари, но нямат право да задължават плажуващите да ги използват\", заяви министърът. \nНиколина Ангелкова призна, че Министерството на туризма няма никакви компетенции по отношение на шума в заведенията по Черноморието. \nПо темата с плаж \"Корал\", където природозащитници се опасяват, че частен инвеститор ще заграби плажа и прилежащата му територия, тя посочи, че е нужно изготвянето на общ устройствен план, но \"когато се стартира такава процедура, се слага каруцата пред коня, започват едни спорове, на които не им е мястото на този етап\". \"Всяко лято сме в един и същи казус с \"Корал\", каза Ангелкова. \nСвободно къмпингуващите не са над закона и ще бъдат проверявани, заяви Ангелкова. \"Не знам защо тези, които къмпингуват, смятат, че са извън закона и не трябва да бъдат проверявани. И това лято ще има проверки, не смятам, че едни хора трябва да имат права над други хора. Тези хора, които къмпингуват \"свободно\" по плажовете, не искат да има регулация\", каза тя. Според нея именно заради група хора на прекалено крайни позиции работна група не е успяла да разработи облекчени регулации за създаването на къмпинги у нас. \nАнгелкова отбеляза, че според съществуващата в момента регулация абсолютно се забранява на хората да опъват палатка на пясъка на плажа. По думите на министъра обаче в гората до плажа няма проблем, защото там засега не е регулирано това. Съгласно разпоредбата в Закона за туризма това също би следвало да е забранено, но не е разписано в закона.      \n \t\n", "date": "2018.05.23", "title": "Ангелкова чакала сезона да започне, за да обяви цените за чадърите "}
{"url": "http://www.duma.bg/node/167320", "text": "Около 30% от населението няма достъп до канализационни услуги, а малко под 1% е лишено от достъп до водоснабдяване. Това призна вчера министърът на регионалното развитие и благоустройството Николай Нанков на ВиК форум в София. По неговите думи напоследък темата за ВиК е излязла от фокус заради пътната инфраструктура, но секторът е важен и пряко свързан със здравето на хората. ВиК инфраструктурата у нас е 90 хил. км и се равнява на дължината на 250 пъти магистрала \"Тракия\". Един от основните проблеми, според него е, че над 60% от ВиК инфраструктурата е на около 30-40 години. Министърът обеща, че с предстоящите проекти канализацията ще покрие почти всички изисквания на европейските регламенти за свързаност на населени места.  \nПред журналисти Николай Нанков заяви, че до края на месец юни ще бъде внесен за обществено обсъждане Законът за ВиК. \"Все пак е изцяло нов закон. Все още имаме някои разминавания с част от бранша, но ще ги изчистим\", каза той. Очаква се той да бъде приет от НС до края на годината. \nВъв връзка с въвеждането на т.нар. такса \"Солидарност\" към водата Нанков потвърди, че тя ще бъде в размер на 8-10 ст. на куб. м вода, но това няма да доведе до оскъпяване на заплащаната от потребителите такса, а ще се прави чрез отчисления. Тези пари ще отидат за фонд, с който ще се финансират проекти в малки населени места без достъп до европейски средства. \n1,59 млрд. лв. от Оперативна програма \"Околна среда 2014-2020 г.\" ще бъдат вложени в изграждане или реконструкция на водопроводи, канализация, пречиствателни станции и други съоръжения в 51 населени места, каза Нанков. По неговите думи все още имало някои разминавания по него с част от бранша, които предстои да бъдат \"изчистени\", след това на политическо ниво щял да бъде постигнат консенсус. Той заяви, че лобира за социалната компонента - за така наречените безплатни количества вода, и уточни, че представители на Асоциацията по водите и някои работодателски организации не са толкова социално насочени и искат да я няма. По отношение на обхвата на социално уязвимите групи министърът каза, че ще се търсят варианти за една група или за 14, както са в категоризацията на Агенцията за социално подпомагане, обсъждат се и това какви да са ставките за социално подпомагане, за да има справедливост в \"долните подоходни групи от населението\".  \n    \n \t\n", "date": "2018.05.23", "title": "Около 30% от населението е без канализация "}
{"url": "http://www.duma.bg/node/167319", "text": "Освен ниската цена розопроизводителите имат проблем и с договорите за изкупуване. Това заяви вчера омбудсманът Мая Манолова в ресорната парламентарна комисия заради проблема с ниските изкупни цени на розовия цвят. Заседанието на комисията по земеделие и храни бе свикана, за да изслушат депутатите земеделския министър Румен Порожанов по проблема с изкупните цени на розовия цвят. \"Смайващо за мен е, че договорите, които са сключени между дестилериите и по-големите розопроизводители, са без цени. Цената е сред съществените елементи на един договор\", възмути се общественият защитник. Тя призова розопроизводителите в спешен порядък да се регистрират като земеделски производители, за да могат да се възползват от помощите на земеделското министерство, както и да започнат да се сдружават, което ще им помогне колективно да защитават правата и интересите си. \nИма дисбаланс между засадените с рози площи и капацитета за преработка, заяви министърът. Порожанов отчете, че засадените с рози площи са се увеличили с около 10% спрямо предходните две години. Сега те търпят загуби заради изхвърляне на стока. Розово масло и от Афганистан вече конкурира българското на световните пазари, обясни министърът. Все още обаче държим едно от най-високото качество розово масло. Според министъра е нужен специален закон, като трябва се реши дали този закон да е за розата или за розата и маслата. Той увери, че веднага след приключването на изкупната кампания ще бъде направен анализ и взето решение за помощ \"de minimis\", която съгласно европейските изисквания да бъде предоставена на декар. \n    \n \t\n", "date": "2018.05.23", "title": " Договорите на розопроизводителите за изкупуване били без цени"}
{"url": "http://www.duma.bg/node/167372", "text": "\"Подари книга на читалище в нужда\" е благотворителна инициатива, която сайтът за култура и лайфстайл Vibes.bg осъществява за втори път. Целта е да бъдат събрани книги, които ще бъдат дарени на читалища, намиращи се в две български села - с. Дълбоки (Старозагорско) и с. Ветрен дол (Пазарджишко). \nОснователите на сайта Станислава и Константин Симидчийски насочват усилията си именно към селата, защото това са населените места, получаващи най-малко подкрепа, особено когато става въпрос за култура. \n\"Книгите там са стари, често в лошо състояние и понякога липсва дори задължителната училищна литература. А там живеят деца. Деца, които имат списък от задължителни книги за училище, деца, които имат интерес към литературата, но нямат възможност да си купуват често нови книги. Или каквито и да било книги...\", споделя младото семейство. \nДнес, 23 май, от 19 ч. Vibes прави реверанс към Деня на българската просвета и култура и на славянската писменост, канейки читатели и партньори на сайта в столичния бар \"Макондо\". Входът е една или повече книги за дарение, а гостите ще бъдат посрещнати с чаша вино. \nОрганизаторите припомнят, че в рамките на първата си инициатива \"Подари книга на читалище в нужда\" през 2016 г. Vibes успява да събере повече от 1200 книги, които дарява на читалищата в с. Столетово (Карловско) и с. Селановци (Врачанско). \nВсички желаещи да подкрепят инициативата, които не са в София или нямат възможност да присъстват на събитието, могат да изпратят книги за дарение директно на читалищата на следните адреси: НЧ \"Развитие 1878\", с. Дълбоки, област Стара Загора, ул. \"Септемврийци\" 17, до Христина Янкова, и читалище \"Култура\", с. Ветрен дол, област Пазарджик, ул. \"Първа\", информира Аделина Стефанова, пиар на Agency AVS. \n    \n \t\n", "date": "2018.05.23", "title": "Подари книга на читалище в нужда "}
{"url": "http://www.duma.bg/node/167364", "text": "За осма поредна година от 6 до 10 юни 2018 г. гр. Балчик ще бъде домакин на международния хоров фестивал \"Черноморски звуци\", организиран от Община Балчик и сдружение \"Музикален свят-Балчик\" под патронажа на Министерството на културата и г-н Николай Ангелов, кмет на Община Балчик.   Седем издания, повече от 4600 любители на хоровото изкуство от 119 хорови състава, представители на 21 държави от Европа и Азия са припознали Балчик като място за изява на своя творчески потенциал.  Фестивал, който се организира с изключителен професионализъм и вещина от сдружение \"Музикален свят-Балчик\" в лицето на хористите от смесен хор \"Черноморски звуци\". Иновативен, ежегодно различен форум, чиято главна цел е да гради мостове между култури и нации, да създава приятелства, но едновременно с това да провокира раждането на нови творби, издаване на сборници с хорова литература, дискусии и творчески срещи на композитори, диригенти, изпълнители.  Партньори на организаторите са Народно читалище \"Паисий Хилендарски-1870\", ДКИ КЦ \"Двореца\", Университетска ботаническа градина, Съюз на българските композитори, Съюз на българските музикални и танцови дейци, Български хоров съюз, десетки национални и регионални медии.  Всички концерти се излъчват онлайн, в реално време, в сайта фестивала: chernomorskizvutsi.com      Фокусът през 2018 г. е насочен към забележителната личност в хоровото дело на България - композитора Александър Танев, и конкретно честването на 90 години от неговото рождение.   Във връзка с честването:  Изложба - \"Александър Танев - дух и слово\"; \nХорови работилници, в които фестивални хорове от над 150 човека ще изпълняват негови творби; \nПредставяне на сборник с непубликувани песни;  \nКонцерт само с произведения от Александър Танев и прожекция на филм за композитора. \nУЧАСТНИЦИТЕ:  21 хорови състава от 10 европейски държави - България, Сърбия, Хърватия, Литва, Холандия, Естония, Полша, Финландия, Украйна и Русия.   Пет хорови работилници, ръководени от проф. Златина Делирадева, Славил Димитров, Петър Крумов, Милена Добрева и д-р Валентина Георгиева. Награден фонд от 2500 евро и оспорвана битка за спечелване на Гран при (позлатената статуетка на Цветан Лазаров) и паричните премии за победителите в отделните категории.  За първи път:  Концерт в гр. Добрич \nРаботилница за български народни танци \nДетайлна информация за събитието в сайта:    Лице за контакт: Валентина Георгиева, Артистичен директор на фестивала - 0885 011 265       \n \t\n", "date": "2018.05.23", "title": "Балчик - домакин на МХФ \"Черноморски звуци\""}
{"url": "http://www.duma.bg/node/167365", "text": "Така поздрави италианският всекидневник \"Република\" честването във Флоренция на 75-ия юбилей на Стефан Данаилов. Първото извън България, събитието, с което се отбеляза и българското председателство на Съвета на Европейския съюз, беше организирано от Италианския културен институт в Рим и асоциацията \"Заедно в Италия\" във Флоренция. Тяхната покана беше приета с удоволствие от журналиста Георги Тошев - съавтор на книгата \"Романът на моя живот\" и съавтор на филма \"Монолог\", и от режисьорката на творбата Ема Константинова. \nВ едно от централните кина на Флоренция - \"Стенсен\", където по стар обичай българка в национална носия посрещаше с питка и шарена сол прииждащите, двамата гости очакваха почитателите на проф. Стефан Данаилов - актьора, останал в съзнанието с многобройните си роли в киното и театъра, с преподавателската си дейност в НАТФИЗ, с политическите си изяви. Неговото физическо отсъствие беше запълнено с харизматичното му и трогателно присъствие чрез специалното видеопослание за флорентинската публика. Още след изслушването му тя се трогна и настрои за прожекцията на едночасовия филм \"Монолог\". Неговото показване беше огласявано от смях, коментари и ръкопляскания в залата. Италианските киномани, някои от които помнят Данаилов от сериалите \"Октопод-7\", \"Рекет\" и най-вече \"Дело по съвест\", в който той е детектив Вирджилио, също бяха погълнати от всеобщото празнично настроение. \"Монолог\" е базиран и на автобиографията на Данаилов \"Романът на моя живот\", с четири издания досега в България от миналия декември. Книгата беше представена подробно от пишещата тези редове, като се наблегна на италианския опит и спомени на актьора. Беше подчертано, че именно когато снима в Италия, той получава покана от България за министър на културата. Присъстващите добиха представа за многостранната дейност на обичания от тях Стефан Данаилов, врязал се в колективното съзнание като майор Деянов от сериала \"На всеки километър\". \nИзненадани от вниманието и интереса на една чуждестранна публика, Георги Тошев и Ема Константинова благодариха за топлия прием, заснеха ръкоплясканията и възторга на изправените на крака зрители, за да ги изпратят като обяснение в любов към един наистина много ценен актьор. Оценени бяха и усилията на Тошев и Константинова да предадат неговата харизматичност. Връчени им бяха статуетки, една от които ще отиде при Данаилов, от основателката на асоциацията \"Заедно в Италия\" Даниела Найденова. Впечатленията и въпросите бяха оставени за по-непринудената атмосфера във фоайето на киното, където се раздаваха и автографи върху \"Романът на моя живот\". \nТържеството завърши с химна \"Върви, народе възродени\", за да се напомни за наближаващия 24 май - Ден на българската просвета и култура и на славянската писменост. За българската култура приносът на проф. Стефан Данаилов е безспорен.  \n    \n \t\n", "date": "2018.05.23", "title": "Честито, Данаилов!  "}
{"url": "http://www.duma.bg/node/167366", "text": "Министърът на културата Боил Банов връчи традиционните годишни награди по случай 24 май - Деня на българската просвета и култура и на славянската писменост, както ДУМА писа. На официална церемония в Националната галерия \"Двореца\" престижните отличия на МК получиха творци и артисти от различни области на изкуствата за техния принос в развитието на българската култура и духовност. \nВ началото на награждаването и между отделните категории гостите бяха поздравени от таланти от училищата по изкуствата и по културата - Диана Чаушева (цигулка) и Далия Чолакова (цигулка), акомпанирани на пианото от Ивелина Казанджиева. За първи път отличия получиха и деца от училища по изкуствата с международни награди. Освен Диана Чаушева и Далия Чолакова сред най-младите отличени бяха и талантите Ивайло Василев, Николай Маринов и Димитър Димитров - възпитаници на училищата по изкуствата и по културата на МК. \n\"В навечерието сме на най-българския празник, най-големия празник. Отново Министерството на културата ще връчи \"Златен век\" на много наши бележити хора на културата, на изкуствата, отново ще покажем, че сме тук, че ни има, че културата в тази страна е движеща сила и се развива и продължава да ражда велики умове и велики таланти\", изтъкна министър Банов, преди да връчи първите отличия. Те бяха в категорията \"Златен век - огърлие\" и грамота и отидоха при режисьора Асен Шопов, диригента Валентин Бобевски, поета и публициста Петър Андасаров, режисьора проф. Светозар Донев и балерината доц. Калина Богоева. \nВ различните категории министър Банов награди и обичаната актриса Слава Рачева, ръководителката на Хора на софийските момчета проф. д-р Адриана Благоева, народните певици Златка Ставрева, Олга Борисова, Калинка Вълчева, младите надежди от постановката \"Кралят Елен\" - Стелиян Радев и Анастасия Събева, изтъкнати археолози, музиканти, писатели, музейни и читалищни работници, оператори, артисти и др. С почетен знак \"Златен век\" със златен печат на цар Симеон Велики и грамота бяха отличени и три институции - Народно читалище \"Заря-1858\" в Хасково и регионалните библиотеки в Русе и Бургас. Със сребърен печат на цар Симеон Велики бе награден фолклорният танцов ансамбъл \"Жар\" при НЧ \"Петър Берон-1926\" в София. В категорията \"Меценат\" бе отличен Владимир Добринов Мирчев. \nДумите на благодарност на всички отличени биха могли да бъдат обобщени с казаното от режисьора Асен Шопов: \"Благодаря за проявеното доверие към дейци на културата, които със своето творческо дръзновение съдействат за съхраняване на така необходимата ни духовност във времето на вилнеещ прагматизъм.\"   \n \t\n", "date": "2018.05.23", "title": "Връчиха наградите \"Златен век\" "}
{"url": "http://www.duma.bg/node/167367", "text": "\nЕдна уникална платформа - филмовият фестивал \"Мастър ъф арт\", вече трета година поставя в кадър съвременната документалистика, специализирана за изкуство и култура. Тази единствена по рода си в Югоизточна Европа културна платформа с подобен профил е рожба на журналиста, режисьора и продуцента Найо Тицин. Той съумя да приобщи към идеята си медиите от цял свят, както и големи имена от света на киното, специалисти, чиито критерии са от съществено значение за различните категории в богатата жанрова панорама.  \nНад 77 заглавия от цял свят, десет от които са българските, бяха представени не само в София, но в Пловдив и Варна. Мисията на този фестивал видимо е да постави в кадър изкуството като начин на живот, изкуството и неговите послания към съвременника. Неслучайно Пикасо бе убеден, че изкуството е заредено оръжие на бъдещето. Може би защото на твореца е дадено да вижда онова, което е невидимо за другите. \nМисли, които се събуждаха в мен при гледането на различните филми и по-конкретно на тези, свързани с музиката. Като специалист в документалистиката за класическа музика и на арт документалистиката познавам спецификата на правенето на този формат. Жанр, тематика, които в ХХ век имаха своите специализирани рубрики по БНТ, където съм работила над тридесет години като редактор, автор и продуцент на повече от сто заглавия в Златния фонд на БНТ. По-късно, вече и като самостоятелен продуцент, автор и режисьор по теми в този профил. Споменавам този факт, защото  видяното на фестивала ме провокира да споделя мисли за музиката по телевизията.     \nОт показаните документални ленти с тематика музика избирам филма с акцент за Мария Калас - \"Мария и Калас\", и \"Музика в ефира\". \"Музика в ефира\" на Райнер Мориц постави в кадър историята на класическата музика по телевизията, история, която не е толкова атрактивна днес, както това бе в изминалия век. Музиката по телевизията, в различните жанрове, тогава прохождаше, постепенно създаваше своите формати, завладяваше екрана. Райнер Мориц, един от големите продуценти в класическата музика, бих казала Караян на тази индустрия, с когото имах възможността да се срещна на фестивала \"Златна Прага\", е успял да постави в кадър малко познатата история за прохождането и динамичното развитие на този специфичен за телевизията формат в документалния си филм \"Музика в ефира\". Документ, който проследява от 30-те години на миналия век историята на класическата музика по телевизията. Музиката по телевизията тогава прохождаше, постепенно завладяваше екрана. Уникалният архив, който проследи сложния път на този жанр, в началото \"немощен\" не само от гледна точка на техническите възможности, но преди всичко на начина, по който тя въздейства от екрана, запозна отблизо и с най-големите имена и оркестри, с това, как музикантите възприемат този свой нов живот от малкия екран, как те стават съмишленици на това изкуство. Публиката, залите, времето оживяват от черно-белите ленти като един уникален документ. Подчертавам епизода за ролята на Ленард Бърнстейн за популяризиране на класическата музика, приноса му в целия процес на създаването, начина на снимането, цялата кухня на създаването на този формат и начина на общуване с публиката от екрана. \nЗаписите на живо с големи оркестри и диригенти са важен сюжет в този документален филм. Особен акцент бе това, което Херберт фон Караян направи не само в звукозаписната си империя, но и иновациите в заснемането на цели спектакли и концерти. Тук ще спомена нещо, което е от кухнята до днес, но тогава е било ново изискване. Разкадровката при заснемането на една творба, вече не с една, а с няколко камери - това е нещо, което е исторически елемент, въведен и осъществен от Караян. Пътят от снимането с филмови камери към видеокамерите е дълъг, но ние помним още времето, когато се снимаше на плейбек с филмови камери в екстериор, а не в студио, специфики, които оживяха в този документален филм. Той бе и среща с най-големите имена от различните епохи, тези, които са обект, и тези, които осъществяват създаването на продукта. Ще спомена и приноса на продуцента Андреа Андерман, когото познавах, и който има изключителна роля за организирането на копродукции, в някои от които участваше и Българската телевизия. Той бе инициатор и на заснемането на цели опери на автентичните места, където се развива действието.  Показан бе епизод от известната негова продукция на \"Тоска\", в която играе Райна Кабаиванска, заснета в реални исторически места. Това бе предсмъртната ария на Каварадоси с Пласидо Доминго на крепостта Сент Анджело, заснета в реално време, на изгрев, както това е по либретото на Пучини. \n\"Мария и Калас\" на режисьора Том Волф е различният от досега създадените документални филми за оперната дива. Неизвестният в бранша Том Волф, посветил филма си на 40-годишнината от смъртта й, е успял да създаде един документ, в който изключителният архив от непоказани нейни интервюта, смятани за изгубени, и архив от нейни изпълнения, както и интригуващи моменти от личния й живот, оживяват в една непозната история за оперната дива. Завладяваща е искреността и усмивката на Калас, епизодите от живота й - самотата и обожанието на публиката, споделянето  за героините и работата си, задкулисието на живота, което винаги пресата е превръщала в сензация, несбъднатите мечти, началото на пътя и брака й с Менегини, любовта й с Онасис и разочарованието. Все неща от живота, които се преплитат с кариерата й и работата й с имена като Лукино Висконти, Виторио де Сика, Пиер-Паоло Пазолини. Нейният глас звучи почти в целия филм, в сюжета за този необикновен живот. Документалните записи придават особен привкус с различното качество на звука, нещо, което възприемам като истински неподправен документ, за разлика от стремежа винаги да подобрим качеството на звука от съвременна гледна точка. \nВ раздела \"Музика и танц\" се откроиха документалните филми за легендата \"Мстислав Ростропович, несломимият лък\", \"Да танцуваш Бетовен\", \"Човешкият глас\", \"Наводнение в Театро \"Ла Фениче\", без да подценявам останалите. \nФормата \"Мастър ъф арт\" възприемам като замисъл с мисия за посланията на изкуството към нашето време. \n\"Музика в ефира\" \n\"Мстислав Ростропович, несломимият лък\" \n\"Човешкият глас\" \n\"Наводнение в Театро \"Ла Фениче\" \nСнимки \"Мастър ъф арт\" \n    \n \t\n", "date": "2018.05.23", "title": " Изкуството като начин на живот "}
{"url": "http://www.duma.bg/node/167368", "text": "Българите по цял свят ще имат възможност да гледат филма на режисьора Виктор Божинов \"Възвишение\". Лентата ще бъде представена от днес, 23 май, в платформата на Нетера тв ( ). \"Възвишение\" ще бъде достъпен като допълнителна услуга на онлайн платформата, която дава възможност зрителите за първи път да се насладят легално на качествено българско съвременно кино. Награденият за най-добър балкански филм на 22 международен \"София филм фест\" ще може да бъде купен или нает, независимо дали желаещите да го гледат са абонати на Нетера тв. Той ще бъде достъпен и за зрители в рамките на България. Иновативната онлайн платформа се спира на филма \"Възвишение\", защото заглавието покори сърцата на родните зрители и медии с великолепната си режисура, актьорска игра и чувство за хумор. \"Ние в Нетера се интересуваме както от новаторските и творчески подходи, така и от качествената изработка на продуктите, зад които заставаме. Очаровани сме от филма \"Възвишение\", не само от сюжета и играта, но и от операторската работа и вдъхновяващата музика,\" споделя Емил Стойновски, продуктов мениджър на Нетера тв.   \n \t\n", "date": "2018.05.23", "title": "Филмът \"Възвишение\" тръгва онлайн "}
{"url": "http://www.duma.bg/node/167315", "text": "Въпреки че управляващите заявиха готовност да повишат екотаксата за стари автомобили драстично, стана ясно обаче, че тя ще поскъпне с 15%. Както вече стана известно, за електромобилите екотакса няма да се плаща, а за хибридите тя ще бъде намалена. Това става ясно от проектопостановление на МС, изготвено от МОСВ. Ако се приемат исканите промени, за превозните средства, произведени преди повече от 10 години, ще се плаща с 35 лева повече. Така крайната цена става 310 лева. За автомобилите на между пет и десет години ще се дължат 290 лева, което е с 30 лева повече. Както досега, екотаксите няма да зависят от това дали автомобилът е дизелов, бензинов или на газ, като определяща ще е единствено възрастта. За превозните средства до 5 години тя остава 194 лева. \nВ момента при регистрацията за колите на ток се плаща екотакса от 102 лева. Предложението е тя да не се дължи от 2022 г. За хибридите размерът зависи от възрастта, като варира между 124 и 227 лева. Новото предложение е сумата да е от 100 до 255 лева, пак в зависимост от това на колко години е колата. Вчера министърът на околната среда Нено Димов каза, че ако предложените от екоминистерството продуктовите такси се приемат, ще бъдат обхванати и моторни превозни средства, за които сега не се плаща нищо. \"Това е една стъпка от поредица от стъпки и знак за намеренията на държавата\", увери екоминистърът. Екотакса, или, както се нарича, продуктова такса, се плаща за всички продукти, като парите се използват за оползотворяване на отпадъците, които остават сред тяхното изхвърляне. \nЕкоминистерството предлага и въвеждането на eкотакса за автобусите с над 8 места и за товарни камиони до 12 тона. За новите тя ще е 625 лева и се увеличава с възрастта на возилото до 1550 лева за автомобилите над 10 години. Най-високи такси обаче ще плащат тежкотоварните автомобили над 12 тона, които са и най-големите замърсители. За нови екотаксата е 938 лв., до 5 години - 1455 лв., между 5 и 10 години е 2175 лв., а над 10 години тировете и автобусите ще се регистрират срещу 2325 лева. \nВъв връзка с планираните забрани за дизелови автомобили в Западна Европа Нено Димов повтори вчера пред Нова телевизия тезата си, че това изкривява пазара и който го причинява, трябва да се погрижи тези превозни средства да не се окажат в страни, в които такива ограничения няма. Той допълни, че ще започне активните действия за изработване на такъв регламент след края на българското европредседателство.   \n \t\n", "date": "2018.05.23", "title": "С 15% поскъпва екотаксата за стари коли  "}
{"url": "http://www.duma.bg/node/167339", "text": "Няма генерал в Северноатлантическия алианс, който, събуждайки се сутрин, да каже, че иска война с Русия. Това заяви в интервю за полския портал Onet бившият главнокомандващ НАТО в Европа, американският генерал Филип Бридлав. \nПо думите му руската армия се учи много бързо от своите грешки. Генералът смята, че Москва е изпратила \"ясен сигнал\" до всички европейски столици: \"От Каспийско море нашите ракети достигат Сирия, при необходимост ще достигнат и вас.\" \n\"Ако погледнем към Москва, ще видим система от пътища и железопътни връзки, благодарение на които транспортирането се осъществява бързо. Да, Русия е в състояние бързо да прегрупира армията си\", добави Бридлав. Той обаче опроверга мнението, че НАТО изостава на две крачки от Русия: \"Не мисля, че тяхното взаимодействие, способности, диапазон на учения и така нататък са на по-високо ниво, отколкото у нас.\" \nКато най-голямо предизвикателство за НАТО в бъдеще американският генерал посочи интеграцията на отбранителните програми в различните страни. Той подчерта, че доскоро страните от алианса са могли да реагират на предизвикателствата в рамките на 30-40 дни, а сега този срок е намален до пет денонощия.   \nПо-рано Бридлав заявяваше, че САЩ са заинтересовани от \"по-широки\" преговори с Русия, но не могат да ги водят заради политиката на Москва.      \n \t\n", "date": "2018.05.23", "title": "Военен от САЩ: в НАТО няма генерал да иска война с Русия"}
{"url": "http://www.duma.bg/node/167343", "text": "Руският президент Владимир Путин се срещна с българския държавен глава Румен Радев в Сочи. В словото си Путин припомни общата история на Русия и България, славянската писменост и честването на 140 г. от Освобождението на България. В отговор българският президент Румен Радев поздрави Путин с преизбирането му. После добави: \"Целта на моята визита е да възстановим на най-високо ниво диалога. Имаме много взаимни интереси в търговията, енергетиката, културата.\" България и Русия трябва да бъдат открити и откровени една към друга, посочи Радев пред руския си колега Путин. Той определи като радостен факта, че е на посещение в Русия в навечерието на празника на българската просвета и култура и на славянската писменост - 24 май. \"Още по-радостното е, че нашите народи заедно празнуват този празник. Заедно отбелязваме и една знакова годишнина - 140 години от Освобождението на България и Руско-турската война, благодарение на която България възкръсна на картата на Европа\", каза Радев. \nПо негови думи отношенията между двете държави са особени - не се основават на чисто политически и икономически интереси, а на дълбоки исторически, духовни, културни и езикови връзки. \nВ отговор руският президент Владимир Путин подчерта, че много неща свързват българския и руския народ. Той също така обърна внимание на увеличения стокооборот между двете държави. За 2017 г. той се е увеличил с 24% и е достигнал 3,45 млрд. долара, надвишавайки показателите за 2016-а (2,8 млрд.). \n\"Възможностите ни обаче са далеч по-големи от това, с което се занимаваме днес, и от това, което сме постигнали\", цитира РИА Новости думите на Путин. Той смята още, че визитата на българския държавен глава Румен Радев е сигнал за възобновяването на пълноформатните отношения между двете страни. Путин изрази тази гледна точка след края на двустранните преговори, предава ТАСС. \n\"Смятам, че тази визита на господин президента е добър сигнал за възобновяване на пълноформатните руско-български отношения\", заяви руският държавен глава. \nПутин отбеляза още, че разговорът в тесен и широк кръг е бил достатъчно подробен. \"Информирах господин президента за нашите приоритети в двустранните отношения и за подхода на Русия към редица международни проблеми и въпроси\", заключи държавният глава. \n\"След няколко дни ще имаме удоволствието да приемем в Москва премиера на България, така че и с него ще продължим тези дискусии\", каза накрая Путин. \n\"Знам, че е трудно да говорим за доверие след три спрени мащабни проекта, в условия понякога на остро противопоставяне между ЕС и НАТО, от една страна, и между Русия, от друга, в условията на санкции, на ограничителни режими, както и след недалновидно политическо говорене в последните години. Но въпреки това мога да кажа, че тази първа решителна крачка е направена. България ще съдейства за цялостното развитие на диалога и разбирателството между нашите страни, защото никой няма интерес да се връща към старите времена на студена война в отношенията между Русия и ЕС\", заяви Радев след края на преговорите с руския държавен глава Владимир Путин. \nМеждувременно стана ясно, че българското Министерство на енергетиката трябва да представи до края на юни на руската страна различни варианти за използване на произведеното руско оборудване за АЕЦ \"Белене\", включително за рестартиране на проекта. Това съобщи БТА, като цитира агенция ТАСС. \nВ съобщението се уточнява, че това е посочено в документи, които са били обсъдени по време на вчерашната среща в Сочи. В документите се посочва още, че преговорите за удължаване на живота на шести блок на АЕЦ \"Козлодуй\" с \"Росатом\" трябва да приключат до края на юли 2018 г. \nПреди година 10-годишен лиценз за работа получи пети блок на атомната ни електроцентрала. \"Отказът на България от \"Южен поток\" беше груба грешка. Турция веднага хвана своя шанс, а ФРГ строи \"Северен поток-2\". Добър урок за София.\" Това написа сенаторът Алексей Пушков в туитър. \n\"Това е чиста проба популизъм, връщане към проекта \"Южен поток\" няма да има\", категоричен беше анализаторът на \"Брокери Алор\" Алексей Антонов. \"Въпреки наличието на културни и исторически връзки България е страна член на НАТО и ЕС с достатъчно слаба икономика, зависима от външна поддръжка. Неуспешният опит за реализация на съвместния проект \"Южен поток\" нагледно показа зависимостта на вътрешната политика от външни нареждания\", отбелязва Антонов. \n\"Появата в близко време на още един газопровод, който ще доставя газ директно към България, а чрез нея и в други страни на Европа изглежда малко вероятно\", съгласен е и Богдан Зварич, вицепрезидент на Гилдията на финансовите анализатори и рискмениджъри. \"Сега се реализират едновременно няколко проекта, в частност \"Северен поток-2\". Отвъд океана се опитват да спрат неговата реализация. Активирането на още един проект може да се натъкне на още по-сериозна съпротива\", отбелязва Зварич. \"Така че България, уви, няма да се превърне в главен европейски хъб за Южна Европа. Такъв е вече много по-сговорчивата и независима Турция\", завършва той.   \n \t\n", "date": "2018.05.23", "title": "Добър сигнал за отношенията ни  "}
{"url": "http://www.duma.bg/node/167340", "text": "Швеция разпространява брошура до около 4,8 милиона домакинства с обяснения какво да правят в случай на криза, включително и война, съобщи АП. Агенцията за граждански извънредни ситуации твърди, че брошурата \"Ако има криза или война\" е от 20 страници и има за цел страната да бъде \"по-добре подготвена\", когато обществените услуги не работят поради инциденти, тежки климатични условия, ИТ атаки или \"в най-лошия сценарий - война\". \nАгенцията допълва, че брошурата ще бъде разпространена от 28 май до 3 юни и може да се изтегли на шведски, английски и на други езици. \nБрошурата включва информация за това какво трябва да съдържа една кутия за спешна помощ - консерви, макаронени изделия и суха храна - и приканва хората да имат пари в брой, ако машините не работят, както и телефонни номера за спешни случаи. Брошурата информира шведите, че имат задължение да действат, ако тяхната страна е застрашена. \n\"Ако Швеция бъде нападната от друга държава, никога няма да се предадем. Всяка информация за това, че съпротивата трябва да бъде преустановена, е невярна.\" \n\"Дори ако Швеция е по-сигурна от повечето страни, съществуват заплахи\", коментира пред журналисти шефът на агенцията Дан Елиасон. \nШвеция не в воювала с никого повече от 200 години, последната й война е с Норвегия през 1814 г. Швеция е и официално неутрална по време на Втората световна война.   \n \t\n", "date": "2018.05.23", "title": "Швеция се готви за криза или война"}
{"url": "http://www.duma.bg/node/167324", "text": "Багери събориха вчера две къщи в пловдивския ромски квартал \"Столипиново\". За премахването на незаконните постройки има издадени заповеди, които са влезли в сила, обясни кметът на район \"Източен\" Николай Чунчуков. Те са без строителни книжа и се намират на улица \"Крайна\" между блокове с номера 4001 и 4002. Собствениците на едната къща имат апартамент в съседния блок, но сами са решили \"да се разширят\", като си построят жилищна сграда върху общинския терен до блока им.  \n Акцията на районното кметство мина без напрежение. Чунчуков обясни, че тя ще продължи през следващите дни, в списъка за премахване са и 25 павилиона на същата улица, развиващи търговска дейност. \"Те са построени върху общински терени без разрешително. Собствениците им са получили заповеди за премахване и тъй като не са ги съборили в срок, започваме тяхното принудително събаряне. Целта е теренът да се разчисти\", коментира кметът. \nДо момента са премахнати над 300 търговски обекта и няколко къщи в междублокови пространства. Стотици са незаконните павилиони, бараки и т.н., а за сградите от години се знае, че близо 90% от тях са без нужните разрешителни.   \n \t\n", "date": "2018.05.23", "title": "В \"Столипиново\" продължава събарянето на незаконни постройки"}
{"url": "http://www.duma.bg/node/167323", "text": "Около 70 ще са новите сгради за жилища и офиси, които ще могат да се построят в жилищния квартал \"Дружба\". Проектът за Подробния устройствен план за преструктуриране на трета, четвърта и пета част на района бе представен пред жителите на квартала в понеделник вечерта. От плана става ясно, че ще могат да се издигнат блокове и бизнес сгради на две основни места между ул.\"Цветан Лазаров\" и панелните блокове. По време на представянето жители на района напомниха, че той е сравнително добре озеленен, все още има достатъчно място за паркиране и още не е презастроен и затова трябва да се помисли добре какво да е бъдещето му. Много от хората категорично се противопоставиха на много от новото строителство, като припомниха, че има идея на главния архитект Здравко Здравков на юг от квартала да се предвиди сграда за високо строителство. Тя не залегна в измененията на Закона за устройство на София, но се предвижда в бъдеще да може да се предложи. Така \"Дружба\" ще бъде запушена от едната страна с небостъргачи и за компенсация е добре вътре в района да не се мисли за още строителство, настояха присъстващите на представянето.  \nЕдна от положителните страни на проекта е, че в него се предвиждат три нови детски градини, но част от терените за тях са частни и не е ясно кога и дали ще могат да се отчуждят.  \nОбщинският съветник от БСП Борис Цветков, който също присъства на дискусията, припомни, че възражения могат да се подават до 4 юни, а  писмени становища да бъдат внесени до кмета на района до 7 юни. Той призова хората да бъдат активни, защото когато дойдат багерите, борбата ще е много по-трудна.      \n \t\n", "date": "2018.05.23", "title": "70 нови сгради гласят в столичния кв. \"Дружба\" 2"}
{"url": "http://www.duma.bg/node/167321", "text": "За неправилен превоз на абитуриенти глобата за шофьора е 50 лв. Толкова е санкцията и ако пътникът в колата е без колан. За самия зрелостник тя също е 50 лв., предупредиха от КАТ вчера. Около 24 май ще се следи и за използването на пиротехника в дворовете на училищата и около заведенията. Глобата при нарушения е от 500 до 2000 лв. \nВсички мобилни камери на \"Пътна полиция\" ще бъдат изкарани на пътя в периода на абитуриентските балове. Те ще следят най-вече за неправилен превоз на абитуриенти, което е и най-честото нарушение. Ще се извършват проверки и за алкохол и наркотици. Ще има засилено полицейско присъствие на сборните пунктове, по маршрутите за придвижване и в районите на увеселителните и питейни заведения, уверяват от МВР.   \n \t\n", "date": "2018.05.23", "title": "По 50 лв. глоба за неправилен превоз на абитуриенти"}
{"url": "http://www.duma.bg/node/167325", "text": "Институтът по български език при БАН потвърди, че в матурата по български език и литература на зрелостниците е допусната грешка. Още в деня на провеждането на изпита родители сигнализираха, че във въпрос 7 има грешка. Оказа се, че неправилно членуване в изречение е посочено като верен отговор. Става дума за изречението \"Убедително написаното мотивационно писмо на младия и амбициозен кандидат впечатли КОМИСИЯ\". В случая думата \"комисия\" трябва да се членува. \"Оттук следва, че във всички изречения на въпросната задача 7 има допусната граматична грешка и няма нито едно, което да отговаря на условието\", коментираха специалистите от БАН. Според тях е възможно да става въпрос за техническа грешка. Този въпрос носи 1 точка от 100 възможни. \nДнес е вторият задължителен зрелостен изпит по избор между 13 учебни предмета. Той започва в 8 ч. и ще продължи 4 астрономически часа. Над 55 000 дванадесетокласници се очаква да се явят на втората задължителна матура. \nСъщо днес от 10 ч. ще се проведе и националното външно оценяване по математика за седмокласниците. То се състои от 2 модула. Първият съдържа 20 задачи от два вида - със структуриран отговор и със свободен отговор.  Продължителността му е 60 мин., а максималният брой точки, който могат да получат учениците, е 65. Вторият модул се състои от 4 задачи с отворен отговор, от които 2 задачи с кратък числов, символен или словесен отговор и 2 задачи с описание и аргументация на решението. Продължителността на този модул е 90 мин., а правилното решение на задачите носи 35 точки. Максималният резултат от двата модула е 100 точки.     \n \t\n", "date": "2018.05.23", "title": "БАН потвърди за грешка в матурата по български език"}
{"url": "http://www.duma.bg/node/167326", "text": "Двама от всеки трима столичани не са доволни от чистотата в София. Това показват данни от анализ на Евростат, посветен на Зелената седмица в ЕС, която продължава до 25 май. Близо 30% от жителите на София са доволни от чистотата на столичния град. От тях обаче 26 на сто са по-скоро \"доволни\" и едва 4 процента - \"много доволни\", сочи проучването. Други 42 на сто софиянци са по-скоро недоволни, а 28 на сто са много недоволни от чистотата на столицата, отчита Евростат. По този показател София е на 26-а позиция сред столиците на страните членки на ЕС, като зад нас са само Братислава и Рим. Анализът отчита равнището на удовлетвореността от чистотата на 109 европейски града. \nКогато се сравняват обаче данните на Евростат с желанието на софиянци сами да си помогнат и да изчистят града си, се отчита значително разминаване между процента на недоволните столичани и броя на жителите на София, които доброволно са се включили в пролетното почистване на столицата преди броени дни. По данни на Столичната община само около 13 хиляди софиянци, което е едва около 1 процент от жителите, са участвали като доброволци в кампанията за пролетното почистване. По време на акцията бяха засадени 5400 дръвчета, събрани над 6200 тона отпадъци, премахнати 66 нерегламентирани сметища. \nСигнал за замърсяване на река стресна столичани вчера. Слатинска река потече оцветена в синьо. Гражданин се оплака, че опитал над 5 пъти да подаде сигнал в отдел \"Води\", но без успех. На спешния телефон 112 отговорили на мъжа, че са приели информацията, но не дали обяснение. \nОказва се, че оцветяването на реката не е новост. Според мнозина това оцветяване на водите било практика. Според кмета на район \"Слатина\" Наталия Стоянова трудно може да се установи оцветяване, тъй като водата тече и отмива замърсените части. Още в понеделник служители на Звеното за аварийна помощ и превенция на СО са взели проби от водата на реката заедно с представител на Регионалната инспекция по околната среда и водите (РИОСВ). Пробите показали, че състоянието на водата отговаря на изискванията за характеризиране на повърхностните води. От екоминистерството заявиха, че при проверката им не е установено оцветяване и отлагания, както и нерегламентирано изпускане на води от промишлени източници. \n    \n \t\n", "date": "2018.05.23", "title": "Двама от трима столичани са недоволни от чистотата  "}
{"url": "http://www.duma.bg/node/167336", "text": "\"Смятам, че тази визита на господин президента е добър сигнал за възобновяване на пълноформатните руско-български отношения\", заяви руският президент Владимир Путин след срещата с българския държавен глава   в Сочи. \"Възможностите ни обаче са далеч по-големи от това, с което се занимаваме днес, и от това, което сме постигнали\", добави той. \n\"България ще съдейства за цялостното развитие на диалога и разбирателството между нашите страни, защото никой няма интерес да се връща към старите времена на студена война в отношенията между Русия и ЕС\", заяви Радев след преговорите. \n\"След няколко дни ще имаме удоволствието да приемем в Москва премиера на България, така че и с него ще продължим тези дискусии\", каза накрая Путин.     \n \t\n", "date": "2018.05.23", "title": "Радев и Путин в Сочи: Възобновихме диалога "}
{"url": "http://www.duma.bg/node/167327", "text": "В навечерието на 24 май - Празника на българската просвета и култура и на славянската писменост, по инициатива на Калоян Паргов Градският съвет на БСП в София, съвместно с ръководствата на федерациите на клубовете на социалистите в културата и медиите, в науката, училищното и висшето образование, организира традиционната среща разговор на чаша вино с дейци на културата, науката, образованието, медиите и читалищното дело. \nСъбитието ще се състои на 23 май от 18 часа в зала \"Димитър Благоев\" на Градския съвет на БСП в София (ул. \"Леге\" №10, ет. 1).     \n \t\n", "date": "2018.05.23", "title": "ПОКАНА"}
{"url": "http://www.duma.bg/node/167328", "text": "Сумата от 5000 лв., които съдът постанови да ми плати г-н Борисов, ще даря на кампанията \"Повече българчета за България 2018\". Това обяви вчера депутатът от \"БСП за България\" Елена Йончева в телевизионно интервю. Премиерът бе осъден за репликите си, че държавата е плащала милиони на Йончева за нейно интервю. \nНародният представител коментира, че адвокатите на Борисов твърдят, че той не е казал тези думи и ако ги е казал, те не се отнасят за нея, а Йончева сама се е припознала в репликите. \"Изненадана съм, че никой, включително и мои колеги журналисти, досега не са го попитали дали ги е казвал и ако ги е казал, за кого са се отнасяли думите. Един от аргументите на адвокатите беше, че казаното е било по време на кампания. Така се допуска, че по време на кампания може да се лъже и по този начин се прави политика у нас. Всички ние, независимо дали сме журналисти, граждани, политици, трябва да търсим своите права в съда, за да не продължава държавата ни да бъде управлявана по този начин\", категорична е Йончева.   \n \t\n", "date": "2018.05.23", "title": "Елена Йончева дарява парите от делото срещу Борисов на деца в беда"}
{"url": "http://www.duma.bg/node/167306", "text": "СВЕТОВЕН ДЕН ЗА ЗАЩИТА НА МОРСКИТЕ КОСТЕНУРКИ. Отбелязва се от 2000 г. Костенурките са едни от най-старите животни на планетата, съществуващи от ерата на динозаврите. Разпространени са навсякъде с изключение на Антарктика. Има сухоземни и водни представители. 1848 - РАЖДА СЕ ОТО ЛИЛИЕНТАЛ, НЕМСКИ АВИАТОР И ИЗОБРЕТАТЕЛ (УМИРА 1896 Г.). Първият човек, извършил многократно полети с летателен апарат, по-тежък от въздуха. Осъществява над 2000 полета със собствени планери. На 9 август 1896 г. при внезапен порив на вятъра крилото на планера му се чупи на 17 м височина и при падането Ото си счупва гръбнака. Умира на следващия ден с думите: \"Трябва да бъдат правени някои малки жертви!\" Записките на Ото Лилиентал служат за начална основа на експериментите на братя Райт, извършили първия в историята на човечеството контролиран полет с моторен летателен апарат, по-тежък от въздуха. 1906 - УМИРА ХЕНРИК ЮХАН ИБСЕН, НОРВЕЖКИ ДРАМАТУРГ (Р. 1828 Г.). Наричан \"баща на съвременната драма\". Смятан за най-големия норвежки автор и един от най-значимите драматурзи на всички времена. Той е най-често поставяният класически драматург след Уилям Шекспир. Сред най-популярните му творби са \"Стълбовете на обществото\", \"Куклен дом\" (\"Нора\"), \"Призраци\", \"Обществен враг\" и др. 1912 - В ЛОМ СЕ РАЖДА ЯНА ЯЗОВА, ПОЕТЕСА И ПИСАТЕЛКА (УМИРА 1974 Г.). Рожденото й име е Люба Тодорова Ганчева. Наречена е \"дете чудо на българската литература\". Авторка на стихосбирките \"Язове\", \"Бунт\", \"Кръстове\"; на романите \"Ана Дюлгерова\", \"Капитан\"; на историческата драма \"Последният езичник\" и др. 1918 - РАЖДА СЕ КИРИЛ ВАСИЛЕВ, ФИЛОСОФ, АКАДЕМИК (УМИРА 2014 Г.). Участва в Съпротивителното движение по време на Втората световна война - партизанин и политкомисар на партизански отряд \"Колю Шишманов\", който е в състава на Втора родопска бригада \"Васил Коларов\". Преподавател по философия във Философския факултет на СУ. Автор на множество книги и статии, на над 1000 рисунки и около 500 стихотворения. Носител на държавни ордени и награди. 1943 - ЗАГИВА ХРИСТО КЪРПАЧЕВ, ПОЕТ И ПАРТИЗАНИН (Р. 1911 Г.). Организатор на въоръжената съпротива в Ловешко-Троянския край по време на Втората световна война. По негова инициатива е създаден първият у нас нелегален партизански в. \"Истина\". Командир на Народна бойна дружина \"Чавдар\". От поетичното му творчество са оцелели 31 стиха, отпечатани след 1944 г. 1944 - ЗАГИВА ДИЧО ПЕТРОВ, БЪЛГАРСКИ ОФИЦЕР (Р. 1919 Г.). Роденият в родопското с. Проглед поручик от армията преминава на страната на партизаните по време на съпротивителното движение. Става командир на Войнишкия партизански батальон \"Христо Ботев\". Убит е при обкръжаването и разгрома на отряда в битката при с. Батулия. Посмъртно след Девети септември е повишен във военно звание полковник.   \n \t\n", "date": "2018.05.23", "title": "Датата"}
{"url": "http://www.duma.bg/node/167329", "text": "Четири партии губят регистрациите си заради неподадени отчети в Сметната палата, обяви вчера председателят на Сметната палата Цветан Цветков. По думите му формациите не са подали годишни финансови отчети за втора поредна година. При това положение законът предвижда да бъде сезирана прокуратурата и тя да предприеме действия за заличаването им от Регистъра на партиите. Става въпрос за \"Български земеделски съюз\", \"Народняшка земеделска партия Никола Петков\", \"Гражданска сила\" и \"Национално-патриотично обединение\", уточни Цветков. \n25 от общо над 130 регистрирани партии не са подали финансовите отчети за 2017 г. \"Броят на партиите е над 160. Голям процент от тях не водят активна политическа дейност, което предполага, че нямат приходи, нито разходи. Формациите, които не са си подали годишния финансов отчет, ще бъдат глобени, като размерът на глобата е от 5000 до 10 000 лева\", обясни Цветков.   \n \t\n", "date": "2018.05.23", "title": "4 партии губят регистрациите си заради неподадени отчети"}
{"url": "http://www.duma.bg/node/167333", "text": "Няколко служители на КАТ в Благоевград, включително и шефът на звеното Данаил Стоицов, бяха задържани вчера при зрелищна акция на \"Вътрешна сигурност\" в МВР и спецпрокуратурата. Униформените са арестувани по подозрения за корупция. Минути преди 12 ч. в офиса на КАТ са нахлули спецполицаи и следователи от НСС. Първоначалните информации съобщаваха за 4-5 арестувани. \nСтоицов твърди, че срещу него има донос, но не се притеснява. От \"Вътрешна сигурност\" обискираха личния му автомобил, но заради медийното присъствие това стана в техническия пункт на КАТ. \nСтана ясно, че операцията е резултат от сигнали до вътрешния министър Валентин Радев за злоупотреби при регистрацията на автомобили и при получаване на ВИП номера. Преди три месеца сигнал е подал и собственикът на регионален информационен сайт Иван Хамбарджийски. За рекета го информирали потърпевши граждани на Благоевград, дори и двама македонци. \n\"След като аз го публикувах в местен сайт в Благоевград, информирах и \"Вътрешна сигурност\". Запознат е и министърът на вътрешните работи. Схемата е проста и работи от години. Без началника няма как да се осигурят тези номера. Срещу 20-30 лв. им регистрират кола и отделно плащат около 100 лв. за номер. Това е извън тарифите за заплащане на гишетата. За да не чакат, ходят да пият кафе и автомобилът им е вече със сложени номера\", разказва Хамбарджийски.     \n \t\n", "date": "2018.05.23", "title": "Арестуваха за корупция шефa на КАТ в Благоевград"}
{"url": "http://www.duma.bg/node/167332", "text": "С научен форум и изложба Институтът по биоразнообразие и екосистемни изследвания (ИБЕИ) при БАН представи вчера своята дейност и резултатите от нея. Събитието в централната сграда на академията бе посветено на Международния ден на биологичното разнообразие 22 май. \nЦелта на форума бе да покаже значението на оценката на екосистемните услуги за хората и конкретно за всекидневието им, както и възможностите за съвместна дейност на държавни и частни научни организации и НПО в тази област. Мисията на института ни, който е водещ национален научен център за изследване и опазване на биоразнообразието и екосистемните услуги у нас, има голяма обществена значимост, подчерта директорът на института доц. Анна Ганчева. В последните две години учените работят по няколко проекта за картиране и оценяване на системи като влажните зони, сладководните и морските системи, дюните, скалните екосистеми и пр. \nИБЕИ бе създаден при реформата след международната оценка на БАН през 2009 г. чрез сливането на три института - по зоология, по ботаника и по обща екология. В изложбата бях показани резултати от изследванията с помощта на полевите научни станции в резерватите \"Сребърна\", \"Калимок\" в Созопол, \"Атанасовско езеро\", \"Парангалица\", Плана планина. Институтът работи активно със сродни научни звена от Европа, САЩ и Австралия.   \n \t\n", "date": "2018.05.23", "title": "Еколозите от БАН показаха атрактивна изложба "}
{"url": "http://www.duma.bg/node/167335", "text": "Необходимостта от ускорена интеграция на Българската армия в общата отбрана на ЕС бе един от основните акценти на конференцията \"България в общата европейска отбрана\". Събитието събра в столицата експерти, военни и депутати. То бе организирано от Центъра за изследване на политиките в сигурността и отбраната (ЦИПСО) и Фондация \"Фридрих Еберт\". Трима бивши началници на Генералния щаб на БА - ген. Цветан Тотомиров, контраадмирал Румен Николов, ген. Симеон Симеонов, представители на Министерството на отбраната и съветникът на президента по сигурност и отбрана полк. Илия Милушев също се включиха. Повече от 100 знакови за военните лица дойдоха на дебата. Зам.-председателят на СОЗР ген. майор Васил Върбанов, председателят на Съюза на военноинвалидите и военнопострадалите Петър Велчев, началникът на Централното военно окръжие полк. Георги Петков, бивши командири на военни формирования от БА, лидерите на 14 организации от Конфедерацията на обществени организации от сигурността и отбраната и др. също уважиха дискусията. \nДиректорът на ЦИПСО полк. о.р. Иван Иванов  откри конференцията с обстоен исторически преглед на създаването на ЕС и по-конкретно стъпките по формирането на обща евроотбрана. Заплахите и предизвикателствата пред сигурността не признават националните граници, отбеляза Милушев. Той подчерта, че България трябва да има ясна визия и план за отбраната си през следващите 10 г. \nИзследването \"България в общата европейска отбрана\", представено от д-р Захарин Марков, очерта някои нелеки задачи за преодоляване. Той попита може ли България да е равностоен участник в общата отбрана предвид постоянното намаляване на бюджета за военните сили. Бе представена и статистика колко се харчи за един войник у нас - България е на дъното на класацията с едва 93 евро. Във Франция например сумата е 783 евро - за обучение, осигуряване, работна среда и др. Ножицата постоянно и все повече се отваря, отбеляза Марков. \nОт ЦИПСО настояват да бъде прекратено политическото делене в ЕС. Според тях България може да поеме ръководството на поне два проекта, свързани с Постоянното структурирано сътрудничество (ПЕСКО). Организацията вижда необходимост и от преглед на отбранителните ни сили, за да може да си отговорим каква армия желаем и за какво ще я използваме. \nКорнелия Нинова припомни, че МО трябва да внесе в НС нов план за модернизация и закупуване на техника, а дебатът по него тепърва предстои. Какво би представлявала тази техника без хората, за които е предназначена, попита лидерът на БСП. Тя припомни недокомплекта в армията и трудностите за попълването на щата предвид ниското заплащане и лошите условия на труд. Освен личния състав, за левицата важен акцент е и мястото на българската икономика в процеса по модернизация. \"Нужно е ангажиране на българските фирми тук, в България, в процеса на модернизация и закупуване на техниката, говоря за така наречения \"офсет\". Така ще се даде тласък на българската икономика и ще се създадат работни места\", смята Нинова. \n\"Винаги сме заставали твърдо на позицията за участие на България в изграждането на обща европейска отбрана, заяви Нинова. Тя припомни, че предстои обсъждането на проекта за бъдещ бюджет на Европа за следващия програмен период, и изрази надежда, че експертите в залата ще се включат в дебата, като подпомогнат правителството за изготвянето на отговорна позиция по него.     \n \t\n", "date": "2018.05.23", "title": " Експерти обсъждаха общата отбрана на ЕС "}
{"url": "http://www.duma.bg/node/167334", "text": "Книгата остава най-популярният и достъпен досег на българина с изкуството и за последната година 66% от хората са прочели книга, което е ръст от 6 на сто спрямо 2014 г. Почти всеки втори (46%) е купил книга, което е отново с 9% повече отпреди 4 години. Данните са на национално представително проучване на \"Алфа Рисърч\" в навечерието на 24 май. Според изследването през последните години българите имат все повече интерес към културните сцени, като той е бил най-висок към фолклорната, рок, естрадната, популярната музика. \nВсеки трети се е насладил на театрална постановка, а всеки четвърти заявява, че е гледал български филм в кината. Относително най-нисък (17%) е делът на хората, които са се докоснали до оперното, балетното изкуство, или класическата музика. \nЗа над половината от българите днешната  представа за науката най-добре се описва от думата \"прогрес\". Все пак 18% свързват науката с липсата на достатъчно средства за хората, които й се посвещават. \nДанни за културата у нас изнася и Националният статистически институт. Според тях у нас работят 191 музея. Посещенията в тях обаче леко намаляват през 2017 г. спрямо предходната, ръст има сред чуждите туристи. Намалява и средният брой на посетителите на една театрална постановка в някои от 74-те театъра. \n      \n \t\n", "date": "2018.05.23", "title": "След години на застой българинът пак чете и ходи на театър"}
{"url": "http://www.duma.bg/node/167307", "text": "С Петър Йонов ме запознаха колеги и приятели - педагози и психолози от Софийския университет \"Св. Климент Охридски\". Петър е офицер от Българската армия. Работил е основно по обучението, възпитанието и развитието на военнослужещите от ВВС. След пенсионирането си помага на семействата на своите синове за отглеждането и възпитанието на техните деца. Автор е на седем книги, от няколко години обикаля страната, среща се с баби и дядовци, за да представя книгите си. В повечето случаи ги подарява на училища и читалища. Бързо разбира, че книжният пазар у нас не може да замени живите срещи, не може да се сравнява с бързата известност и популярност, която сам авторът може да си извоюва. Петър Йонов е като един нов Матей Миткалото, който милее за изгубените ценности в нашия морал и ратува за възпитанието на децата и младежите.   \n- Как започнахте да се занимавате с художествено творчество? \n- Моите синове и внуци са причината да започна да пиша. Направи ми впечатление, че старите семейни албуми не говорят много на децата. Реших, че трябва да подготвя конкретна информация за всеки наш предтеча и роднина. Така се появи първата ми книга \"Корените са някъде там\". Тя е поклон към моите родови корени, разказ за моето потекло, за интересните личности в рода ми, за ярките и неповторими характери на роднините. Ръководех се от максимата: \"Нищо не започва с нас и не завършва с нас.\" \n- Разказвате с любов за родата си... \n- Имал съм щастието да се родя в интересен род, в който самородните таланти и трудолюбието на дедите и родителите ми се съчетаваха с изключителното богатство на нашия фолклор. Всичко това даде основата за изграждането ми като личност, предана на род и Родина. Това съм се старал да предам на моите деца, искам и да го оставя като наследство и на внуците. Така се прояви втората ми книга \"Раздумки с дядо\". Той беше баща на моята майка. Изкарал е трите балкански войни. Тази книга \"излезе\" в десетина екземпляра, печатана на принтер и подвързана със спирала. Раздадох ги на близки и роднини. Няколко екземпляра подарих по Коледа на именяците в \"Клуба на независимите интелектуалци\" в квартала, където живея. В него членуват един генерал и няколко млади пенсионери - полковници от резерва. Всички са завършили висши военни училища. Някои от тях са учили право и журналистика, има един писател с европейска награда за \"най-добър разказ\", а двама са членове на СБП. Приятелите от клуба станаха инициатори и спонсори за издаването на втората книга. В нея са събрани разкази със заветите на дядо, с които ме изпрати да ставам курсант: \"Никога не се дели от акъла си!Всичко с мера, Бога и прилика!Едно име имаш, цял живот се бори за него! Офицер значи чест, морал и достойнство!\" \n- Похвално и ценно е преклонението ви към мъдростта и знанията на старите хора, защото днес това липсва в обществото ни. А новите ни управници считат възрастните хора за излишен товар на бюджета и икономиката на страната... Как продължавате?  \n- Пак приятелите и съмишлениците ми от клуба ме подтикнаха да разкажа за възпитанието на децата в селското семейство по времето на социализма, отречено днес от новите ни управници и демократи. Така се появи книгата \"Селски чай за душата\". В нея съм събрал весели и забавни разкази с поука, защото и селото ни Горна Василица беше особено. Имаше в него забележителни хора. Мотото на книгата е: \"Всяко чудо за три дни, в наше село - чудо на всеки три дни\". Всеки разказ носи пример и поука - какъв трябва да бъдеш, но и от какво да се пазиш, за да не станеш за резил! Тук са и мъдростите от моята майка, която е с начално образование, но много е научила от живота. И днес отекват в ушите ми заръките й: \"Сине, в този живот първо е страданието, а след това радостта, първа е работата, а после удоволствието... И добре помни, дори и генерал да станеш, не си ли възпитал децата си, не си ли ги научил да се учат и да се трудят, пет пари не струваш!\" \"Селски чай\" е по спомени от живота за хубавото българско село, когато то цъфтеше. Сега нито селото го има, нито животът цъфти! \n- Кое още ви подкрепя в писането? \n- Синовете. Единият е лекар, другият  - инженер. Те са винаги насреща ми - за идеи, за вдъхновение и за материална помощ. Четвъртата ми книга е озаглавена \"Споделено детство\", защото \"Човек два пъти в живота си става дете - веднъж като малък и след това като дядо или баба на внуче.\" И аз се уча от внуците на търпение, на искреност и откровение, на радост и разочарование. Съпреживяването с децата носи и мъдрост. \n- Дано да имаме повече деца, които да разбират какво голямо предимство и щастие е да растеш около дедите си и да не бъдеш сам в живота.  \n- Затова петата ми книга е посветена на семейството и приятелите. Днес у нас и проблемите за семейството са най-много. Ръководно начало ми бяха мислите на учителя Петър Дънов: \"Светът ще се поправи само когато семейството се поправи. Бащата и майката свършват главната възпитателна работа, а после идват училището и обществото. Без семейство няма Родина!\" А също и убедеността на майка ми, която казваше: \"Да имаш приятели извън семейството е важно, но още по-важно е, когато всичките членове на семейството станат истински приятели!\" \n- Най-новите ви книги са \"Творци на щастие - пораснали деца и родители\" и \"Семейството и възпитанието на децата\" и темите за тях пак са подсказани от вашите деца. \n- Да, защото на моя въпрос: \"Какъв искаш да станеш, сине?\", отговорът бе: \"Щастлив, тате!\" и тогава ми дойде на помощ мисълта на Сенека: \"Научи се да се радваш! Научи децата си да бъдат щастливи.\" Идеята за книгата е, че трябва да се научат децата да мислят, да творят, да обичат и да се надяват на нещо по-добро. \n- Проблемът за възпитанието днес е много голям, но и не се вижда обществото ни да се заема с него. Вие как решихте да се посветите на него? \n- Проблемът за възпитанието е важен и много голям. Той трябва да бъде подложен на обсъждане от обществото и да се работи по него от всички: от управници, от държавни институции, от учители, от родители. Но той днес се превърна в \"горещ картоф\" и никой не иска да се занимава с него. Сбъдна се целта на ЦРУ, изразена от Алън Дълес - неговият шеф в 1946 г.: \"Ще създадем човек с консумативна психика на елементарен потребител. Всичко това ще извършим под девиза: \"Защита правата на човека и гражданските му свободи.\"  \nАйнщайн предупреждаваше, че развитието на науката без нужния морал не е прогрес, а регрес за човешкия род. Днес сърцата на много хора са отровени от алчност, завист и злоба, а в отношенията между хората липсва всякаква доброта и човечност. За нашето училище възпитанието на децата вече не е приоритет. Забравено е предупреждението на Платон: \"Възпитанието на децата е прекалено важно, за да бъде оставено в ръцете на отделни хора - то трябва да бъде отговорност на цялата държава.\"  \n \n   \n \t\n", "date": "2018.05.23", "title": "Още броди Матей Миткалото...  "}
{"url": "http://www.duma.bg/node/167310", "text": "Награда \"Музей на годината\" за 2017 г. бе присъдена на комплекс \"Авшарян\", Регионален исторически музей-Шумен. Къща \"Ованес Авшарян\" е построена в Арменската махала в града и е от малкото запазени триетажни възрожденски къщи в Шумен. По външен изглед и по вътрешно оформление тя е образец на жилищата на богати арменци златари, населявали махалата преди Освобождението. Забележителен паметник на жилищното строителство в Шумен от средата на ХIХ в., къщата е реставрирана през 1985 г. Въпреки че застроената й площ не надминава 100 кв. м, сравнително голямата й височина и просторните стаи с тяхната декоративна обработка правят от сградата уникален дом, пресъздаващ градския бит от края на XIX в. до 30-те години на XX в. Подредбата на къщата има за образец домовете в страни от Средна и Западна Европа, а новите за нашата действителност по онова време подвижни мебели дават свобода при подреждането и използването на помещенията. \n... \nНационалният политехнически музей получи наградата в категорията \"Събития и работа с публики\" за кампанията \"60 години Национален политехнически музей - Съхранил времето\". През май миналата година бе кулминацията на празничната програма, с която бе отбелязана 60-годишнината на Националния политехнически музей. В изложбата \"Красотата на времето\" за пръв път бяха показани заедно най-изящните образци на салонни и джобни часовници от фондовете на музея, сбирките на Георги Хаджиниколов и Теодор Димитров, както и от \"Царската колекция\". Природата на часовниците в качеството им на механизми за времеизмерване, но и на вещи, създадени да носят естетическа наслада и да бъдат белег на престиж, определиха заглавието на изложбата. По време на експозицията бяха показани плакати на най-значимите реализирани събития през изминалите 60 години от историята на политехниката. Непоказваният дотогава в музея изключително елегантен \"Форд\", модел \"А\" от 1928 г. бе представен на посетителите. Возилото е в движение и през 2016 г. участва в признатия от Гинес световен рекорд за най-дълга колона от коли на американската марка. \nДнес Националният политехнически музей разполага с над 20 хил. единици. Много от тях са събрани благодарение на Дружеството на приятелите на музея, контактите с висши учебни заведения и частни дарители. От СУ в музея постъпват първите физични уреди, сред които са телескопите на автора на Рибния буквар д-р Петър Берон и на първия преподавател по астрономия у нас проф. Марин Бъчеваров. В музея могат да се видят стари кинопрожекционни и снимачни камери, събирани от пионера на българското кино Васил Гендов, любопитни музикални механизми, изчислителна техника, шевни и пишещи машини, стари автомобили и уникални технически пособия. \n*** \nПроектът \"Детинска мъдрост - музейна забавачница\" на Националния музей на образованието-Габрово бе отличен в категорията Образователна инициатива. Публичните уроци по методите на най-видните представители в теорията и практиката на предучилищното възпитание като Фрьобел, Монтесори, Декроли бяха част от проекта на Националния музей на образованието. В продължение на половин година вниманието на деца на възраст между 5 и 7 г. бе ангажирано в съвместни прояви, насочени към различни аспекти на понятията \"музей\", \"културна ценност\", \"образование\". Целта бе да се провокира интересът на най-малките към музеите и да се формират уменията им да общуват със съхранените в тях ценности от миналото. Повече от десет години Националният музей на образованието в Габрово и местната детска градина \"Младост\" търсят заедно нови възможности за приобщаването на децата към културата, историята и националните традиции. \n*** \nС грамота за цялостен принос за развитието на музеите бе удостоена Цветана Комитова, археолог и уредник в Регионалния исторически музей-Благоевград. Съдбата е свързала живота й с проучването и научното осмисляне на почти всички исторически обекти в Югозападна България. Като я гледа човек, има усещането, че никога не почива, непрекъснато шета из обектите и все намира нещо за вършене. Наричат я славна българка. Минала е през какво ли не - от мерака си да стане художник, през професионалното образование по изчислителна техника, накрая до историята и археологията. \nКъща \"Ованес Авшарян\", Регионален исторически музей-Шумен \nНационален политехнически музей \n    \n \t\n", "date": "2018.05.23", "title": "Уроците на миналото "}
{"url": "http://www.duma.bg/node/167312", "text": "1. Врабевски \nТой е будител, дарител, личност, татко и европейски гражданин на годината (все едно коя), апостол на българщината; член на глобалната инициатива на Клинтън, кандидат за евродепутат от ГЕРБ, член на НИС на \"Предприемачи - ГЕРБ\", член на Съвета за духовност, култура и национална идентичност на президента Плевнелиев, има фондация, частна детска градина и частно училище. \nТой е съавтор, инвеститор и медиатор на ажиотажа \"БПЦ - църква-майка на МПЦ\". Той е гневен, бесен и яростен след отказа на БПЦ да участва в честването на 1000 г. Охридска архиепископия. \nФучи като стенобойна машина от телевизор в телевизор. \nКълне Св. синод: \"национални предатели\", \"антидържавна дейност\", \"обслужват антибългарски интереси под чужд диктат\". \nРазпорежда: \"тайните служби да разследват митрополитите\", \"Св. синод да бъде сменен\", \"патриархът да свика извънредно заседание на Св. синод, което да преразгледа решението от 14-и май\". \nРазделя митрополитите на \"достойни\" и \"недостойни\", на \"отговорни\" и \"безотговорни\", на патриоти\" и \"слуги на Кремъл, извършили комплот зад гърба на патриарха\". \nСпекулира с името на патриарха, ласкае го брутално, противопоставя го на неговите събратя, сигурно вече му е изпратил ято пощенски гълъби - да го уговарят и ухажват.   \nНастоява (противоканонично): \"да има съслужение на 28-и май в Охрид\" и още - иска да грабне жезъла на последния Охридски архиепископ от българския манастир в Света гора и да го отнесе в Охрид. \nПриглася му кръжец от врабевци. 2. Схемичка \nКъм врабевците се привключи о Бозе почившият СДС - колкото да мъцне клишето \"Кремълски апетити\" и да призове \"правителството, национално отговорните партии, демократичната общественост и неподвластното на Москва духовенство да заявят своята позиция и да не позволяват на 8 владици да поставят под съмнение постигнатите успехи в българо-македонските отношения\". \n\"Иде втори Български Великден!\", тръбят врабевците по форуми и фейсбуци. Тъй ли? На 3 април 1860 г., в българския храм \"Св. Стефан\" в Цариград митрополит Иларион Макариополски не споменава името на вселенския патриарх Кирил VII, но произнася името на султан Абдул Меджид I. Как се казва днес вселенският патриарх, знаем. А султанът? Ердоган, Борисов, Брюксел? \nИли врабевците ще разпоредят в българските храмове на Света Литургия да не се чете името на руския патриарх редом с имената на патриарсите на поместните църкви? Или ще наредят на свещениците от Ловчанска, Доростолска, Западно- и Средноевропейска, Варненска и Великопреславска, Неврокопска, Русенска, Врачанска и Видинска епархия вместо имената на своите епархийски митрополити да четат имената на министрите? \nКак си го представят Втория Български Великден врабевците? Като разкол си го представят. Вече са го правили. 3. Разколът - 1990-2010 \nПомните ли как започна и как завърши? Едни не помнят, други не знаят, трети не искат да знаят, четвърти ги е срам да си спомнят. \nБеше 1990-1991 г. Току-що роденият СДС поиска \"нов демократичен синод\". Църквата, Православието бяха вражеска крепост, която трябва да бъде превзета, оплячкосана, разбита, омаломощена и покорена. Не Господ водеше СДС. А лукави икономически и политически интереси. \nПосле цялата държавна машина, в порочно триединство на трите власти, обяви война на БПЦ. И раздели митрополитите на \"достойни\" и \"недостойни\". И шестима митрополити се съблазниха, и епископи, бяло було им се привиждаше. И повлякоха подире си свещеници и миряни. \nРазколниците обявиха БПЦ за \"пета колона на Русия\" и \"слуга на руското имперско православие\". И нарекоха патриарх Максим \"разколник\", \"неканоничен\", \"нелегитимен\", \"червен мутант\", \"руско мекере\", \"ченге\", \"болшевишко изчадие\", \"гадняр\", \"плужек\", \"лакей\", \"рушител на църквата\",  \"самозванец\", \"сатана\", \"Юда\"... И му пращаха пощенски гълъби да го ухажват и увещават, да го рекетират и заплашват. И час по час го \"уволняваха\" и \"низвергваха\", и крещяха \"Оставка! Оставка!\", а после лицемерно плакаха над неговия саркофаг. \nИ държавата назначаваше разколнически лъжесиноди и лъжепатриарси. И мобилизира биячи, мутри, охранители, щурмоваци и спецчасти, а те влачеха и биеха български архиереи, и разкъсаха патриаршеското було, и превзеха Синодалната палата, и заграбиха 250 църкви и манастири и 5 митрополитски дома, и вилняха там. Властта ги насърчаваше и финансираше, безграмотните медии ги възпяваха. \nИ всичко това стана под ръководството и покровителството на: Ф.Д., Костов, Стоянов, Татарчев, Софиянски, Лучников, Сталийски, Соколов, прокурори и съдии. Които откраднаха ключа към Храма - самите те не влязоха, а и на влизащите попречиха. Държавата извърши престъпление срещу държавността, която е Църквата. \n20 години! \nРазколът все свършваше и все продължаваше. \nПрез 1998 г. завърши канонически. През 2002 г. завърши юридически. През 2004 г. завърши фактически. Най-сетне, през 2010 г. приключи международно-правно, когато съдът в Страсбург перна през алчните ръчици противоканоничния лъжесинод. Щото разколниците поискаха \"за компенсация\" 1 милиард и 400 милиона лева плюс 107 храма. Не получиха нищо. По-точно - получиха, каквото заслужиха - забвение.  \nИзминаха 8 години от края на разкола. \"Цели\" 8 години, откак БПЦ може да си поеме дъх! Факт, пренеприятен и непоносим за лицемерците, фарисеите и велзевулите, които искат разкол вечен!  \nЕдни и същи персони смърдяха и след отказа на БПЦ да отиде на псевдосъбора в Крит, и когато отхвърли Истанбулската конвенция. Смърдят и днес. С протекцията на Борисов, който се моли по ъглите, та да го виждат човеците. Два пъти за една година БПЦ провали геополитическите сметки и сделки на ГЕРБ. А искаше, как искаше да се украси Борисов с авторитета на Църквата! Ей тъй, европредседателски.      4. Ажиотаж  \nПрез ноември МПЦ \"удостои\" БПЦ с ултиматум - ако ни признаете за автокефални, ще ви признаем за църква майка. Синовност? Братолюбие? Не. Финт. \"Въпросът е политически, а не църковен. Ако успее финтът с БПЦ, трябва да честитим на този, който го е измислил. Ние (МПЦ) няма да получим нищо, а БПЦ ще предизвика конфликт в цялото Православие и ще плати сметката\", казаха тогава църковни анализатори в Македония. \nКонфликтът е факт. Руската църква е против - има си украински проблеми и брани своето влияние в Сърбия. Еладската църква не ще и да чуе името \"Македония\". Вселенският патриарх няма нищо против да отслаби Руската църква и да задейства македонски \"ефект на доминото\" в Украйна и праща иширети на МПЦ, че щял да издаде томос и да я признае за автокефална, което е невъзможно. Сръбската църква се държи към МПЦ като към недвижима собственост. Ще разберете защо. \nЗнаеше ли МПЦ, знаеха ли врабевците какъв ажиотаж ще предизвикат? Знаеха. Знае ли МПЦ, знаят ли врабевците, че БПЦ не може едностранно да обяви автокефалност на МПЦ, нито да вдигне схизмата, наложена от Сръбската църква, нито да влезе в съслужение с МПЦ? Знаят. Пука ли й на МПЦ, пука ли им на врабевците, че БПЦ ще плати цената на тази провокация? Хич. Това ли е целта?! Ултиматумът, финтът с БПЦ е фитилчето, което може да взриви цялото Православие. За кефа на МПЦ, врабевците и техните геополитически суфльори. Това е целта. \nСв. синод взе единственото канонично и национално отговорно решение - да бъде застъпник на МПЦ пред другите поместни църкви. От ноември \nБПЦ върви по острието на бръснача с тази най-благородна мисия и не е пристъпила и на косъм канона. На 14 май Св. синод удържа поредния хистеричав пристъп на врабевците, тези амбулантни търговци с достолепието на Църквата ни. 5. История \nПрез 1018 г., след 40-годишни войни, България пада под византийска власт, БПЦ е понижена в архиепископия. На нейно място, като продължител и приемник, Василий II Българоубиец прогласява Автокефалната Българска архиепископия в Охрид. Защо в Охрид? Защото тогава е столица на България, не на някоя друга държава. \nВасилий II издава три сигилия (грамоти), нарича автокефалната Охридска архиепископия \"пресветата архиепископия на България\", а нейния предстоятел - \"архиепископ на Охрид и цяла България\". \nВасилий II има коварен план - да засили византийското влияние сред българите чрез Охридската архиепископия. Неговата хитрост изиграва лоша шега на Византия - след въстанието на Асен и Петър Търновската патриаршия е възстановена. И от 1235 до 1394 г. (падането на България под турско робство, което Врабевски нарича любезно \"отоманско доминиране\") Търновската патриаршия обгрижва духовно българите в България, а Охридската архиепископия обгрижва духовно българите, останали извън пределите на България. \nПо улиците на Търновград кървавите реки още не са изстинали, стъпките на свети патриарх Евтимий още не са заглъхнали, а Константинопол изпраща гръцки митрополит. След фанариотски козни, ласкателства и подкупи султанът хвърля православния български народ под властта на Фенер. Но! Автокефалната Българска архиепископия в Охрид съществува! И съхранява българския дух. Цели 749 години! През 1767 г. след фанариотски козни, ласкателства и подкупи поредният султан ликвидира духовния български светилник в Охрид. \n1870 г.! Българската екзархия! И позорната схизма, наложена от кристални гръкомански интереси. През 1873 г. в Повардарието се провежда всенародно допитване. И въпреки схизмата над 90% от \"македонците\" припознават Българската екзархия. Защо? Защото са българи. 6. Гонения  \n\"Да унищожим всичко българско!\" - това е девизът на Цариградската патриаршия, която беснее в пределите на Българската екзархия. Включително - в Скопие, Охрид, Битоля, Велес, Струмица, Струга, Преспа, Куманово, Ресен, Крушово. \nВилнеят гръцки епископи, учители, кметове, чиновници, андарти, шайки и турска войска. Убиват български учители и свещеници; плячкосват, сквернят, рушат български училища, църкви и манастири; горят български богослужебни книги; прострелват българските икони. \nТова е първата, гръкоманската вълна от репресии над българите екзархисти. Безчинствата продължават до 1914 г. \n\"Да унищожим всичко българско!\" - това е девизът на втората вълна от насилие над българите. Сърбоманската. Тя започва през 1922 г. Сърбия е сложила ръка върху Вардарска Македония, българският език е забранен, българите са обявени за \"прави сърби, забравили своя сръбски произход, език и традиции\". Сръбската църква купува (!!!), а Вселенската патриаршия продава (!!!) българските епархии във Вардарска Македония за 1 млн. 500 хил. златни франка или 435 кг злато. Който иска, нека пресметне какво прави това днес в долари, евро, паунди - както реши. Работата не е в цената на златото. Да забелязвате и полъх от канонични действия в тази грозна сделка?! Българите са продадени като крепостни селяни. Като добитък! Като безсловесни животни! Продавачът не е собственик! А купувачът какъв е? Как се нарича това? Грабеж се нарича. \nИ отново - погроми, гонения, репресии срещу българските духовници и учители. И така - до 1945-а.         \nДълго не можех да си отговоря на един въпрос - защо във Вардарска Македония (и в Егейска - също) няма никакъв протест срещу депортацията на евреите в нацистките лагери на смъртта? В България ври и кипи, писатели, поети, художници, журналисти, лекари, фармацевти, юристи, студенти, работници, политици заливат с протести парламента и правителството. И над всичко ехти могъщият глас на БПЦ. И спасяваме 50 хиляди евреи, 50 хиляди човеци, 50 хиляди вселени. А във Вардарска Македония (и в Егейска - също) - нищо. Няма един протест, няма един позив, няма една демонстрация. Защо? Защото няма български духовници, няма български учители, няма български духовни водачи, които да се възправят и да поведат народа. \nНо и това не е всичко. \nСлед 1945 г. третата вълна на издевателствата връхлита българите във вече Югославската република Македония. След свирепата сърбизация - брутална македонизация. \"Да унищожим всичко българско!\" - това е девизът на македонистите. И отново - гонения, концлагери, затвори, арести, разбългаряване, поругани светини, фалшифицирани учебници, подменена историческа памет, изличено национално самосъзнание. Това продължава над 70 години.  \nМПЦ съществуваше ли вече? Съществуваше. Участваше ли в гоненията и погромите? Участваше. Насърчаваше ли ги? Насърчаваше ги. Някакви извинения? Не. Покаяние? Ни звук. И днес МПЦ по никакъв начин не признава българската същност на Автокефалната българска архиепископия в Охрид. И днес МПЦ нарича Българската екзархия просто Екзархията.     \n145 години - гърцизиране, сърбизация, македонизация на многострадалните православни българи в Македония. \n145 години! 7. Мъдрост и непокорство \nТези рани с ултиматуми, сделки, провокации, ажиотажи, финтове и разколи не се лекуват. Нито с евролицемерието \"Западни Балкани\" (което тия дни блесна в пълнота), нито с геополитически игри, интриги, козни и търговии.   \nНа врабевците напомням: БПЦ е правоприемник на Плисковската архиепископия, Преславската патриаршия, Охридската архиепископия, Търновската патриаршия и Българската екзархия. Тя е единна и неделима. Единственият исторически, юридически и канонически наследник на Пресветата Българска архиепископия в Охрид е БПЦ. И никой друг. Напомням това и на БПЦ. Защото тя е Църквата, която трябваше да организира честването на тези 10 века величествена история. Тя и никой друг. Защото единствената институция, която в своята мъдрост и своето непокорство защитава българската държава, това е Църквата.            \n \t\n", "date": "2018.05.23", "title": " Църквата не е геополитическа играчка! "}
{"url": "http://www.duma.bg/node/167344", "text": "Няма пострадали наши войници в Кандахар \nНяма пострадали български военнослужещи при ракетния обстрел в афганистанския град Кандахар, съобщиха от Министерството на отбраната. Базата на оглавяваната от САЩ международната коалиция на летище в града бе подложена на ракетен обстрел късно в понеделник вечерта. Миналия ноември имаше два ракетни обстрела, при които също нямаше пострадали български войници. \n САЩ и Гърция стартират стратегически диалог \nДържавният секретар на САЩ Майк Помпео и гръцкият външен министър Никос Кодзиас се договориха за стартирането на двустранен стратегически диалог в ключовите области на сътрудничество, съобщи говорителката на Държавния департамент Хедър Науърт след преговорите им във Вашингтон. Майк Помпео високо оцени водещата роля на Гърция в региона, не само на Балканите, но и в Източното Средиземноморие, отбеляза тя. \nНелегални мигранти в български камион \nВластите в Словения откриха трима нелегални мигранти в камион с българска регистрация, това станало на границата между Словения и Хърватска, съобщи БНР. Мигрантите били скрити в камиона. Те са от Афганистан и Пакистан. Властите са заловили бежанците на границата между Словения и Хърватска. Отделно за периода 18-20 май са заловени 82 нелегални мигранти, които опитвали да преминат границата със Словения. Бежанците били с произход Пакистан, Афганистан, Алжир, Мароко, Индия, Либия и Египет. В училищата на САЩ масово се стреля  \nВ американските средни и висши учебни заведения се стреля 57 пъти по-често, отколкото във всички останали страни от Г-7, взети заедно, съобщава Си Ен Ен. От 1 януари 2009 г. до 21 май 2018 г. в САЩ са регистрирани 288 случая, в Канада едва 2, толкова са и във Франция, само 1 в Германия. Във Великобритания, Италия и Япония изобщо не е имало подобни инциденти. \n Тютюнът побеждава опасни болести \nБелтък, съдържащ се в растенията на декоративния тютюн (Nicotiana alata), притежава свойства, помагащи в борбата с инфекциозните заболявания, включително ХИВ, вируса Зика и енцефалитните вируси. До този извод стигнаха изследователи от Университета La Trobe в Австралия. Те установиха, че пептидът NaD1 разрушава външния слой на клетките на гъбичката Candida albicans, която причинява опасни заболявания при хората с имунен дефицит и предизвиква гибелта на полезните микроорганизми. \n   \n \t\n", "date": "2018.05.23", "title": "Кратки новини"}
{"url": "http://www.duma.bg/node/167309", "text": "Близо година след оповестяването на т.нар. Пакет за мобилност, сътворен от френския президент Еманюел Макрон, властта у нас се събуди, активизира се и обеща да защити българските превозвачи. Причината е, че решението за въвеждането на тези мерки чука на вратата. Впрочем, управляващите буквално бяха принудени да се размърдат в навечерието на състоялата се в София среща на върха на ЕС, защото у нас предстоеше посещение и на главния виновник за тези мерки, а и превозвачите надигнаха вой и обявиха протест. В крайна сметка лозунгът на протеста се изроди... в подкрепа на правителството. Това, от една страна, е разбираемо, защото превозвачите се надяват на подкрепа от властта. Но не всички представители на браншовите организации от транспорта бяха толкова заслепени в надеждите си към управляващите, защото е повече от ясно, че сме закъснели. \nНовите изисквания, маскирани като грижа за транспортните работници, несъмнено са \nв полза на големите държави в ЕС Предстоят фалити на фирми и близо 150 хил. български шофьори ще загубят работата си. Това, за съжаление, няма да е единственият ефект от пакета \"Макрон\". Ще последват удари по осигурителната ни система и като цяло върху българската икономика, защото тези хора ще търсят препитание в Западна Европа. А там има недостиг на шофьори. А \"бащата\" на пакета Макрон го представи като мерки срещу \"социалния дъмпинг\". Пълни глупости! \nНяколко са основните последствия от пакета, които ще застигнат българските международни превози и работещите в бранша. Едната последица е свързана с новите изисквания за почивката на командированите работници, което засяга и превозвачите. Предлага се на всеки три седмици да има задължителна едноседмична почивка на шофьорите на товарни камиони, която да е у дома - т.е. в държавата, в която е регистрирана фирмата. Това е сериозен удар за родните компании. България е в периферията на ЕС и за да прекосят границата, шофьорите трябва да пропътуват хиляди километри. А това означава загуба на време и финансово натоварване. По този показател например Полша няма да е толкова силно засегната, защото граничи с Германия. Затова е обяснимо, че  няма единна позиция на всички източноевропейци \n  \nпо пакета. Предвижда се нощуването на шофьорите да не е в камионите, а в хотел. За тази цел е необходимо да се изградят специални охраняеми паркинги, оборудвани с всички налични в хотелите удобства като тоалетни, душкабини, заведения за хранене и т.н. Еврокомисията заяви готовност да съфинансира дейностите, но засега подобни паркинги няма. Другият спорен момент е свързан с командировъчните. По този въпрос превозвачите изразиха притеснение веднага след оповестяването на новите мерки. Предвижда се шофьорите на тирове от източноевропейските страни да получават командировъчни като западноевропейските си колеги. Проблемът е, че фирмите от Източна Европа не могат да поемат такива разходи. \nЗад Пакета за мобилност застават големите страни като Франция, Германия, Австрия и Италия. Ограниченията, които се предлагат, засягат превозвачите от Източна Европа. Повече от ясно е, че битката между големите играчи в ЕС и по-новите членки на общността, които цели да удари брадвата на Макрон, ще бъде тежка. Предвид настроенията, а и интересите, доста съмнително е резултатът да е в наша полза. \nНа този мрачен фон, който се очерта преди близо година, едва преди срещата на върха в София транспортният министър Ивайло Московски обяви, че екип по линия на еврокомисаря по транспорт Виолета Булц, която бе у нас миналата седмица, и експерти от нашето транспортно министерство започват работа по конкретни предложения за промяна на пакета \"Макрон\". В това обаче има нещо откровено скандално  Първо, защото властта изгуби много време, докато узрее да прави предложения. Второ, защото готовността да се направят такива дойде след препоръка от еврокомисаря. И не на последно място, защото с предложения за промени, а не с цялостно отхвърляне на Пакета за мобилност, излиза, че управляващите отново се огъват пред \"големите началници\", както премиерът Бойко Борисов нарича лидерите на Франция и Германия. \nДни преди срещата на върха на ЕС и протеста на превозвачите, обявен като такъв в подкрепа на правителството (комично и същевременно жалко!) и преминал мирно и тихо (вероятно по заръка на властта, за да не тревожим евролидерите), БСП показа документи. Те поставят под сериозно съмнение опитите на правителството да се представи за застъпник на интересите на българските превозвачи. \nЗам.-председателят на ПГ \"БСП за България\" Георги Свиленски изнесе данни от стенограми на Министерския съвет и на Съвета по транспорт в ЕС, от които става ясно, че позицията на кабинета по предложения от Брюксел Пакет за мобилност е била различна от тази, която Бойко Борисов декларира пред превозвачите. Последва отговор на властта. На интернет страницата на Министерството на транспорта бе публикувана трудноразбираема хронология около Пакета за мобилност. ГЕРБ обвиниха социалистите, че искат да хвърлят сянка върху европредседателството ни. Потресаващо! От БСП поискаха премиерът Борисов да обясни в парламента какво е свършило правителството през последната година, за да защити интересите на българските превозвачи. Това едва ли ще се случи. Преди ден евродепутатът от ГЕРБ Андрей Новаков изказа мнение, че подкрепата за промените, насочени към превозвачите, в момента отслабва. Това предстои да разберем по време на гласуването в Европарламента. Още повече, че изискванията не засягат еднакво тежко превозвачите от всички източноевропейски държави. \nДокато все пак на новите изисквания към транспортните автопревозвачи властта обърна някакво внимание, защото беше притисната от недоволството на бранша,  тихомълком за обществеността вървят предложения за промени в т.нар. Пакет за мобилност 2. Това е директивата за автобусните превози, която предвижда пълна либерализация на пазара. Става въпрос за изисквания, напълно противоположни на предложенията, свързани с товарния бранш. И двете обаче са в пълен ущърб на българските фирми. \nЕК подготвя огромна тесла за българските автобусни превозвачи, алармира членът на европейската транспортна комисия и евродепутат от БСП Петър Курумбашев. Скандалните текстове са вкарани без обсъждане в Пакет мобилност 2 и засягат достъпа на външни автопревозвачи до вътрешния пазар на други страни от ЕС. Ако тези текстове бъдат приети, всеки автопревозвач от Западна Европа може да дойде в България и да извършва превози на разстояние над 100 км без регулация от държавата. Така на практика западните компании ще могат да си избират печелившите маршрути, докато в момента българските автобусни компании извършват тези превози в пакет - срещу обслужване на натоварена линия те поемат и превозите по ненатоварените. \nОт новия регламент ще бъдат ударени и българските железници. Разписанието на влаковете и големите автобусни компании се съгласуват, за да не се припокриват превозите по големите дестинации. С предложените текстове обаче чужди компании ще могат сами да определят разписанията си и понеже става въпрос за конкуренция и печалба, спокойно ще могат да крадат пътниците на БДЖ, които и без това намаляха драстично през последните години. \n\"Все още не сме обсъждали с представители на правителството спорния регламент за автобусите\", коментира Петър Курумбашев. Той обясни, че до момента се е срещнал с представители на повече от 10 страни членки, но \nвсе още няма официална българска позиция Курумбашев е докладчик по въпросната директива и трябва да представи своя доклад в комисията, като отчете всички предложения и забележки на страните членки. \"Предложението на ЕК по отношение на промените на общите правила за достъп до международния пазар на автобусни превози показва липсата на последователност на ЕК по отношение на законодателството, касаещо международните превози, в контекста на първия и втория Пакет за мобилност\", коментира Курумбашев. \nПо отношение на Пакета за мобилност 2 може да бъде даден пример с Германия, където след либерализацията на пазара на автомобилния превоз само за няколко години се стигна до монопол на пазара от една компания. Тази компания скоро навлезе и на българския пазар. В момента тя държи 93% от пазара на вътрешния автобусен превоз в Германия. \"Не може либерализацията да означава, че просто всеки ще вземе онова, от което има интерес\", коментира Курумбашев. \nСпоред бившия транспортен министър и председател на Форум за Балкански транспорт и инфраструктура Петър Мутафчиев правителството трябва да се опита да осигури блокираща квота в Съвета на министрите, вместо да търси разговори с Франция и Германия относно предложенията за промени в първия и втория Пакет за мобилност. Особеното е, че блокиращата квота от 35% не се определя от броя на гласуващите страни, а от населението им. Това означава, че големите по население държави като Германия и Франция имат сериозно предимство. Именно затова е необходимо да се концентрират усилията на държавната власт и да се използват всички възможни лостове за въздействие върху държавите, които могат да помогнат да се постигне тази блокираща квота от 35%, или 14 държави, обясни експертът. \"Непрекъснатите законодателни изненади, сервирани от ЕК на транспортния бранш, ни карат да зададем въпроса дали има ясно оформена общоевропейска транспортна политика и какво прави в тази посока еврокомисарят по транспорт Виолета Булц\", заяви Мутафчиев.   \n \t\n", "date": "2018.05.23", "title": "Брюксел готви още една секира за превозвачите "}
{"url": "http://www.duma.bg/node/167322", "text": "С общ доход на човек под 585 лв. месечно преживяват 73,3% от домакинствата в България. Това сочат данните на Института за социални изследвания към КНСБ, съобщени от Виолета Иванова. Тя поясни, че бедните домакинства намаляват, но много по-бавно, отколкото се увеличават парите на високодоходните, а диференциацията между 20% най-бедни и 20% най-богати стига 8,2 пъти. Само година по-рано разликата била 7,7 пъти, а през 2012 г. - 6,6. \nБългария е държавата в ЕС с най-ниски доходи от труд, но факт е също, че средните нива на заплащане по-скоро са близки до 6-те страни от Западните Балкани, кандидатки за членство в съюза, коментира главният икономист на синдиката Любен Томев. \nВсе повече хора са на минимална заплата и в края на март около 470 хил. души (20,3%) са вземали 510 лв. През първото тримесечие на тази година около 37% от заетите са с основно или по-ниско образование. Въпреки периодичните заплахи на бизнеса, че ако бъде увеличена минималната заплата, без работа ще останат предимно нискоквалифицираните работници, статистиката сочи, че именно тази категория се е увеличила с 62 хил. души. Заетостта или безработицата на нискоквалифицираните кадри зависи от икономическия цикъл - при икономическа криза най-напред без работа остават нискообразованите и нискоквалифицирани работници, обясни Любен Томев. \nПрез първите 3 месеца на тази година за издръжката на 4-членно семейство били необходими средно 2340 лв. Тоест, тези пари са достатъчни за покриване на разходите за храна, поддържане на жилището, здраве, образование, транспорт, почивка и пр. Преди година за същите разходи са били необходими 60 лв. по-малко. За човек от такова домакинство са необходими 585,09 лв., от тях за храна са 277,52 лв., а за нехранителни стоки - 307,57 лв. Данните сочат, че за издръжката на мъж са необходими 655 лв., а на жена - 618 лв. \nЗа издръжката на 4-членно домакинство в София са необходими 3055 лв. \nЗа 10 години издръжката на живот се е увеличила с 30%, храните са поскъпнали с 37,2%, а нехранителните стоки - близо с 1/4. Независимо от това не е променена тенденцията 2/3 от разходите на българите да са за храна, поддръжка на жилището и транспорт.  \nНай-високи средни заплати се получават в София - средно 1456 лв., а най-ниски са регистрирани във Видин - 710 лв. \nМакар безработицата да намалява, над 52% от хората без трудов ангажимент са регистрирани в бюрата по труда повече от година, т. е. от 188 700 души 98 900 души са продължително безработни.   \n \t\n", "date": "2018.05.23", "title": "3/4 от българите преживяват с по-малко от 585 лв. на месец "}
{"url": "http://www.duma.bg/node/167311", "text": "\n\"Всички, на които кажа, че \"Градушка\" на Яворов се учи в темата \"Природа\", се потрисат.\" - В образователната комисия на НС вие възразихте срещу преработено издание на учебник за IV клас на \"Просвета\", в което манипулативно и избирателно са включени текстове за Втората световна война и \"комунистическия режим\". Този учебник обаче се ползва вече три години, защо сега? \n- Обадиха ми се от страната много колеги, които са учители в началния етап, те работят по учебника за IV клас на \"Просвета\" за \"Човекът и обществото\" от доста време, учебниците на 3-4 години се износват и се подновяват. Но те просто трябва да бъдат преиздадени, а не променяни. За випуска преди 4 години тези неща не ги е имало в учебника, направило им е впечатление, че в сегашния има промяна в темите, има намаляване на изучаваните исторически факти и събития в някои теми за сметка на увеличаване в други теми. Една от тези теми е \"комунистическият режим\". За мен въпросът е дали деца на 10 години трябва да бъдат занимавани с \"престъпленията на комунистическия режим\", та дори и с Втората световна война. Това за тях са абстрактни понятия, материалът е поднесен така, че те не разбират какво учат. Като едни папагали те наизустяват, рецитират наизустеното след това, но не разбират нищо. Няма защо да се учудваме, че след три години, когато в VII клас се изучава отново българска история, те нищо не знаят. \n- Ако човек погледне съдържанието в целия курс от I до ХII клас, вижда огромни пропуски. Децата в VII клас изучават ХХ в. в българската история, от която съзнателно са извадени реалните събития до 1944 г., но обилно са поднесени \"престъпленията на комунизма\". После в Х клас изучават същото по същия начин и толкоз. В ХI и ХII клас история няма, тя е премахната като задължителен предмет. \n- Точно така, на три пъти де факто нашите деца учат не българска история, а оневиняване на фашизма и антикомунизъм. Преди време разговарях с моята внучка, която беше в ХI клас в едно от добрите столични училища. Тя беше потресена, че нито едно дете в нейния клас не знаеше какво е концлагер. И аз я попитах, а тя откъде знае. Тя каза - не от училище, ако беше от училище, всички щяха да знаят. Като 6-годишна тя участва в един италиански филм, в който се разказваше как 11 еврейчета се спасяват от концлагери, и тогава им е обяснено от режисьорите за какво става дума, за да могат да влязат в ролите си. Оттам тя има знания, но не и от училище. Т. е. ние не можем сега да се сърдим защо децата са изрисувани с нацистки свастики, защо рисуват свастики по стените, те не знаят нищо за фашизма, камо ли да знаят, че това е нещо лошо, една трагедия в историята на човечеството. Те учат нещо от историята в IV клас, нещо от историята в VII клас и пак нещо от историята в Х клас. Но ти им казваш още в IV клас на цели две страници колко ужасно е било по времето на социализма (наричан навсякъде в учебника \"комунизъм\"), как хората не са били свободни, как са правени едни заводи - забележете, които замърсяват околната среда, всичко е представено в негативна светлина. А в предния урок с три изречения казваш: В Германия имало един лош управник, който унищожил евреите, но българите спасили своите. Какво разбират те от това за Втората световна война? На практика нищо. Да не говорим как в IV клас ще обясниш на децата защо еврейството е преследвано и колко лош е \"комунистическият режим\". И защо въобще 10-годишни деца това трябва да го изучават? С какви думи им го преподаваш? Целият учебник е изпъстрен с понятия, които децата не разбират. \n- А това, че в Х и ХI клас отпада изобщо историята? Какво се случва с мисленето на тези млади българи, които излизат от училище без представа за основни процеси и факти в историята? Пък и как ще кандидатстват в хуманитарните направления във вузовете например?  \n- Ами как - с частни уроци. Нали трябва да защитаваме интересите на тези лобита. \n- В литературата според новите учебни програми на МОН се изучават не автори и периоди, а теми, поради което българските автори с различни парчета от творчеството им са смесени със западни автори - примерно едно стихотворение на Ботев - с Андерсен, откъс от Вазов - с Джерълд Даръл, в друг клас - Черноризец Храбър с \"Декамерон\". Това какво е? \n- Всички, на които кажа, че \"Градушка\" на Яворов се учи в темата \"Природа\", се потрисат. Не само аз, но и цялата гилдия искаме да разберем кой състави тези учебни програми - поименно. Имаме съмнение дали тези хора имат достатъчен интелектуален капацитет за сферата, с която се занимават. Нашето подозрение е, че това е преписан отнякъде подход, защото примерно във Франция така се изучава литература - но, забележете, там това е така в лицеите, в образователна степен, когато децата вече са изучили автори и периоди и имат достатъчно база, за да правят анализи и съпоставки, да проследяват развитието на дадена тема в творчеството на различни автори и т. н. Но от V клас да се учи Ботев с Андерсен е нонсенс. Децата още нямат никакви знания за даден автор, имат изолирано едно негово произведение, съчетано с някой автор от друго време или от друга национална литература. И какво се получава? \n- Хаос и каша в главите им. Струва ми се, че с т. нар. обществени обсъждания МОН само си измива ръцете, понеже изказаните мнения не са публични, никой не вижда кой какво е предложил, а накрая се появява вариантът, намислен от МОН. \n- Това е скриване на истината. Като народен представител поисках да ми се представят писмено материалите от общественото обсъждане на програмите по история. Защото програмите, пуснати за обществено обсъждане, не са програмите, които бяха утвърдени. Исках да видя кои предложения са приети, кой ги е направил и т. н. В МОН практиката, която никой не е отменил, е, че когато постъпват предложения, те се обобщават на специални бланки: кой прави предложението, какво е то, какви са мотивите към него, комисията приема ли го и с какви мотиви. На мен ми беше предоставен разказвателен материал от две страници, в който се обяснява колко много срещи са направили и колко много е обсъждана програмата по история. Върнах мнение, че това не ме удовлетворява и моля да получа конкретните предложения. След повече от месец ми изпратиха следната бланка: предложение за понятието \"депортация\" - прието, но нито кой го е направил, нито с какви мотиви, нито защо го е приела комисията или защо го е отхвърлила. Ето това беше. След като народен представител официално иска информация и тя не му се предоставя, не се учудвам защо не се публикуват мненията от т. нар. обществено обсъждане. \n- Защо учителите не изразяват открито несъгласието си с абсурдите в новите програми? От какво ги е страх? \n- В срещите ми в страната се сблъсквах с много такива страхове. По места се разбира след това кой какви мнения и предложения е правил, тази информация се връща при директори, в регионални инспекторати и тези хора са тормозени по различен начин. Затова ги е страх. Официалните обсъждания са само едни пиар акции, началниците на регионални инспекторати осигуряват присъствието, подбират си удобни хора, които да кажат, че всичко е прекрасно. Някои от колегите обаче все пак пишат. Когато се обсъждаше наредбата за приобщаващото образование, не просто колеги, а педагогическият съвет на нашето училище изпрати 13 страници мнение. Е, и какво от това? Цели учителски колективи пуснаха отворени писма в мрежата, в които беше казано, че няма да работи тази наредба и не може да бъде приета в този вид. И какво от това? Приеха я, след това я подмениха, сега нова приеха и се говори, че и тя ще бъде променена. Как да работи надолу системата по този начин? Затова при учителите не е просто страх, а е по-скоро умора и отчаяние, че нищо не може да се направи. \n- Като цяло виждаме една идеологическа обработка на децата чрез преподаване на историята избирателно, манипулативно и с изваждане на всичко, което не им е изгодно. В края на средното си образование младежите знаят, че комунизмът е лошо нещо, не знаят обаче кои са Стамболийски и Хербст примерно, нито кой и какво е направил с тях. Какво общество се изгражда? \n- Отново се замислих по тези въпроси, когато видях двете момченца, нацапотени със свастики на футболния мач, които се оказаха не на 10, а на 8 години. Когато журналистите разговаряха с родителя на едното дете, той каза: И какво толкова е направило? Т. е. това вече е поколението, израсло в последните 30 години. То не намира нищо лошо във фашизма, защото очевидно не знае нищо за неговата идеология и практика. Значи родителите им не знаят, училището не ги учи. Колко съвременни деца знаят за жертвите, включително на тяхната възраст, колко знаят нещо за ястребинчетата? Това е осакатяване на обществото за много години напред. \nНяма как това общество да мисли, ако не знае. Какво гражданско общество от необразовани хора може да има?                \n- Срещам едни деца, прекрасно обучени в ИТ технологиите например, прекрасни компютърни специалисти и - нула обща култура. Общество от роботи, всеки навива някаква гайка и толкоз? \n- Точно това се прави. Такова общество се управлява лесно. Идва празникът ни 24 май, преди дни почетохме паметта на Баташките мъченици. И си дадох сметка, че всичко, което е движело човечеството напред, е било духът - не парите, не предприемачеството, на което искаме да учим сега децата още от I клас. Духът! В крайна сметка всичко значимо конкретно в България е направено в името на идеали, не на пари, не на материален интерес. А духът се съхранява най-вече чрез образованието и възпитанието. Ако това не съхраним, сме загубени като нация. Една учителка във Видинско ми каза, че имала от 18 деца в класа 12 циганчета, до IV клас не могат да четат. Не ми приличаше като депутат, но полудях. Казах: А вие, колежке, какво правите 4 години, това са деца в средищно училище, изведени са от средата си и са при вас от 8 до 17 ч. И ми говорите, че не сте ги научили дори да четат и да пишат! Нищо не сте направили, щракали сте с пръсти и сте си взимали заплатата!  \nКогато станах директор и казах, че 24 май ще се празнува в училището - олеле, как така, нали родителите водят някъде децата си, пътуват. Е, направих родителска среща за цялата гимназия и по радиоуредбата се обърнах към всички родители. Оттогава празнуваме в училище. Не може ли - може, ама трябва да искаш! Може ли да не знаеш кое в човешката история е добро и кое е лошо, да нямаш критерии за това? И да ти се внушава, че един период, в който е съградена сегашна България, е един отвратителен период, в който хората едва ли не само са мрели. В учебника за IV клас пише колко хора при \"комунистическия режим\" са напуснали селата и те се били обезлюдили. \n- При онези процъфтяващи богати села тогава, от които днес нищо не е останало, освен разруха!     \n - Винаги, когато идваха чуждестранни делегации, ги водеха по селата. Сега къде ги водим? На плочките пред парламента. Затова според мен образованието е най-сериозният въпрос на националната сигурност. Защото каквито деца - образовани или необразовани, излизат от училище днес, такива хора ще учат децата ни, ще ни лекуват, ще защитават границите ни, ще работят в икономиката ни. Когато казвам, че образованието е най-сериозният въпрос на националната сигурност, това имам предвид. Не може да казваме, че основен проблем са дигитализацията и ИТ технологиите. Това не може да бъде цел на образованието. Всичкото това са средства. Ние трябва да кажем първо каква България искаме, каква икономика и какво общество ще развиваме и тогава да имаме претенцията какви кадри подготвя образованието. Сега то върви по инерция - колкото може, каквото стане. \n- Не трябваше ли, когато се прави реформа в образованието, първо да се изработи визията за целия курс - в кой клас какво ще се учи и накрая какво ще се получи, а след това новото да се въвежда постепенно от I клас и нагоре? А не на парче за отделни класове по различно време, като сега. \n- Разбира се. Това е \"принос\" на управлението на ГЕРБ в образованието. Досега, добри или лоши, промените в учебните планове и програми винаги са следвали тази логика - прави се схемата какво ще бъде научено в началния етап, какво в прогимназията, какво в гимназията, какви са междупредметните връзки и какво ще имаме накрая, тръгва се от I клас и се гради нагоре. А сега направиха учебници за VIII клас например, без да имаме учебници за VI и VII клас. Колежката по биология преподава РНК и ДНК, преди учениците да са учили по химия органична химия. Как се преподава по този начин? Може би в нечии глави да е имало схема... \n- Главите обаче се сменят, колко министри се смениха в последните 5 години! Идват други глави, с други мисли и накрая се получава един хаос. \n- Затова в образованието трябва да има наистина консенсус, за да не се променя то с всяко правителство. Трябва да се постигне мисълта за бъдещето на страната ни. Дълбокото ми убеждение е, че всичките красиви думи, които се говорят, и пари, които се дават, не решават най-важния въпрос. Това не е реформа. Реформата в образованието трябва да бъде реформа в учебните планове и програми, в учебното съдържание и в учителите. И не просто само в заплащането - в мотивацията на учителите, в новия начин на подготовка. Защото те трябва да могат да работят с новите деца, това са нови деца в нови условия. Точно това не се случва. Това, което засега можем да направим, е да говорим. Говорим в парламента, говорим по медии, говорим в обществото. Понякога има чуваемост, ето например, удължиха времето за обществено обсъждане на учебните програми по български език и литература за ХI и ХII клас. Ако не искрено, поне за пред света, има желание да се коригират нещата. Но дали това ще стане... Ако не се надигне наистина цялата гилдия, няма да стане. \n      \n \t\n", "date": "2018.05.23", "title": " Каквото е училището днес, такива ще са българите утре  "}
{"url": "http://www.duma.bg/node/167308", "text": "Все си мислех, че падението у нас е стигнало дъното, но се оказва, че може да се рови и по-надолу. Там е стигнало обществото ни, щом в навечерието на 24 май не друг, а главният редактор на присъдружен на властта вестник ни ощастливи с прозрението, че \"да изучаваш борбата на баба Илийца с кола е пълна безсмислица и загуба на време\". Че да се изучава какво е казал авторът в 10 реда стихотворение е \"прахосване на обществен ресурс\" и затова в училище трябва да се учи не литература, а само математика и технологии, защото с тях младите ще си осигурят бързо високи доходи! \nНе знам в какво емоционално състояние трябва да е човек, за да види в прекрасния разказ на Вазов \"кола на баба Илийца\", а в \"Гераците\" - \"трипера, който хваща снахата на стария Герак\". И че \"разбира се, българската литература е остаряла, глупава, посредствена, безинтересна и неграмотна\". Щото и това е писал \"колегата\" Борислав Зюмбюлев още преди две години. Да се спори с идиотизъм няма смисъл, но дори той да се дължи на ищаха да се правиш на интересен, като провокираш бяс у читателите (реакциите в мрежата вече втори ден са нецензурни), случката прекрасно обяснява защо все повече те е срам да кажеш пред хората, че си журналист. Да си продаваш занаята с порнография, като се подиграваш с българската литература, е доста перверзна представа за популярност. \nПроблемът не е в човека, а във въпроса защо облъчваш хората с внушения, че родната литература е \"остаряла, посредствена и неграмотна\". Отговорът е прост. Да, творбите на нашите писатели и поети не са жизнерадостни, нито развлекателни. Но класиците ни затова са класици, защото, пишейки за своето време, ни поднасят образите на днешните български управници, на днешната българска сиромашия, на днешното българско зло. И затова истините, които са в творбите им, скрояват калташки номер на днешните властници. Затова те вчера вадят от учебниците памфлетите на Ботев, днес - фейлетоните на Алеко. Само че българинът е оцелял с истините на Паисий и с не 10-те, а осемте предсмъртни реда на Вапцаров, дето го убиха втори път. Не с хулите по българските писмена и писатели, и не с \"европейското\" превръщане в мит на \"bata6kite mu4enici\". В модернизацията стигнаха дотам, че издадоха \"Под игото\" на шльокавица. \nВажно е как учителите преподават литература днес - когато дори заптиетата в \"Една българка\" примерно отстъпват пред възрастната жена с болното момче, това чрез емоцията, събудена от сюжета, подсъзнателно внушава на детето уважение към старите хора и към състраданието - много повече от скучните уроци и европроекти по \"гражданско образование\" с казионната им дидактичност. А ако някое дете каже, че му е трудно по литература, значи учителят му преподава не литература, а учебникарски теми, запълващи определения му хорариум. Преподавал е не \"Под игото\", а това, че \"образите, чиято \"тираничност\" и \"лишеност\" има митологичен произход, са странни и привлекателни поради връзката им с мистериите на изкуството, красотата, безумието и пиянството\". Това пише в учебника. Това се учи наизуст и всъщност изхвърля белетристиката и поезията от училище.     \nЛитературата е чувство, а чувството създава манталитет, възпитава, създава нацията. Може да имаш сто суперпрограмисти, може да им плащаш по пет бона на месец, но те не са нация, ако не са минали през страданието на Моканина, ако не са чакали бялата лястовица и не са осмислили защо единствено един луд се осмелил да протестира на мегдана срещу избиването на въстаналите против поробителя. \"Обесиха го на касапницата\". И когато властващите днес набиват, че \"Градушка\" на Яворов илюстрира темата \"природа\", ти става ясно, че трябва да си Мунчо, за да протестираш... Ето това е литературата. \nСтроежът на атомното ядро безспорно е много важен, но той не те изправя пред избора добро или зло и не те прави човек и българин. Вярно, духовността не ти осигурява бързи и високи доходи! А добрият предприемач не може \"да си губи времето\" с неща, които не носят пари, нали? Впрочем, за \"атомното ядро\" другаде плащат много повече. И научен от един главен редактор къде е истината, ти хукваш подире й. Майната й на баба Илийца!     \n \t\n", "date": "2018.05.23", "title": "  Майната й на баба Илийца!"}
{"url": "http://www.duma.bg/node/167331", "text": "Таско Ерменков се извини за статуса в социалните мрежи, с който предизвика опасения за отровна вода в София. Въпреки искането на ГЕРБ той няма да подаде оставка като депутат, стана ясно вчера. Народният представител обаче няма да се крие зад депутатския си имунитет, ако бъде разследван. Социалистите няма да го изключат от парламентарната си група, реши ПГ \"БСП за България\" преди вчерашното извънредно заседание на НС. С декларация на ГЕРБ Тома Биков призова левицата да се разграничи от Ерменков и да му поиска оставката като народен представител заради тиражираната \"фалшива\" новина. Припомняме, че скандалът бе провокиран от публикация на Ерменков, че е получил много сигнали за лошо качество на водата в столицата. \"Софийска вода\" и всички заинтересовани институции обаче заявиха, че проблем с питейната вода на столичани няма. \n Лидерът на БСП Корнелия Нинова заяви в кулоарите на НС, че Ерменков е постъпил неправилно. \"Така не се прави. Начинът, по който Таско Ерменков е представил информацията, за нас е неправилен. Това, разбира се, не е основание той да бъде изключен от групата или да напуска парламента, но е достатъчно основание да поднесе извинение на софиянци, които са се почувствали засегнати или заплашени по някакъв начин\", категорична бе тя след заседанието на ПГ.  \nОт трибуната на НС Биков обвини Ерменков в подривна дейност, тероризъм, провокация срещу националната сигурност, дори и в хибридна атака. Гербаджията все пак призна, че не вярвал Ерменков да е терорист, но това щял да реши съдът. Припомняме, че в понеделник ГЕРБ сезира за това прокуратурата, а тя поиска проверка от ДАНС. Преди ден Ерменков съобщи, че председателят на ДАНС му се обадил по телефона и признал, че от седмица агенцията знае, че такъв слух циркулира из София. Не е ясно обаче защо през това време не е предприела нищо. \nЕрменков се извини на хората, които е изплашил с поста си. Според него някои медии са изопачили думите му и е излязло, че водата в София е отровна. \"Ако съм създал душевен дискомфорт, моля да бъда извинен. Вече няколко пъти казах, че никога и по никакъв начин не съм целял паника и възбуждането на неосновани страхове у хората. Винаги съм се придържал, че хората трябва да бъдат информирани за неща, свързани с тяхното здраве и живот. Винаги съм смятал, че народният представител е народен, когато споделя болките на хората\", заяви социалистът от трибуната. Ерменков обясни, че в събота няколко души са му телефонирали да го попитат за слуха, че водата в столицата е опасна за пиене. Едва тогава той потърсил в интернет становище на РЗИ за качеството на водата, но такова нямало. Призовал компетентните органи да дадат разяснение, но такова не последвало. \"Колеги, не ми искайте оставката! Това не зависи от вас. Когато тези, които са ме избрали, я поискат, ще я дам. Няма да се крия зад имунитет, ако прокуратурата ми го поиска\", посочи Ерменков. \n    \n \t\n", "date": "2018.05.23", "title": "Ерменков се извини, остава депутат "}
{"url": "http://www.duma.bg/node/167346", "text": "Американският вицепрезидент Майк Пенс не изключва, че стопанинът на Белия дом Доналд Тръмп може да се откаже от среща с лидера на КНДР Ким Чен Ун, предаде Ройтерс. \nАгенцията се позовава на интервю на Пенс за телевизия \"Фокс нюз\", което все още не е излъчено изцяло. Майкъл Пенс заяви, че Ким не трябва да иска от Вашингтон отстъпки преди срещата на върха. \"За Ким Чен Ун ще бъде голяма грешка да си мисли, че може да си играе с Доналд Тръмп\", отбелязва Пенс. На въпрос дали Тръмп може да се откаже от срещата, планирана за 12 юни в Сингапур, вицепрезидентът отвърна: \"Няма съмнение, може\".  \nАко Пхенян не се откаже от ядреното оръжие, в КНДР ще се случат събития подобни на тези, които се разиграха в Либия и доведоха до падането на режима на Муамар Кадафи, изтъкна още Пенс. Миналата седмица имаше някои разговори за либийския модел, напомни в тази връзка Пенс.  \n    \n \t\n", "date": "2018.05.23", "title": "Пенс: Тръмп може да откаже срещата с Ким"}
{"url": "http://www.duma.bg/node/167330", "text": "Галиче отдавна е символ - на насилие, на страх, на злоупотреба на властта над гражданите, на корупция, на беззаконие. Подмененият от бащата на депутат от ГЕРБ протокол на частичните избори е продължение на тази история на наглост и мачкане на реда. \nВсяка нормална, демократична партия, всяко поне малко срамуващо се от злоупотребите и подигравката с хората управление биха погледнали на частичните избори в Галиче и по друг начин. Биха видели в тях възможност да сложи край, да се зачеркне публично този най-корумпиран и грозен символ на отношения власт - граждани и да осигури максимално прозрачен изборен процес. Не и ГЕРБ, не и партията на \"гражданите за европейско развитие\". Чрез Галиче ГЕРБ за пореден път показаха, че са слепи за всичко друго освен за консумацията на властта, че се чувстват добре в блатото на беззаконието. \nГаличе е нагла подигравка с демократичния процес. ГЕРБ буквално каза на българите: \"вие гласувайте по съвест, ние не ви пречим, само после ще подменим протокола\". Всички знаете как се нарича това - когато действащата власт използва всички лостове, за да не позволи промяната. След Галиче ГЕРБ нямат повече право да критикуват миналото. На всички техни псевдодемократски възгласи за тоталитаризъм и авторитаризъм отговорът е един - \"Галиче\". \nГаличе е символ на огромна политическа подмяна, която отдавна е в ход, за да гарантира финансовото оцеляване на една тясна група от хора около ГЕРБ. \nГаличе е и предупреждение, че в регионите, в общините свободната инициатива, икономическото развитие, напредъкът на малкия бизнес ще зависят от господарите в общината, които са дошли с подменен протокол, а после ще подменят протоколите за всеки търг, конкурс, обява. Които ще търгуват с всяко разрешително, с всяко искане на бизнеса и на гражданите. \nГаличе е и символ на липсата на перспектива, на партийния егоизъм на ГЕРБ, но и на нещо, за което не се говори открито - големият им страх, че вече губят. В Галиче имаха възможност да се изправят честно и да поискат оценката на хората. Те обаче избраха фалшификацията, защото предусещат провала си. \nНие, българските социалисти, правим тези констатации не със злорадство, а със съжаление. Едно българско село, няколко поколения български граждани в него се превърнаха в нарицателно за наглостта в местната власт. Галиче за съжаление в по-голяма и в по-малка степен се случва в цяла България. \nГледайте Галиче и мислете за местни избори 2019. Това ни чака. Това ще е подходът, това ще са и техниките. \nНо гледайте Галиче и мислете как ние не само като политици, а като български граждани да се противопоставим на готвената подмяна на вота ни. \nБългарските социалисти ще използват всички позволени от закона средства да застанат срещу фалшификацията на изборите. Голямата сила обаче е в ръцете на гражданите, които не трябва да позволяват вотът им да бъде зачертан от ръката на някой нахранен от ГЕРБ изборджия.   \n \t\n", "date": "2018.05.23", "title": " Гледайте Галиче и мислете за местни избори 2019. Това ни чака!"}
{"url": "http://www.duma.bg/node/167345", "text": "Декларацията от срещата в София бе крачка назад в европейските позиции по отношение интеграцията на Западните Балкани. Документът отбеляза две много важни липси. В него отсъства разширяването като политика на ЕС и членството в съюза като перспектива за страните от региона. \nСамата среща на ръководителите на страните-членки на ЕС и тези на \"партньорите\" от Западните Балкани  постигна възможното (именно това бе формулировката за шестте участнички от региона - за да се избегне споменаването на думата \"държави\", което би означавало признаване независимостта на Косово и би направило невъзможно участието на Сърбия и на петте страни членки на ЕС, които не са признали новата държава - Гърция, Кипър, Испания, Румъния, Словакия). Иначе казано, самото събитието се състоя и бе успешно. Дори и само поради факта, че регионът отново излиза достатъчно високо в дневния ред на ЕС и това бе първата подобна среща след тази, проведена по време на гръцкото председателство през 2003 г. и приела т.нар. Солунски дневен ред - европейската стратегия за присъединяване на всички страни от Западните Балкани към ЕС. Стратегията предвижда и провеждането на подобни срещи периодично, на всеки три години, но за 15 години досега не бе проведена нито една. Проблемът е, че ролята на едно председателство не е просто да организира събития, а да инициира и провежда политики. А в международните отношения съвместните политики се въплъщават в общи договорености, респективно - документи. \nСофийската декларация подкрепя \"европейската перспектива\" на Западните Балкани. Във възприетата от Брюксел лексика  това е най-ниската степен на ангажираност,  която не съдържа в себе си обещание за членство. С такъв статут в момента е само Косово. За всички останали това е твърде разочароващо послание, защото те са вече с по няколко стъпки по-напред в този процес: Сърбия и Черна гора преговарят за членство, Албания и Република Македония очакват да им бъда дадена дата за начало на преговорите, Босна и Херцеговина има подписано Споразумение за стабилизация и асоцииране с ЕС и е подала молба за членство. Затова и лидерите на западнобалканските страни приветстваха срещата, но липсваше ентусиазъм и се въздържаха от изказвания по документа. Впрочем, самият факт, че се оказа невъзможно Софийската декларация да бъде приета във формат \"28+6\", т.е. заедно от всички страни членки на ЕС и страните от Западните Балкани, е минус в сравнение със Солунския дневен ред и показва значително по-ниска степен на ангажираност и от двете страни. \nСофийската декларация е отстъпление и от публикуваната само преди три месеца стратегия на Еврокомисията за Западните Балкани, в която не просто се говори за еврочленство на страните от региона, но дори и се посочва 2025 г. като възможна дата за присъединяване на първите две от тях - Сърбия и Черна гора. Което пък свидетелства за сериозните разминавания между институциите - Еврокомисията и Съвета на ЕС. Холандия, Франция и още няколко западноевропейски страни имат много дълбоки резерви към разширяването на ЕС по принцип и към страните от Западните Балкани в частност и поне засега дават индикация, че са склонни да блокират всяка по-амбициозна стъпка в тази посока. \nТова определя и другата характерна особеност на срещата в София: тя бе  среща за сигурността на Европа, а не за евроинтеграцията на региона.  Европа дълго време се боеше от Западните Балкани - че те ще внесат несигурност, конфликти, бедност, мигранти на континента. И водеше преговорите достатъчно формално, включително и по време на българското председателство досега не бе отворена нито една нова преговорна глава. Същевременно през последната година в Европа нараснаха страховете за Западните Балкани, че там се засилва влиянието на Русия, Китай, Турция, Саудитска Арабия, радикалния ислям. Това предизвика и възобновяването на интереса към региона, но мотивацията бе коренно различна от тази преди 15 години: тогава се говореше за обединение на континента, днес - за изграждане на бариери срещу външни за региона сили. Което пък води до парадоксалната ситуация, че именно Русия, Китай, Турция и т.н. се превръщат в двигател на евроинтеграционните процеси. С добавката, че колкото по-видимо е влиянието на Русия в дадена страна, толкова по-склонен е Брюксел да прави компромиси спрямо нея и не случайно Сърбия и Черна гора са начело в списъка за прием. По тази причина беше забравено и криминалното разследване в Италия срещу черногорския лидер Мило Джуканович и страната бе бързо интегрирана в НАТО. \nДоста по-прагматично и позитивно изглеждат нещата в т.нар. Софийски приоритетен дневен ред, който е приложение към декларацията. Заложените в него цели и проекти, насочени към развитието на транспортната, енергийна и дигиталната инфраструктура, укрепване на сигурността и границите срещу трафика на хора и организираната престъпност и т.н., са важни за Балканите като цяло. Проблемът там е последното изречение в текста, което заявява, че въпросните приоритети са с \"неутрален статут\" спрямо преговорите по бъдещия бюджет на ЕС. Иначе казано, ЕС не се ангажира предварително с тяхното финансиране, а в предложения проект за бюджет на съюза няма предвидени средства за разширяване. \nСрещата постави акцента върху процеса на подготовка, а не върху акта на евентуално присъединяване. Тя формулира задачи пред страните от Западните Балкани,  но не им обеща членство в замяна.  Това крие сериозни рискове от ерозиране на проевропейските настроения сред населението и засилване на националистическите тенденции. Показателно в този смисъл е положението в Република Македония. Европейската комисия за пореден път препоръча на страната да се даде дата за начало на преговорите за присъединяване. Решение за това трябва да се вземе на последното заседание на Съвета на ЕС под българско председателство в края на юни. В името на тази цел страната прави сериозни отстъпки в преговорите за решаване на спора за името си с Гърция. И македонските лидери биха имали изключително тежката задача да обяснят на собственото си население защо, ако в рамките на следващия месец и половина се споразумеят с Гърция, все пак може да не започнат преговори за членство в ЕС - просто защото Холандия и Франция категорично възразяват срещу започването на преговори с Албания, а Албания и Република Македония вървят в пакет към ЕС. \nСофийската декларация вероятно ще се превърне в референтен документ на ЕС по отношение на интеграцията на страните от Западните Балкани. Тя реанимира политически Солунския дневен ред. Но същевременно снижи неговите цели и амбиции. А това ще бъде от полза не толкова на държавите от региона, колкото на тези, които са резервирани спрямо разширяването на съюза. Защото, от една страна, документът даде основания да се отчита възобновена загриженост за региона след дългогодишен период на инерционното му неглижиране. От друга страна обаче, той разми ангажиментите на ЕС за прием на страните, залагайки опасността от засилване на опасенията, че издигането на все нови и нови изисквания е  просто инструмент да се отлага тяхното еврочленство. Западните Балкани бяха логичен избор за български приоритет по време на председателството на Съвета на ЕС. Проблемът е, че това не бе резултат от постоянна и дългосрочна българска политика, а по-скоро вписване и използване на подходящата международна конюнктура. Тук си струва да се напомни, че година и половина преди да започне настоящото председателство, България ръководеше друг важен формат - процеса за сътрудничество в Югоизточна Европа, който е най-важната регионална структура. Нямаше нищо по-логично от това България да хвърли съдържателен мост между тези свои две председателства, работейки в една и съща посока - първо в рамките на Балканите, а после и в ЕС. За съжаление тогава България очевидно още не беше наясно, че Западните Балкани ще бъдат неин европейски приоритет. \nОценката на резултатите от срещата в София е свързан не със събитието, а с процесите и политиките. От българска гледна точка успехът на председателството ще се определи от бъдещия отговор на два въпроса. Първо, успя ли все пак българското председателство да генерира процеси - и в региона, и в ЕС, които да водят към евроинтегрирането на Западните Балкани и да потвърдят, че намеренията са реални и доста верни, или това ще остане просто епизод и евроревереанс - към България и региона. Второ, ще има ли България отново външна политика - след близо десетгодишната абдикация от региона на Балканите и формалното присъствие, но не и реално участие с формулиране на позиции и защита на интереси в рамките на европейския външнополитически дебат.     \n \t\n", "date": "2018.05.23", "title": "Крачката от събитието до политиката "}
{"url": "http://www.duma.bg/node/167370", "text": "Избрани илюстрации от български художници към книжната поредица \"Детски шедьоври от велики писатели\" ще бъдат представени в изложба днес, 23 май, от 18.30 ч. в столичната галерия \"Арт алея\", ул. \"Уилям Гладстон\" 51А. Творбите на Любен Зидаров, Чавдар Николов, Мила Янева-Табакова, Капка Кънева, Дамян Дамянов, Свобода Цекова, Милена Вълнарова, Юлиян Табаков може да се видят до 2 юни, информира Елена Кръстева, пиар експерт на издателство \"Лист\". \nДоайенът на българското изкуство Любен Зидаров в партньорство с нобеловия лауреат Анатол Франс, а карикатуристът Чавдар Николов в разговор за нещата от живота с Джеймс Джойс и Вирджиния Улф. Подобни диалози са възможни само в изкуството и изложбата \"РазЛИСТи класиката!\" залага на срещите на съвременни български художници с някои от най-важните имена в европейската и световната литература от XIX и ХХ в. Забележително е да се проследи как художничката Капка Кънева става съавторка на Марк Твен с помощта на ножица, хартия, лепило, светлина и сенки, а колежката й Мила Янева-Табакова пресъздава душевността на Мери Шели с акварел. Или как илюстрациите на Дамян Дамянов карат децата да летят към Бразилия с героите на Даниил Хармс. Същото е и с творбите на Свобода Цекова, създадени по вдъхновение от Осип Манделщам, и с произведенията на Милена Вълнарова, предизвикани от \"Бяла приказка\" от Валери Петров.    \n \t\n", "date": "2018.05.23", "title": "\"РазЛИСТи класиката!\" показва избрани илюстрации от български художници"}
{"url": "http://www.duma.bg/node/167371", "text": "100-годишнината от рождението на проф. Гриша Островски (1918-2007) ще бъде отбелязана на официална церемония по повод дипломирането на \"Випуск 2018\" в НАТФИЗ днес, 23 май. Събитието започва от 10 ч. Поканени са всички възпитаници на професора, приятели и колеги. Входът е отворен и за онези, които биха се заинтересували от личността на проф. Островски като педагог, филмов и театрален режисьор. \nЗа разлика от предходните години тържественият празник в НАТФИЗ ще започне с ретроспективен филм за проф. Островски, чийто автор и режисьор е Петър Бакалов. В лентата са използвани архивни кадри от Националната филмотека, Националната телевизия, Националното радио, архив на НАТФИЗ, на театри и личен архив, информира Десислава Димитрова, гл. експерт ВО на академията. \nБлизо 120 бакалаври и магистри от факултетите \"Сценични изкуства\" и \"Екранни изкуства\" ще преминат по червения килим на НАТФИЗ - 120 абсолвенти, от които 13 отличници с успех над 5.80. Всички те ще получат своите дипломи от ректора на академията проф. д-р Станислав Семерджиев, от декана на факултет \"Екранни изкуства\" доц. Любомир Христов, декана на факултет \"Сценични изкуства\" проф. Пламен Марков и от ръководителите на завършващите класове проф. д-р Александър Илиев, проф. Здравко Митков, проф. Маргарита Младенова и проф. Румен Рачев. \nПо традиция заедно с дипломите академията ще обяви носителите на наградите \"Най-най-най 2018\", в категориите \"Актьор за драматичен театър\", \"Актриса за драматичен театър\", \"Актьор за куклен театър\", \"Актриса за куклен театър\", \"Театър на движението - мъж\", \"Театър на движението - жена\", \"Дизайнер за сценични и екранни изкуства\", \"Сценограф за куклен театър\", \"Режисьор за драматичен театър\", \"Режисьор за куклен театър\", \"Най-добро представление в Учебния драматичен театър\", \"Най-добро представление в Учебния куклен театър\".\n   \n \t\n", "date": "2018.05.23", "title": "С филм за проф. Гриша Островски започва тържеството за дипломирането в НАТФИЗ "}
{"url": "http://www.duma.bg/node/167369", "text": "50 години от началото на книгоиздателската дейност на Христо Г. Данов се навършват през 1905 г. Група учители от Пловдив организират тържество за кръглата годишнина. Честването се превръща в общонационално и остава едно от най-паметните събития, случили се под тепетата по онова време. В рубриката ни \"Експонат на месеца\" представяме поздравителен адрес на организационния комитет на честването до Христо Г. Данов от май 1905 г., информира Пламен Четелязов - уредник ВО и експерт-дигитализация на Регионалния исторически музей в Пловдив. Художественото оформление на документа е дело на класика Христо Станчев. През 2018 г. се навършват 190 години от рождението на основателя на модерното българско книгоиздаване. Предстои откриването и на обновената експозиция \"Книгоиздаване в България през втората половина на XIX и началото на XX век\" на РИМ в Пловдив. Експозицията е подредена в къщата музей на Христо Г. Данов на ул. \"Митрополит Паисий\" 2 в Старинен Пловдив, а поздравителният адрес ще бъде част от изложените експонати.     \n \t\n", "date": "2018.05.23", "title": "Експонат на месеца в РИМ Пловдив"}
{"url": "http://www.duma.bg/node/167347", "text": "Италия трябва да се стреми да следва \"отговорна\" бюджетна политика, заяви вицепрезидентът на Еврокомисията Валдис Домбровскис в интервю за германския в. \"Ханделсблат\". Той отговаря за еврото. \nДългът на Италия от 2,3 трилиона евро представлява 132% от брутния вътрешен продукт (БВП), което е най-високият коефициент в ЕС СЛЕД Гърция. ЕС прогнозира, че тази година дългът на Италия ще стигне до 130% от БВП. Това е над двойно повече от 60-процентовия таван на ЕС. Брюксел се безпокои, че новото правителство в Рим ще се стреми да увеличи публичните разходи. \"Договорът за правителство на промяната\" между лявото Движение \"Пет звезди\" и националистите от \"Лига\" отхвърля строгите икономии. Двете партии предлагат за премиер юриста Джузепе Конти. \nДомбровскис отбеляза, че планът на коалицията за драстично намаляване на данъците и обратно намаляване на пенсиите със задна дата ще излезе скъпо. \"Само можем да съветваме да останат на курса на икономическата и фискалната политика, да стимулират растежа чрез структурни реформи и да поддържат бюджетния дефицит под контрол\", каза Домбровскис. \nДо края на вчерашния ден президентът Серджо Матарела трябваше да вземе решение за съставяне на правителството. \n    \n \t\n", "date": "2018.05.23", "title": "Брюксел: Италия да следва \"отговорна\" политика"}
{"url": "http://www.duma.bg/node/167348", "text": "Все повече се засилва недоволството на френските държавни служители, които организират  стачки и демонстрации в цялата страна по призива на девет синдиката - третият национален ден на протести от идването на власт на президента Еманюел Макрон, предаде Франс прес. Протестът обедини всичките девет профсъюза на държавния сектор. В страната са обявени повече от сто демонстрации. В протестно шествие в Париж участваха ръководителите на най-големия френски синдикат, Обща конфедерация на труда (CGT), на \"Форс увриер\" (\"Работническа сила\") и на Френската демократична конфедерация на труда CFDT - за пръв път заедно от 2010 г., когато бяха големите протести срещу пенсионната реформа. \nСега правителството планира да съкрати 120 000 държавни служители до 2022 г. и обяви, че замразява индекса, служещ за изчисляване на заплатите им, както и че отлага с една година индексирането на щатните таблици. \nВчера започна единайсетият етап от двудневните стачки (на всеки пет дни) във френската национална жп компания SNCF, който ще приключи в четвъртък сутринта. Очаква се на места към протестните шествия на държавните служители да се присъединят и железничарите. \nСтачката засегна особено детските ясли. Не работеха и учители, училищни столове и държавни служби. Намалено бе производството на електроенергия, а стачката на авиодиспечерите доведе до отмяна на някои полети във вътрешните линии. Полицаите също обявиха операция \"охлюв\" по околовръстния път на Париж. \nПрофсъюзите протестират срещу реформата на държавния сектор, която предвижда съкращаване на работни места, и срещу замразяването на индекса за изчисляване на заплатите. Според профсъюзните организации плановете на правителството представляват посегателство срещу статута на държавния служител чрез намаляване на социалния диалог, все по-масовото използване на нещатни служители, насърчаване на преместването на друга работа, включително насочване към частния сектор. \nТези планове, които се очаква да се превърнат в проектозакон през първата половина на 2019 г., подклаждат напрежението, възникнало след идването на власт на Еманюел Макрон.  Според лидера на синдиката \"Работническа сила\" Паскал Паважо политиката на президента Макрон ще унищожи държавния сектор. \nПравителството обаче уверява, че мерките за модернизация няма да променят статута на държавните служители. \nСпоред последното проучване на Виа Войс мнозинството от близо половината французи не подкрепят протестите и одобряват реформата.   \n \t\n", "date": "2018.05.23", "title": "Французите отхвърлят реформите на Макрон  "}
