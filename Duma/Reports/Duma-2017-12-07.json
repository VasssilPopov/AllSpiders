{"url": "http://duma.bg/node/157162", "text": "Магистрат, бивш политик, действащ депутат и много известен гражданин са били подслушвани, обяви вчера шефът на Бюрото за контрол на СРС Бойко Рашков. По предложение на управляващите заседанието в НС беше открито и имената им останаха тайна, защото това е предмет на класифицирана информация. Рашков обвини службите в пълно беззаконие и се оплака от липсата на съдействие от прокуратурата. Той заяви, че няма гаранция, че някой не е следен и подслушван. Според него заради големия брой СРС-та България се превръщала в държава, съвкупност от организирани престъпни групи. Думите на Рашков разгневиха ГЕРБ и Сотир Цацаров, които го обвиниха в политическа злоупотреба. \n    \n", "date": "2017.12.07", "title": " Магистрат, депутат и \"много известен гражданин\" подслушвани  "}
{"url": "http://duma.bg/node/157148", "text": "По време на българското председателство на Съвета на ЕС ще бъдат затваряни временно пътните артерии от летището до НДК като бул. \"Брюксел\", \"Цариградско шосе\" и бул. \"България\". Това каза зам.-министърът на вътрешните работи Красимир Ципов по време на семинар \"Високи компетенции по безопасност на движението по пътищата - качествена публична информираност\". При затваряне на пътищата ще има засилени мерки за сигурност. \"Това не означава, че ще бъде спрян изцяло достъпът до НДК и прилежащите части, но се предвижда много по-засилено полицейско присъствие и проверки по време на мероприятията\", обясни Ципов. По думите му от МВР са изградили нужните системи на територията на НДК и в парка около него. На близките улици ще има \"входове\" и рентгени за проверки. Контролът в сградата на НДК ще става чрез акредитационна система - присъстващите на събитията ще се регистрират и ще получават бадж, който ще им дава право на движение и достъп до различните нива на сградата. \n    \n", "date": "2017.12.07", "title": "МВР обясни как ще затваря улиците в София при председателството"}
{"url": "http://duma.bg/node/157149", "text": "Окръжният съд в Пазарджик освободи Ахмед Муса от ареста, след като прекара 3 години в ареста. В началото на вчерашното заседание адвокатът на имама Елвира Панкова представи разписка, че определената от съда гаранция на обвиняемия от 7500 лв. е платена, и поиска Муса да бъде незабавно освободен. \nСъдия Кристина Пунтева направи справка за постъпилата гаранция, след което разпореди Муса да бъде освободен, а съдебната охрана му свали белезниците. \nДелото срещу 14 обвиняеми за разпространение на радикален ислям продължава. Предстои да се гледат видеозаписи на обвиняемите, записани чрез специални разузнавателни средства.   \n", "date": "2017.12.07", "title": " Освободиха Ахмед Муса от ареста"}
{"url": "http://duma.bg/node/157150", "text": "В бюджета за 2018 на София задължително трябва да бъдат включени конкретни и целенасочени политики за подобряване достъпността на градската среда за децата с увреждания, поиска зам.-председателят на комисията по образование към СОС Калоян Паргов, който е и лидер на БСП в София. Той откри дискусия на тема \"Как да направим градската среда по-добра за живот и развитие на децата с увреждания\", организирана от Инициативна група от майки \"Щастливо детство за специалните деца\". В дискусията се включи и общинският съветник от групата на БСП Николай Николов. \nКалоян Паргов коментира и закриването на помощните училища след промяната на нормативната уредба. \"Големият въпрос в тази ситуация е как децата с увреждания се адаптират и социализират в една нормална училищна среда, каза той. Според лидера на БСП в София темата трябва да бъде предмет на специална конференция или семинар, в който да участват представители на всички институции и организации, имащи някакво отношение по въпроса.  \nНиколай Николов засегна темата за бюрокрацията в Столичната община, която  затруднява решаването на проблеми не само на деца, но изобщо на хора с увреждания и в неравностойно положение. Той посочи като пример училище в район \"Красно село\", в което не може да бъде изграден асансьор за трудно подвижно дете, въпреки че родителите му са намерили средства, а кметът предлага помощ и подкрепа. Изграждането на асансьора се бави вече с месеци, защото трябвало да бъдат преминати 1000 процедури, разрешения, огледи и т.н. в Столичната община, за да даде тя разрешението.   \n", "date": "2017.12.07", "title": "Левицата в София иска по-добра градска среда за децата с увреждания"}
{"url": "http://duma.bg/node/157151", "text": "Затвор от 1 до 5 г. и глоба до 5000 лв. заплашват всеки, който проповядва радикален ислям. Това решиха депутатите с приемането на първо четене на промени в Наказателния кодекс, внесени от \"Обединени патриоти\". Те бяха подкрепени от ГЕРБ и ОП, против бяха от ДПС, а от БСП и \"Воля\" се въздържаха. \nНе е обосновано да се правят промени в Наказателния кодекс с лека ръка, предупреди при дебатите зам.-председателят на ПГ \"БСП за България\" Крум Зарков. Той изтъкна, че проектът се разглежда, без да е минал през различните комисии. \"Това не е толкова проблематично в случая, тъй като е законопроект от миналото НС, който е гледан и обсъждан тук подробно. Темата, която се повдига, за проповядването на радикален ислям в контекста, който ни заобикаля и тук, и в Европа, е изключително чувствителна\", подчерта Зарков. Той обясни, че с промяната на НК депутатите се опитват да решат тежки обществени проблеми, но това няма как да стане. От ДПС обявиха предлаганите промени за ксенофобски. \nГласуването по законопроекта стана след поименна проверка за наличие на кворум. Като радикален ислям НК определя \"идеология, която пропагандира създаване на ислямска държава (халифат), предимство на законите на шериата пред светските, насилствено налагане на религиозни принципи и норми на поведение, насилие във вид на свещена война, джихад\". \nЗатвор от 1 до 4 г. и глоба от 5 до 10 хиляди грози онези, които насилствено принуждават други да носят религиозно облекло, каквото са бурките например. Ако става въпрос за повече хора, зад решетките може да се лежи и до 6 г. В случай на принуда на малолетно лице наказанието е затвор от 3 до 6 години и глоба от 10 хил. до 20 хил. лв.   \n", "date": "2017.12.07", "title": "Депутатите гласуваха затвор до 5 г. за проповядване на радикален ислям"}
{"url": "http://duma.bg/node/157152", "text": "Бившият зам.главен прокурор Борислав Сарафов застава начело на Националната следствена служба. Единственият кандидат за началническия пост получи единодушните 11 гласа за назначението. Сарафов обеща през следващите пет години натовареността и ефективността на НСлС да се повиши \"не в проценти, а в пъти\". Според него капацитетът на Националната следствена служба не се използва пълноценно, а натовареността й все още е ниска. Той смята, че трябва да се надграждат постигнатите до момента \"значителни резултати\".  \n\"Тук е мястото да призная своя грешка. Със заповед на главния прокурор бях упълномощен да възлагам дела на НСлС по предложение на окръжните прокурори. Отчитам като свой пропуск, че тази своя възможност не съм я използвал пълноценно\", отчете Сарафов и пое ангажимент това да бъде коригирано. \nВ концепцията си Сарафов акцентира още върху дейността по методическото ръководство на следователите от окръжните следствени отдели в окръжните прокуратури и осигуряване на оптимално натоварване на следствените отдели от окръжните прокурори. Той предвижда и мерки по отношение на проактивна медийна политика за популяризиране на постигнатите успехи в дейността на НСлС, активно и ефективно използване на инструментите за поощрения и наказания, както и повишаване професионалната квалификация на следователите. \nСлед създаването на бъдещия национален антикорупционен орган, на НСлС трябва да се възложи разследването на делата за корупция, смята Сарафов. \n    \n", "date": "2017.12.07", "title": "Борислав Сарафов oглави Националната следствена служба "}
{"url": "http://duma.bg/node/157153", "text": "Мнозинството в НС скри вчера финансовия министър Владислав Горанов от питане на БСП дали има натиск от НАП върху съдии, адвокати и счетоводители. За изслушването настоя Крум Зарков. От парламентарната трибуна той припомни декларация на социалистите от петък, в която те анонсираха, че тази седмица ще настояват в дневния ред на НС да влезе изслушване на Горанов по повод изтеклия доклад от изпълнителния директор на НАП. Припомняме, че депутатът от \"БСП за България\" Николай Тишев обяви, че на 11 август шефът на бургаската дирекция \"Контрол\" на НАП изпраща доклад до изпълнителния директор на агенцията Галя Димитрова, в който изразява недоволство и несъгласие със съдебните актове, с които съдът отменя административни мерки, наложени от данъчните служители. НАП в Бургас предлага на централното управление да се извърши селекция на счетоводните фирми и адвокатски дружества, за които имат информация, че правно обслужват заинтересованите лица, на които са издадени принудителни административни мерки \"запечатване на обект\", а така също и на съдии от Бургаския административен съд и членовете на техните семейства, и се прилага справка за всички дела, загубени от приходната агенция в Бургас в административния съд. Самото изготвяне на такъв доклад от държавен служител или, казано иначе, предложението на НАП Бургас за \"селекция\" и \"наказване\" на неудобни адвокати, счетоводители и съдии е одобрено от централата в София и е започнало изпълнение. \nОт 11 август до 31 октомври на териториалните дирекции на приходната агенция в цялата страна са възложени 39 проверки и ревизии на физически лица с професия адвокат, съдия или счетоводител, от които 25 са на територията на НАП в Бургас, цитираха от БСП отговор на тяхно запитване. \nЗарков подчерта, че има остри реакции от Висшия адвокатски съвет, Асоциацията на административните съдии, Съюза на съдиите и др., но все още няма реакция на министерството, под чийто политически контрол е НАП. \"Смятаме за недопустим подобен метод за селектирана проверка. Всеки има право да е недоволен от едно или друго решение на съда, но има начини, по които те да се оспорват на по-голяма инстанция\", напомни Зарков. Според него подобни избирателни ревизии будят съмнения в обективността им. \"Точно както се предлага кой да бъде проверен, може да се прибави и как да бъде проверен. Резултатите от проверката не бива да бъдат предварително задавани. А НАП, както всички други институции, трябва да се използва за прилагане на закона и провеждане на държавната политика, а не за средство на репресия към инакомислещите и тези, които упражняват свободни професии\", обоснова се Зарков.     \n", "date": "2017.12.07", "title": " Управляващите скриха Горанов от въпрос на БСП  "}
{"url": "http://duma.bg/node/157154", "text": "С процедурни хватки ГЕРБ се опитаха да спрат изслушването на шефа на Бюрото за контрол за СРС Бойко Рашков. В началото на пленарното заседание НС гласува предложение на Данаил Кирилов от ГЕРБ първа точка в дневния ред да е обсъждане на доклада на бюрото за 2016 г. Той обаче пренебрегна искането на БСП Рашков да бъде изслушан подслушвани ли са политици, журналисти и магистрати, тъй като в залата не присъствали 4 от членовете на комисията за контрол на СРС. От БСП настояха в залата да дойдат главният прокурор Сотир Цацаров, вътрешният министър Валентин Радев и шефът на ДАНС Димитър Георгиев. Кирилов се съгласи и предложи точката да стане трета, защото било необходимо време те да пристигнат в НС. Мнозинството го подкрепи. От БСП заподозряха, че това се прави с цел парламентарният ден да свърши, докато се стигне до точката. Социалистите предложиха работното време на НС да бъде удължено до гласуването на доклада и на изслушването. Мнозинството обаче го отхвърли.   \nКорнелия Нинова обвини ГЕРБ, че грубо нарушават правилника на НС, който има силата на закон по решение №9 на КС. \"Там се казва, че предложението на опозицията, направено в първа сряда на месеца, задължително става точка първа в дневния ред. \"Чухме безумни аргументи от Данаил Кирилов за отсъствие на депутати от комисията. Законът за вас вече е формално основание, което може да бъде погазвано по всякакъв начин, за да се скрие истината\", възмути се лидерът на БСП. Тя припомни, че точката е била отложена миналата седмица с обещание от ГЕРБ сега да влезе в дневния ред. \"Показахте с гласуването си, че не искате удължаване на дневния ред до приключване на точката. Това е доказателство, че не искате тя да се гледа. От какво ви е страх? От истината? Ще я скриете на цената на нарушаване на закона, на цената на отлагане на темата? Няма да я скриете. Тя рано или късно ще лъсне. С процедурни хватки и грубо погазване на правова държава и демократични правила за пореден път ГЕРБ искат да се скрият от истината, защото ги е страх от това, което ще чуят от трибуната\", изригна Нинова.  \nСлед нейното изказване точката беше върната като първа. Мнозинството обаче отказа изслушването на Бойко Рашков да е при закрити врати. След 30-минутна почивка парламентът премина към дебати по точката. \nВъпросите, които социалистите зададоха на Рашков, получиха непълни отговори. \"Има ли в тази зала ключови политици, които са нерегламентирано подслушвани? Има ли председатели на парламентарни групи, които са нерегламентирано подслушвани? Корнелия Нинова подслушвана ли е?\", попита Антон Кутев. Славчо Велков зададе въпрос: \"Има ли неправомерно прилагане на СРС спрямо политици и магистрати? Унищожават ли се веществени доказателства?\". Александър Симов настоя за отговор подслушвани ли са журналисти. Или имаме бум на престъпленията сред политици, журналисти и магистрати, или имаме тенденция отново за контролиране на тези среди?\", обърна се към Рашков Иван Иванов.   \n    \n", "date": "2017.12.07", "title": "ГЕРБ опитаха по всякакъв начин да спрат изслушването"}
{"url": "http://duma.bg/node/157155", "text": "Шефът на Бюрото за контрол на СРС обвини вчера службите за пълно беззаконие с подслушването. Има хиляди нарушения в процедурите за прилагане на специалните разузнавателни средства, разкри той на открито заседание НС. Депутатите изслушаха доклад на бюрото за 2016 г., Рашков трябваше да говори и във връзка с искането на БСП да отговори подслушвани ли са нерегламентирано политици, журналисти и магистрати. Той обвини прокуратурата в двоен стандарт и припомни, че бюрото е открило стотици нарушения при разрешаването на СРС от СГС по времето на Владимира Янева, но държавното обвинение не предприело никакви действия. \nБюрото вече не може да гарантира на гражданите дали са подслушвани незаконно, подчерта Рашков. Според него причината е, че службите подават невярна информация, а в 8 случая не са дадени отговори на запитвания от бюрото. \"Един от тези случаи е за подслушван политик. Другият - на следен магистрат, като целта била да се установи дали той има връзка с политик\", обясни Рашков. Има 8000 разрешения за прилагане на СРС, които не са изпълнени от ДАТО. Според Рашков агенцията е била длъжна да уведоми съда и заявителя на СРС за отказите, но това не е направено. Той припомни, че едно от трите наказателни дела срещу ексвътрешния министър Цветан Цветанов бе за отказ да се приложат СРС срещу шефа на антимафиотите във Велико Търново. Той поне имаше кураж да откаже, докато сега не се знае защо хиляди СРС не са приложени, отбеляза Рашков. Той отчете, че най-голям брой \"порочни\" искания за подслушване идват от ДАНС и я обвини, че е отказала достъп на бюрото до материали по няколко искания за СРС. Едновременно с това ДАНС отказва да вземе отношение по унищожаването на секретни материали, независимо, че е била сезирана, добави Рашков \n\"Не мога да си обясня искането за създаване на орган за борба с корупцията, защото исканията за СРС за корупция са малко. Какво пречи на службите, които са имали възможност да противодействат на корупцията, сега да разкриват престъпления чрез СРС\", попита той. По повод по-високия брой на разрешенията за подслушване в сравнение с 2015 г. Рашков посочи, че според него България се превръща в държава, съвкупност от организирани престъпни групи. \"След законодателните промени се увеличи компетентността на Специализирания наказателен съд и той започна да става основен\", смята той. \nРашков обяви, че един от отказите на ДАНС да приложи СРС засяга един много известен човек. \"Не е в залата, но друг е в залата. Няма съмнение, че отказът е свързан точно с този човек и няма правни аргументи за тази забрана. Граждани, магистрат, депутат, бивш политик и много известен гражданин са подслушвани\", разкри той. \nДокладът на Бюрото за контрол на СРС бе приет със 182 гласа \"за\". Против гласува само председателят на правната комисия Данаил Кирилов. Той обвини Рашков, че използва доклада с обективни данни по груб политически и манипулативен начин. Живот и здраве, да доживеем следваща процедура по избор на председател на бюрото, знам и какво ще питам\", каза Кирилов. Лидерът на БСП Корнелия Нинова разтълкува думите на Кирилов като заплаха към легитимно избрания председател на бюрото. \"Този човек е в качеството на директор, а заради изказано мнение го заплашвате с политическо уволнение. Очаквах да го изгоните от трибуната след моето изгонване, това е политически натиск за това, че говори истината\", каза Нинова. Главният прокурор Сотир Цацаров обвини Рашков, че е политизирал въпроса с подслушването. \"Не чух отговор на два съществени въпроса, затова отговарям аз. Подслушване на журналисти? Не! Масово подслушване на политици и магистрати? Не!\", каза той. Цацаров защити ДАНС и ДАТО и подчерта, че спазват закона, а всички обвинения към тях са получили отговор от прокуратурата. Той  обясни, че осемте хиляди неприложени СРС от ДАТО са защото съдът е разрешил подслушването на множество телефони на заподозрени, но после се е оказало, че половината не се ползват. \"Това, което се чу в залата, имаше политическа окраска. Пред вас бе нарисувана апокалиптична картина на масови нарушения, която за съжаление не отговаря на истината. Казвам за съжаление на тези, които се опитват да внушават това\", обясни Цацаров. Според него твърденията, че 10% от всички СРС касаят журналисти, политици и магистрати, са неверни. Шефът на ДАНС Димитър Георгиев подкрепи думите на главния прокурор, че няма нито едно подслушване на журналисти. В 10 случая са прилагани СРС за тероризъм.  \n МВР не е използвало нерегламентирано спецразузнавателни средства, оправда се вътрешният министър Валентин Радев. Той разкри, че 70% са одобрените случаи за използване на СРС. Според него ефективността от използването им е около 20 на сто. \n    \n", "date": "2017.12.07", "title": "Бойко Рашков обвини службите за пълно беззаконие с подслушването  "}
{"url": "http://duma.bg/node/157157", "text": "Съдия Вилислава Ангелова ще гледа делото срещу бившите министри Трайчо Трайков и Симеон Дянков, бизнесменът Иво Прокопиев и трима мениджъри от консултантската фирма \"Булброкърс\" в Специализирания наказателен съд. Те са обвиняеми за продажбата на държавния пакет акции в електроразпределителното дружество EVN през 2011 г. Делото бе внесено в съда във вторник и е първото след приетите преди месец законови промени, с които делата срещу висшата корупция във властта бяха прехвърлени към Специализирания съд. \nАнгелова бе съдия по делото срещу скандалния кмет на Галиче Ценко Чоков и подсъдимите от бандата му за рекет, изнудвания и палежи. Същата съдийка неотдавна оправда Златомир Иванов-Баретата за наркотици. \nДелото първоначално бе върнато на прокуратурата от Софийския градски съд заради нарушения, но след промени в закона въпросите дали делото ще се връща на прокуратурата и има ли пропуски в обвинителния акт ще се решават в разпоредително заседание. \nМиналия понеделник апелативните съдии отказаха да разгледат прокурорския протест именно заради промените в законодателството. Шест работни дни отне на прокуратурата да преработи и внесе обвинителния акт, но вече в Специализирания наказателен съд. \n    \n", "date": "2017.12.07", "title": "Съдията по делото срещу Чоков ще съди Дянков, Трайков и Прокопиев"}
{"url": "http://duma.bg/node/157158", "text": "Президентът Румен Радев призова Организацията за икономическо сътрудничество и развитие да признае усилията на България през последните години за постигане на пълноправно членство. На среща с генералния секретар на организацията Анхел Гурия в Париж българският държавен глава посочи, че страната ни е член на Европейския съюз от десет години, отговаря на критериите за членство и е част от всички работни органи на ОИСР. Кандидатурата на България за членство се подкрепя и от всички 22 държави членки на ЕС, които участват и в ОИСР, обясни Радев. Той подчерта, че въпреки че не е член на ОИСР, България спазва и работи за утвърждаването на определените от нея международни стандарти в търговията. Гурия потвърди готовността на организацията за засилено сътрудничество с България по време на председателството ни на Съвета на ЕС. Според него двустранното партньорство със страната ни може да бъде засилено в сфери като образование, здравеопазване и др.     \n", "date": "2017.12.07", "title": " Президентът призова ОИСР да ни даде пълноправно членство"}
{"url": "http://duma.bg/node/157143", "text": "Директорът на детската градина в Горна баня, за която Столичната община установи, че е приемала деца нерегламентирано, отрече всички обвинения и бе подкрепена от група родители. \nДиректорката Мариана Иванова изтъкна, че това са твърдения на подавалите жалбите и на служители на Столичната община, но нямало документи, които да доказват, че тя е виновна. \n\"Уважавам моите родители, за мен те са еднакви, независимо как са влезли - по извънреден прием или по стандартен\", обясни Иванова и добави, че е принудена да подаде оставка. Тя отсече, че в градината не са приемани деца извън системата. \nПред 164 детска градина \"Зорница\" се събраха много родители и защитиха директорката. Не смятаме, че махането на директорката ще освободи повече места, категорични са родители. За тях е важно децата да са добре. Родителите смятат, че проблемът с децата и кой къде е приет е глобален за София и е институционален. \n    \n", "date": "2017.12.07", "title": "Родители защитават директорка на неизрядна детска градина"}
{"url": "http://duma.bg/node/157144", "text": "Втори референдум се проведе преди дни в столичното 125 СУ \"Боян Пенев\" в рамките на инициативата \"Гражданско образование в действие\". От имащите право на глас 787 ученици гласуваха 591, като 92% от тях подкрепиха идеята да се обособят специални зони за отдих във фоайета на сградата и в двора на училището като допълнение на \"Зелената класна стая\", в която се провеждат занятия вече втора година. \n\"Новите зони за отдих са част от проекта \"Иновативно училище\", като основната ни цел е да осигурим на учениците място, което да е само тяхно и където да си почиват преди и след училище, както и в междучасията. Освен че ще облагородим учебната среда, тези неформални места ще ги предразположат да водят конструктивни дискусии по всички теми, които ги вълнуват\", каза Венелина Николова, директор на училището. Вече е сформирана комисия от експерти, която ще изготви архитектурен проект на зелените зони. \nВ края на миналата година училището проведе своя първи референдум, който даде възможност на възпитаниците му да преминат нагледно през целия процес на изразяване на личен вот. Тогава те отговориха на три въпроса - дали желаят система за контрол на достъпа в сградата, училищен химн и ежегодно провеждане на референдум.     \n", "date": "2017.12.07", "title": "Столични ученици поискаха на референдум зони за отдих"}
{"url": "http://duma.bg/node/157145", "text": "Медици от \"Пирогов\" излязоха и вчера на протест срещу директора на болницата проф. Асен Балтов. Те му дадоха ултиматум да напусне, в противен случай заплашиха с колективни оставки в ключови отделения. Припомняме, че служителите обвиняват Балтов в своеволия и скандални назначения. Протестиращите изпратиха и писмо до здравния министър, с което го запознават със ситуацията в болницата. Във вторник министър Кирил Ананиев обясни, че протестира малка част от персонала и исканията им не се припознават от останалите работещи в лечебното заведение. \nОт \"Пирогов\" изпратиха вчера официално съобщение до медиите, в което посочват, че лечебното заведение продължава да работи при нормални режим и натовареност. \"Всички звена оказват денонощна медицинска помощ, въпреки опитите да се създава напрежение\", посочват оттам и съобщават, че през последното денонощие над 600 души са потърсили помощ в \"Пирогов\", повече от 130 от тях са оставени за лечение в болницата.   \n", "date": "2017.12.07", "title": " Пироговци пак излязоха на протест"}
{"url": "http://duma.bg/node/157089", "text": "Ветеринарна клиника в Дъблин, Ирландия, открива позиция за \"професионалист в гушкането на котки\". Заплащането може да достигне 22 хил. паунда годишно. В обявата на лечебното заведение за животни пише, че идеалният кандидат трябва да притежава нежни ръце и способността да гали и мачка котки за дълго време. Също така е необходимо да може да шепне нежно на мустакатите животинки и да има нерви за по-игривите пациенти на клиниката. В обявата е отбелязано още, че кандидатите, които умеят да различават видовете мъркане, ще бъдат с предимство.   \n", "date": "2017.12.07", "title": "Търсят професионалист в гушкането на котки"}
{"url": "http://duma.bg/node/157090", "text": "Символът на балканската музикална сцена Лепа Брена, която след по-малко от месец ще зарадва публиката в \"Арена Армеец\", представи новата си песен \"Zar je vazno da l` se peva ili pjeva?\". Премиерата на парчето, както и на клипа към него, предизвика огромен интерес от страна на феновете на звездата, като още с публикуването в социалните мрежи и сайтовете за видеосподеляне събра рекорден брой положителни коментари и близо половин милион харесвания. \nПесента ще бъде част от новия албум на любимката на Балканите, който предстои да излезе на пазара в най-скоро време. Сингълът ще е част от изненадите на певицата за родната публика на 18 декември. Видеото към новия хит включва любопитна препратка към сръбския филм с участието на Брена \"Hajde Da Se Volimo\", като загатва, че скоро може да се очаква четвъртата част на комедийната лента. \nВълнуващият спектакъл в София, както ДУМА писа, ще започне в 20 ч. с 30-минутен биографичен филм за живота и кариерата на звездата, който публиката в \"Арена Армеец\" ще има възможност да види за първи път у нас. Гост-изпълнител на концерта ще е синът на юголегендата - Стефан Живойнович, като двамата ще изпълнят заедно и обща песен. Това ще бъде дебют за талантливия младеж пред българските почитатели на сръбската певица. \nБилети за концерта се продават в мрежата на Eventim на цени от 20 до 55 лв. ВИП пакети за събитието има на bileti365.com, уточниха от екипа на организатора на събитието \"Moko Solution\".   \n", "date": "2017.12.07", "title": " Новата песен на Лепа Брена предизвика рекорден интерес"}
{"url": "http://duma.bg/node/157091", "text": "\"Гангстери от Ню Йорк\", както наричат групата \"Fun Lovin Criminals\", избраха коя българска банда да подгрява концерта им на 17 декември от 23 ч. в зала \"Универсиада\". Пионерите на рока се спряха на една от най-актуалните рок формации у нас - \"Der Hunds\". Създадена е през пролетта на 2003 г. от Боби Косатката, който и до момента е неин вокал. След известни промени днес групата забива в състав: китари - Мартин Евстатиев и Деян Петков, а зад барабаните е Иво Пифа. Всички музиканти имат сериозен бекграунд с други формации. \nПрез годините \"Der Hunds\" получава признание не само от родната публика, но завладява и международната сцена: на 16 май 2011 г. бандата печели първо място в конкуренция с 312 български и чужди формации в конкурса за непопулярна група на \"Elevation Festival\". \nОт 2011 г. музикантите от \"Der Hunds\" участват в ежегодния фестивал \"Цвете за Гошо\", посветен на известния рок изпълнител Георги Минчев. Групата не пропуска и редица други мащабни събития у нас като \"Spirit of Burgas\" и \"Sofia Rocks\". През 2013 г. е избрана от слушателите на радио Z-Rock да участва в конкурс \"Зелената песен на България\" и записва \"Дива птица\", с която печели наградата за текст. \nБилети за концерта на \"Fun Lovin Criminals\" и \"Der Hunds\" на 17 декември се продават в мрежата на Еventim.bg и партньорските вериги.   \n", "date": "2017.12.07", "title": "\"Гангстери от Ню Йорк\" избраха българска група"}
{"url": "http://duma.bg/node/157092", "text": "Новият сингъл на \"P.I.F\" ще прозвучи премиерно на живо пред публика на 8 декември в \"Mixtape 5\". Освен че ще представят \"Приятел\", музикантите ще зарадват почитателите и с напълно обновеното си сценично шоу. Всеки, закупил билет, ще получи песента като подарък на входа на клуба под формата на картичка с QR код и парола за даунлоуд. В сетлиста на \"P.I.F\" ще влязат и вече любими парчета като \"Юли\", \"Седем\", \"Обещавам\" и хитовете \"Колело\" и \"Вали\". Билети за концерта се продават в ticketlogic.bg на цена от 15 лв. \nВ месеца, когато хората с нетърпение очакват Коледа, групата е на път да върне усещането ни за лятно безвремие в тв ефира с видеото към \"Приятел\". Заснето в края на октомври, когато фронтменът Димо Стоянов кръстосва с катамаран живописните заливи на Егейско море, то ще сюрпризира феновете с отсъствието на всички членове на \"P.I.F\". Вокалите в песента са поверени на хора от най-близкия кръг на музикантите като актрисите Мира Бояджиева и Анелия Мънгарова, режисьора Николай Мутафчиев, оператора Калоян Божилов и съпругата на Димо - Люба Пиперова.   \n", "date": "2017.12.07", "title": " \"Приятел\" на \"P.I.F\" с премиерно звучене"}
{"url": "http://duma.bg/node/157093", "text": "Статуетката \"Златен Voubs\", 5000 евро и званието \"Фотограф на годината\" ще грабне победителят от Voubs Международни награди за фотография - VIPA`2017. Награден фонд от 23 000 евро ще се разпредели между всички отличници. \nВсеки, който вярва във фотографския си талант и иска да се бори за големия приз, може да се включи със снимки в 6 основни категории, всяка от които е разделена на 4 подкатегории: \"Хора\" (\"Деца\", \"Портрети\", \"Семейство\" и \"Начин на живот\"), \"Реклама\" (\"Мода и красота\", \"Храна\", \"Продукт\", \"Превозно средство\"), \"Природа\" (\"Пейзаж\", \"Макро\", \"Под вода\", \"Дива природа\"), \"Архитектура\" (\"Мостове\", \"Сгради\", \"Градски пейзажи\", \"Интериор\"), \"Репортаж\" (\"Култура\", \"Събития\", \"Новини\", \"Политика\") и \"Специална категория\" (\"Нощ\", \"Спорт\", \"Пътуване\", \"Сватба\"). \nВ надпреварата основен акцент ще е поставен върху популяризирането на фотографите и всеки от победителите ще има възможността да участва с творбите си в 10 интернационални изложби. \nКрайният срок за участие е 15 февруари 2018 г. Конкурсът е отворен както за професионалисти, така и за любители. Всички регистрирани за участие на конкурсния хъб Voubs ще бъдат оценявани в два периода - вотът от страна на потребителите вече тече и ще приключи на 15 март 2018 г. Следващото гласуване ще бъде направено от професионалното жури между 1 януари и 1 март 2018 г. \nВажно качество на VIPA`2017, който се нарежда сред най-големите онлайн конкурси за фотография, е, че всички участници се оценяват според стандартни международни правила при абсолютна прозрачност и с алгоритъма на Voubs.com, който следи резултатите в реално време и не позволява манипулации на вота. \nВ състава на международното жури влизат 20 професионални фотографи с изключителен опит и признание от Беларус, Португалия, Словакия, Малайзия, Нова Зеландия, Италия, Русия, Румъния, Сърбия, Азербайджан, Бангладеш и България. \nМиналогодишният носител на голямата награда \"Фотограф на годината\" Генчо Петков отново ще вземе участие в конкурса, този път като част от журито. Още трима представители на България влизат в експертната комисия на конкурса - фотографите Руслан Асанов, Красимир Матаров и Ивайло Маджаров, които също са отличени на VIPA`2016.   \n", "date": "2017.12.07", "title": "\"Фотограф на годината\" ще спечели 5000 евро "}
{"url": "http://duma.bg/node/157094", "text": "- За кого е предназначен филмът - за децата на 80-те или за днешното поколение? \n- Мисля, че ще предизвика интерес и в двете посоки, защото децата на 80-те ще си припомнят какви са били като малки и могат да се погледнат в какво са се превърнали сега. А съвременното поколение ще види какви деца са били техните родители. Хората ще открият много неща за себе си, ще бъдат докоснати, ще притихнат, ще се разсмеят, ще се разплачат, ще реагират... \n- Как си представяте зрителя на \"Дъвка за балончета\"? \n- Разчувстван, чувствителен, готов емоционално да се отдаде и да съпреживее това, което сме направили. \n- Как заснехте филма - с частно финансиране или все пак имахте и друг тип подкрепа? \n- \"Дъвка за балончета\" получи държавна субсидия, продукция е на \"Динамик артс\", лентата е подкрепена от Националния филмов център, копродуценти са \"Скрийн брадърс\", \"Зуум арт\" и Нова телевизия в лицето на \"Лента\". \n- Имахте ли някакви трудности? \n- Много са. Трудно си беше. Все пак е нискобюджетен филм и условията не бяха лесни, но се справихме. 20 снимачни дни имахме, което е недостатъчно за такава продукция. \n- Колко дълъг е пътят от идеята до реализирането на филма? Кога се натъкнахте на сценария на \"Дъвка за балончета\" и си казахте: \"Да, аз ще го направя!\"? \n- Преди близо 10 години този сценарий ме намери. Не съм го поръчвал или говорил с някого. Сценаристите просто ми казаха, че имат готов текст. Прочетох го и ми хареса. Намерих в него теми, които ме вълнуват. Но идеята преживя неуспех при кандидатстването за субсидия тогава, малко замразихме филма, а преди две години всъщност намерихме финансиране и го заснехме. \n- Какво ще остане скрито за зрителите? \n- Всички сцени, които заснехме, са във филма. Липсва само някаква част от финала, но само аз знам коя. \n- Фактът, че филмът получи отличието за най-добър сценарий на \"Златна роза 2017\", на какви мисли ви навежда: окрилява ли ви или, напротив, усещате определена отговорност пред българската публика? \n- Наградите са хубаво нещо, със сигурност. Поне те забелязват и се оценява по някакъв начин трудът ти. Окрилява - не знам дали така може да се каже. По-скоро ме задължава за следващите проекти. \n- Как подбрахте актьорите? Дали от самото начало си представяхте именно Теодора Духовникова и Иван Юруков в главните роли? \n- Да, представях си ги по някакъв начин, събирах ги, опитвах ги, имаше кастинг. Пробвах и други актьори, което е нормално за такъв процес. Защото понякога дори да си твърдо убеден за някой, хубаво е да видиш други, за да можеш да сравниш дали оттам не изскача нещо интересно за образа или героите. Така че, според мен, кастингът на българските актьори не бива да се възприема като нещо, което ги проверява дали стават или не стават, а по-скоро дали са подходящи за даден образ и могат ли да му дадат някакъв техен облик. Добре е да се явяват на кастинги, за да могат и те да се видят отстрани. \n- В качеството си на режисьор крещите ли на артистите? \n- Избягвам. Макар че понякога се налага и имам леки избухвания, но гледам да се контролирам. Не мисля, че съм много крещящ. Имам изнесен глас, което може би стряска някого, но това са подробности. \n- А как се държахте с децата? Те стреснаха ли се от вас? \n- Не, но имаха респект, май. Може би заради това, че съм режисьор, предполагам. Но не съм им се карал много. \n- Досега сте правили предимно сериали. С какво ви помогна този опит, освен че се вместихте в краткия снимачен период, както споменахте? \n- Със сигурност ме направи по-оперативен и по-бърз в решенията. Естествено, опитът помага, защото все пак в сериалите също има постановка, сценарии, актьори, игра и т.н. \n- Какви надежди възлагате на \"Дъвка за балончета\"? \n- Според мен филмът докосва - на сетивно ниво, на чувствително дори. И това е най-важното. Мисля, че ще има широка аудитория. \n- След прожекциите в България имате ли амбиция да покажете лентата и в чужбина? \n- Нямаме все още дистрибутори за чуждестранния пазар, но предстоят разговори. Да, мислим да разпространим \"Дъвка за балончета\" и там. \n- Какви филми според вас искат да гледат зрителите и дали те се различават от това, което излиза по екраните? \n- Според мен хората основно искат да гледат човешки филми, където взаимоотношенията са истински и има всякакви емоции: любов, смях, радост, тъга - всички аспекти на чувствата. \n- Какво е отношението ви към холивудските продукции? Учите ли се от тях или, напротив, се стремите да се абстрахирате от влиянието им? \n- Холивуд умее много добре да разказва. А това не трябва да бъде пренебрегвано. Понякога някои режисьори изпадат в клишета, тъй като явно продукциите им са много големи, има повтаряеми неща и добре познати. Но за мен разказът е в основата. \n- Към края на живота си Федерико Фелини е казал: \"Моят зрител е умрял\". Чий зрител според вас днес е жив? \n- Онзи, който може да бъде докосван и разчувстван. \n- Как приемате факта, че много кина в провинцията и дори малки салони в големите градове се затварят и напоследък филми могат да се гледат само в молове и в мултиплекси? \n- За някои така е по-удобно между другото - в мола можеш да си направиш покупки, да обядваш или вечеряш, а после и да отидеш на кино. Това е един вид нелошо забавление за средностатистическо семейство. Аз се кефя на арт кината, така да ги наречем, които според мен не трябваше да бъдат орязвани, както беше преди, но има бъдеще и в това. Салоните са пълни май? \n- Като че ли да. Напоследък дори излизат данни, че хората са зажаднели за българско кино, \"Възвишение\" на Виктор Божинов е сред най-гледаните у нас... \n- И на мен този филм много ми харесва. Това е доста мащабна продукция, с изключително точен разрез на нашата народопсихология. Благодарение на \"Възвишение\" можем да се погледнем огледално, да видим що за народ сме. \n- Според вас има ли мода на режисьори или на филми от определен жанр? \n- Има модни жанрове в киното. Комедията винаги ще се търси, както и криминалните филми. Това са неща, които работят. Но аз не обичам да бъдат чисти жанровете, в смисъл да са ограничени само в един. За мен нещата винаги трябва да са смесени, защото тогава се получава нещо истинско. Животът не се състои само от смешки, има и тъга, и сложни взаимоотношения между хората... \n- Какво мислите за т.нар. пиратство - нерегламентираното сваляне на филми и музика от интернет? \n- Авторите трябва да бъдат уважавани. Според мен филмите и музиката за някои са нещо, което е във въздуха, а за други е огромно количество труд. Много тежък при това. Понякога отнема години. Затова не бива да бъде подценяван и просто да се вземат някакви неща, защото са в интернет пространството или на някоя онлайн платформа, и да се ползват. Този труд трябва да бъде оценен по достойнство, а не да се ограбва. \n- Вие, като режисьор, успявате благодарение на... или въпреки че...? \n- Интересен въпрос. Мисля, че и двете до някаква степен. Ще се опитам да го формулирам: успявам благодарение на, въпреки че... Ако това се приема за отговор? \n- Има ли според вас трудни филми? \n- Определено има. Но трудността на режисьора, на сценариста, на актьорите или на екипа въобще не трябва да се усеща във филма от зрителите. \n- Съвременното кино, особено холивудските продукции рядко минават без насилие. Как гледате на този аспект от модерните похвати, с които ни заливат от екрана? \n- Мисля, че и агресията, и насилието са част от живота и не трябва да им обръщаме гръб, да ги пренебрегваме. И когато те са част от филмите, стига да не е самоцелно, хубаво е да ги видим и да се опитаме да ги премахнем от реалността, да се спасим от тях.   \n", "date": "2017.12.07", "title": "Най-важното е киното да докосва "}
{"url": "http://duma.bg/node/157095", "text": "Известни са имената на лауреатите на двайсет и втората Международна театрална награда \"Станиславски\". Тя се присъжда и връчва от фонда \"К.С. Станиславски\" от 1994 г. за изключителни постижения в развитието на театралното изкуство. За изминалите години нейни лауреати са повече от 200 души. За 2017 г. са удостоени общо 15 творци, сред тях са Валерий Гергиев - художествен ръководител на Мариинския театър, актрисата Алла Демидова, Джъд Лоу, Антъни Шер, Иво ван Хове и др. Чуждестранни носители на наградата през различните години са Ингмар Бергман, Антъни Хопкинс, Клаус Мария Брандауер и др. \nЦеремонията по връчването на отличията ще се състои през 2018 г. и ще бъде посветена на 155 години от рождението на Константин Станиславски. \n    \n", "date": "2017.12.07", "title": "Обявиха лауреатите на наградата \"Станиславски\""}
{"url": "http://duma.bg/node/157096", "text": "Спектакъл на артиста от Драматичния театър в Добрич Красимир Демиров, озаглавен \"Джанки в Манхатън\", по произведения на Хасан Ефраимов, ще бъде изпълнен на 9 декември от 18 ч. в Сити Марк арт център в София, със специалното участие на Кармен Манукян с \"Шейтаните от тавана на гара Хитрино\". Това е първо и последно представление за страната в този му вид. Билетите са от 10 до 25 лева. \nСлед спектакъла, от 19.15 ч., започва представянето на книгите на Хасан Ефраимов \"Метаморфоза\", \"Дервишки караконджул\", \"Събирачът на болка\", \"Паралелен свят\" на национална сцена, както и \"премиера\" на новите книги \"Изпращачът на души\" и \"Шейтаните от тавана на гара Хитрино\", още горещи-горещи, информира авторът. С това събитие той апелира да бъде почетена и паметта на жертвите на годишнината от трагедията в Хитрино. Входът е свободен. Книгите ще бъдат във фоайето на разположение на гостите. \nД-р Хасан Ефраимов е роден на 15 януари 1966 г. в с. Трем, Шуменско. Завършил е медицина в Медицинския университет във Варна. През 1997 г. придобива специалност по акушерство и гинекология в Медицинския университет в София. Работи като акушер-гинеколог в Добрич. Автор е на роман и сборници с разкази. Стилът му се определя като магически реализъм, преплетен с постмодернизъм. Характерно за автора е, че освен издаваните книги на хартиен вариант, свободно споделя произведенията си в интернет. Има публикувани разкази в десетки интернет страници, всекидневници и списания. \n    \n", "date": "2017.12.07", "title": " Театрална и книжовна вечер с творбите на Хасан Ефраимов"}
{"url": "http://duma.bg/node/157097", "text": "Излезе новата, 50-а поред, книжка на сп. \"Християнче\" за религиозна просвета, София, 2017 г. На страниците са отбелязани с текст и снимки по-важни църковни събития и традиции, сред които Панагия - Въздигане на хляба; за ремонта на Чипровския манастир \"Св. Иван Рилски\"; одобрени проекти за възстановяване и обновяване на църквите в селата Гъбене, Царева ливада, Агатово, Горна Росица, Кръвеник, Крушево и Плачковци. Предвидените суми са между 4 и 10 хил. лв., в това число и за новоизграждащия се храм \"Свети Онуфрий Дамаскин и всех мучеников Габровских\". С текстове и снимки в книжката са описани събитията във връзка с освещаването на храма \"Възнесение Господне\" в кв. \"Ситняково\" в София и посрещането на Честната глава на Свети влкм Пантелеймон на 28 юли т.г. в столичния храм \"Свети Седмочисленици\", чиито мощи и иконата на светеца донесе делегация от Света гора, Атон. Статия е посветена на 520 години от основаването на Кремиковския манастир \"Свети Георги\" - един от 14-те манастира, които образуват т. нар. Софийска Света гора. Яна и Лина Гергови разказват за гостуването си на празника на българите в Атина в храм \"Св. Йоан Рилски Чудотворец\" и българското неделно училище \"Преп. Паисий Хилендарски\". Поместени са рисунки на ученици от школата по иконопис \"Захари Зограф\" към столичния храм \"Покров Богородичен\" - именно със съдействието и финансовата подкрепа на църковното настоятелство и енорийския център при храма излиза 50-ият брой на списанието, чийто редактор и съставител е Константин Еленков.          \n", "date": "2017.12.07", "title": "Излезе книжка номер 50 на сп. \"Християнче\""}
{"url": "http://duma.bg/node/157098", "text": "Знаменателно културно събитие в живота на българската общност в Аржентина беше представянето на родната култура в аржентинската столица. Гражданската асоциация \"Българите в Аржентина\", с подкрепата на правителството на автономния град Буенос Айрес и корпорация \"Буенос Айрес Юг\", запозна публиката с красотата и многообразието на българската самобитност. Културният център \"Адан Буеносайрес\" предостави изложбената зала, в която беше представена експозицията \"Открий България\". Изложбата е насочена към популяризирането на нашата родина в латиноамериканската страна и нейната цел е да улесни създаването на културен мост между двата народа, представяйки отечеството ни в тази част на света, с неговите природни красоти, историческо наследство, традиции и обичаи, изявени личности, фолклор, национална кухня и др. Творбата на Гражданската асоциация \"Българите в Аржентина\" е изработена с любов и уважение към традиционния ни бит, с желание да се изтъкнат съкровищата, съхранени от нашия народ. \nКулминацията на културното събитие беше централният акт, проведен на 2 декември - ревю-спектакъл на национални носии от различни фолклорни области на България. Част от костюмите са дарени от Държавната агенция за българите в чужбина. \nИнтернет радиото \"Моята България\" - гласът на българите в Аржентина, посвети извънредна емисия на представянето на България в Буенос Айрес. Особено място в предаването беше отделено именно на тези оригинални, колоритни, богато украсени носии, които са неразделна част от богатството на нашия фолклор и едно от нещата, правещи народа ни толкова специален и различен. \nНа тържеството присъстваха представители на българската общност, на аржентински институции и организации, както и младежи от различни училища от Буенос Айрес, привлечени от живописната ни култура. \nС този представителен акт Гражданската асоциация \"Българите в Аржентина\", освен всичко друго, ознаменува отминаващата година и отправи приветствие за настъпващите коледни и новогодишни празници. Събитието беше уважено от страна на Държавната агенция за българите в чужбина и фондация \"Звезден старт на таланти\", с изпратени до дружеството в Буенос Айрес поздравителни адреси. Авторката е председател на Гражданската асоциация \"Българите в Аржентина\" - Буенос Айрес \n    \n", "date": "2017.12.07", "title": " Открий България... в Буенос Айрес  "}
{"url": "http://duma.bg/node/157099", "text": "Най-голямата рокзвезда на Франция - Джони Холидей, почина на 74 години от рак на белия дроб, съобщи съпругата му Летисия. През март т.г. той обяви, че се бори с онкологично заболяване. Джони Холидей е роден под името Жан-Филип Сме на 15 юни 1943 г. в Париж. Започва да пее на сцената още като ученик. Репертоарът му наброява стотици рокендрол композиции, белязали френската музика. Пял е пред повече от 15 милиона зрители в над 400 турнета. Дисковете му са продадени в общ тираж от 110 млн. екземпляра. Бил е женен още за Силви Вартан и Натали Бай. Има четири деца.     \n", "date": "2017.12.07", "title": "Почина певецът Джони Холидей"}
{"url": "http://duma.bg/node/157100", "text": "Галерия \"УниАрт\", съвместно с департамент \"Музика\" на НБУ, организира през декември Коледни музикални дни. В богатата празнична програма може да се видят: до 25 януари 2018 г. изложба \"Празници за сетивата\", концерт на Явор Генов - Музика за теорба (11 декември), Коледен органов концерт на класа на проф. Нева Кръстева с участието на Галя Филевска, Ралица Трифонова, Благовеста Ангелова, Емил Михов и др., на 15 декември от 17.30 ч., Коледният дух в Часът на куратора - инсталация по проект на Янко Гинев (студент) и д-р Иванка Добрева, и двамата от департамент \"Дизайн\" - същата вечер от 18.30 ч.  \n    \n", "date": "2017.12.07", "title": "Музикални дни в галерия \"УниАрт\""}
{"url": "http://duma.bg/node/157101", "text": "Фотоизложбата \"Спомням си стария фар\" на Иван Добромиров е подредена в централното фоайе на Националната библиотека \"Св. св. Кирил и Методий\" и съдържа 46 прекрасни фотоса на фара край Ахтопол, създавани през различни сезони и години. Тя е посветена на Никулден, на морето и на хората, които го обичат. Иван Добромиров започва да се занимава професионално с фотография от 1974 г. в Националната фотографска агенция. Работил е в престижни издания - списанията \"Отечество\", \"Български дневник\", \"Сигнал\" и \"Български воин\", вестниците \"Континент\" и \"Свободен народ\", бил е и сътрудник на сп. \"Европа 2001\". От 12 години е в екипа на Националната библиотека, отговорник фотограф е в нейната Дигитална библиотека. През 1979-а му е присъдено званието \"фотограф-художник\". Има успешни изложби в София, Вилнюс, Москва и Будапеща, както и награди от международни фотоконкурси - \"Човекът и морето\" в Задар, Хърватия, \"Интерпрес фото\", \"Уърлд прес фото\" и др. \n    \n", "date": "2017.12.07", "title": " Фотоизложба на Иван Добромиров в Националната библиотека"}
{"url": "http://duma.bg/node/157102", "text": "Поради големия интерес към концерта с музика на Джон Уилямс, който е днес, 7 декември, \"Фортисимо фамилия\" обявява още една дата - на 8 декември отново в зала \"България\". След великолепно начало с \"Лешникотрошачката\" на Чайковски пред пълна зала \"България\" и над 100 правостоящи деца и родители, семейният фестивал за класическа музика и Софийската филхармония вече са готови за космическо-приключенска сага с музиката на известния съвременен композитор Джон Уилямс. Той е сред най-известните, награждавани и успешни автори на нашето време с над 40 номинации и 5 награди \"Оскар\". \nЕдва ли има дете или пораснал любител на виртуозната филмова музика, които да не искат да чуят на живо - при това в изпълнение на цял симфоничен оркестър, култовите теми от филмите, с които расте поколение след поколение - \"Междузвездни войни\", \"Индиана Джоунс\", \"Хари Потър\", \"Джурасик парк\", \"Сам вкъщи\", \"Супермен\" и \"Извънземното\". \nДиригент на двата концерта ще бъде Максим Ешкенази. Маестрото работи с \"Фортисимо фамилия\" пета поредна година: мини-епоха, в която над 200 концерта успяха да срещнат над 70 000 деца и родители с магията на класическата музика. След празничните семейни концерти с музиката на Уилямс, \"Фортисимо фамилия\" продължава през 2018 г. с пет концерта в зала \"България\". \n    \n", "date": "2017.12.07", "title": "Максим Ешкенази дирижира два концерта с музиката на Джон Уилямс"}
{"url": "http://duma.bg/node/157103", "text": "Съвместна изложба живопис, графика, скулптура и рисунка представят в добричката художествена галерия дружествата на художниците от Добрич и Силистра. Експозицията съдържа творби на повече от 40 автори. \n\"Тази изложба е вече традиционна. Тя включва художници от три поколения, които работят в различни стилове и жанрове. Те са носители на национални и международни награди\", каза при откриването на изложбата Божидар Тонев, председател на Дружеството на художниците в Добрич. За качеството на творбите той остави думата на публиката, още повече, че изложбата ще бъде отворена до края на годината. \n\"През последните години се възстанови връзката между дружествата в Силистра и Добрич. Експозицията е поредна тяхна изява след общата им изложба през пролетта в Силистра. Този диалог между различните поколения дава добра възможност за взаимно обогатяване\", заяви Димитър Кулев, председател на Дружеството на художниците в Силистра от 2006 г. Той е категоричен, че диалогът между двете групи се получава и съвместните изяви са интересни. От Силистра участват 16 автори с 34 творби - живопис, графика, склуптура и рисунка. \n\"Нашата група в Силистра има късмет, че през последните няколко години се вляха млади или току-що завършили художници - около 5-6 творци. Художникът си търси темата, за да се представи пред зрителя. Например при нас абстрактното изкуство не е много модерно\", обяснява Кулев. \n\"Добричките художници са 14 с 26 творби,  каза председателят на дружеството Божидар Тонев. Тази инициатива продължава хубава традиция  между двете дружества, създадена през 80-те и 90-те г. на миналия век, и ние я поддържаме\", добави той. \n    \n", "date": "2017.12.07", "title": " Морето, реката, равнината в творбите на добрички и силистренски художници"}
{"url": "http://duma.bg/node/157104", "text": "Коледните празници в музея \"Борис Христов\" събират в пространствата на дома на великия оперен артист, педагог и дарител в София разнообразни художествени събития, свързани с романтичното минало, с настоящето и със светлите надежди за бъдещето, информира неговата директорка Елена Драгостинова. \nИзложба на Стефан Прокопиев \"Жената и аз\" може да се види до 16 декември. На 8 декември от 18.30 ч. фондация \"13 безсмъртни българи\" представя събитието \"Човекът не е даденост, а достижимост!\", посветено на Хартата за правата на човека, входът е с покани.  \nКонцерт на трио Стоян Мартинов - пиано, София Мартинова - флейта, Илияна Генева - сопран, под наслов \"Звездна нощ\", е в програмата на 11 декември от 18.30 ч. Билетите са по 5 лева. На 12 декември от 18.30 ч. в рубриката \"Звуковият музей\" може да се чуе аудиозапис на български и руски църковни песнопения в изпълнение на Борис Христов и хора на катедралния храм \"Св. Александър Невски\" под диригентството на Ангел Константинов. Билети 2 лева. \"Музика антика\" - София, ще поднесе на 13 декември от 18.30 ч. \"Английски ренесанс в музика и стихове\". Билети 5 лева.  \nПредставяне на книгата на Райнер Мария Рилке \"Дуински елегии\" на изд. \"Изток-Запад\" в превод на Пламен Хаджийски, ще се състои на 14 декември от 18.30 ч., входът е с покани. Участниците в майсторския клас на Роберта Мателли и проф. Милена Моллова ще изнесат концерт на 15 декември от 19.30 ч. Билети 5 лева.  \nОперата \"Евгений Онегин\" от Чайковски, постановка на Метрополитен опера, с участието на Дмитрий Хворостовски, Рене Флеминг, Елена Заремба, Рамон Варгас, хор и оркестър на Метрополитен опера под диригентството на Валерий Гергиев ще бъде излъчена в програмата \"Оперни филмови вечери\" на 18 декември от 18 ч. Билети 2 лева. \n\"Да живее операта!\" е насловът на концерта на млади изпълнители от България, Швейцария, Великобритания, Турция, Македония, Китай, участници в Международния семинар под ръководството на Петър Данаилов - България, проф. Франческа Педачи - Болоня, Италия, и проф. Генко Гешев - Питсбърг, САЩ, на 20 декември от 19 ч. Вход с покани.  \nТаня Угринова - мецосопран, Христина Лазарова - мецосопран, Йордан Рибаров - китара, ще изпълнят концерта \"Два гласа и една китара\" на 29 декември от 18.30 ч. В програмата - творби от Доуланд, Пърсел, Гранадос, Тарега, Алфонсо и др. Билети 5 лева.   \n", "date": "2017.12.07", "title": "Коледен салон в дома на Борис Христов  "}
{"url": "http://duma.bg/node/157134", "text": "Утре е студентският празник. Добре е младежите да внимават с девойките, защото границата между обикновения флирт и сексуалния тормоз все още не е дефинирана. След 15-20 години, когато вече са на високи позиции, някоя нова кампания като #MeToo може да подтикне колежките, с които сега се веселят и още нещо, да се оплачат от сексуално насилие. Докладването може да бъде и анонимно. И никой няма да се интересува дали обвинението е доказуемо, нито пък ще спазва презумпцията за невиновност. Виждаме какво се случва сега отвъд Океана. А заиграе ли мечката в двора на Големия брат, неминуемо ще прескочи и в нашия. \nОсвен погазването на важни принципи на правовата държава, озадачаващи са още две особености на медийния и обществен ураган в САЩ, а вече и по отсамния бряг на Атлантика. Първо, в сексуални посегателства са обвинени мъже все с име, пост, пари или слава. Или с всичко това накуп. Като холивудския продуцент Харви Уайнстийн, актьора Кевин Спейси, диригента от \"Метрополитън\" Джеймс Ливайн, драматурга Израел Хоровиц, британския министър Майкъл Фалън... И най-дългият списък би бил непълен, защото всеки ден се атакуват нови имена. Но дори изброяването да е изчерпателно, пак няма да открием мъже с непрестижни професии и оскъдни доходи. Може би защото моралът в обществените низини е по-висок. А най-вероятно защото от тях просто не може да се изкопчи нищо. Съдейки и по нашите родни \"златотърсачки\", които медиите непрекъснато ни навират в очите. Те упорито опровергават схващането, че любовта е сляпа, влюбвайки се все в \"правилните\" мъже. Понякога, след поредната шумна раздяла, се изпускат да споделят отвращението си с какво, макар и богато, туловище им се е налагало да правят секс, но бързото прескачане при още по-угоени индивиди олекотява и признанията, и същността им. Както олекват мнозина щатски и британски дами, афиширайки как някой, който днес непременно е на висока позиция, преди десетилетия ги е ощипал нерегламентирано. \nВторо, прави впечатление, че както в #MeToo, така и в #balancetonporc (\"Издай свинята!\") свидетелствата и обвиненията са все срещу мъже. Единствено бодигардът на Марая Кери упреква певицата в сексуален тормоз, и то не в двата хаштага. Когато веднъж го извикала в хотелската стая, била в прозрачна нощница. Макар да нямало физически контакт, достойнството му било накърнено. Липсата на мъжки оплаквания създава  представата, че насилвани са само жените. Впрочем, такъв е и замисълът на кампаниите. Но той изопачава действителността. Защото сексуалният тормоз върху по-силния пол е не само възможен, но и реален. Особено с успеха на феминистката революция, позволила на дамите да имат високи позиции в професиите и в обществото. И да се озовават в ситуация, в която мъже са пред избор дали поради служебната си зависимост да откликват на сексуалните им апетити. \nСексизмът се появява през 60-те години на Запад с възхода на феминизма. Терминът е образуван по аналогия на \"расизъм\". Развоят на събитията показва, че и двете явления могат да минат \"под дъгата\" и да се изродят в своята противоположност. Освен класическия, има и \"антибял\" расизъм. Френската евродепутатка Надин Морано например бе извадена от избирателните листи заради изявлението си, че родината й е \"юдеохристиянска страна на бялата раса\". Независимо от припомнянето й, че това е казано още от Де Гол. Да се изтъкват историческите достойнства на бялата раса, без с това да се принизява приносът на другите, вече се оказва расизъм. \nСексизъм е налице, когато човек се оценява според общата характеристика на половата си група, а не според собствените си способности. Борбата срещу него десетилетия наред е насочена срещу господството на мъжете, поставящо жените в унизително положение. Резултатите от усилията отдавна не подлежат на съмнение. Но и тук, както при антирасизма, процесите вече пресичат червената линия на нормалността. В някои случаи \"антимъжкият\" сексизъм не просто е предмет на кампании, но и дори е узаконен. Случаите, в които при развод съдът дава правата върху децата на мъжа, са едноцифрен процент. Когато виновен за разтрогването е съпругът, това е разбираемо. Както и при взаимно съгласие, ако двамата са се уточнили да е така. Но и когато съдът е постановил вина единствено на съпругата, децата пак отиват при нея. И не защото ще ги гледа и възпитава по-добре, а просто защото е жена. Поради което се смята за по-пълноценна в тези дейности. Ето го сексизма! Гласуван, подписан и подпечатан. Присъждането на вина подсказва, че майката няма как да е по-добрият родител, но кой се интересува от това? Нали е от \"правилния\" пол \nКампании като #MeToo в някаква степен са полезни. Преиграването обаче не просто ограничава традиционния сексизъм, но и води към подем на \"антимъжкия\". От което плюсовете са само за част от обществото, като при това са мимолетни.     \n", "date": "2017.12.07", "title": " Подемът на \"антимъжкия\" сексизъм"}
{"url": "http://duma.bg/node/157130", "text": "МЕЖДУНАРОДЕН ДЕН НА ГРАЖДАНСКАТА АВИАЦИЯ. Обявен е от Общото събрание на ООН през 1996 г. На този ден през 1944 г. на конференция в Чикаго, САЩ, 26 държави подписват Конвенцията за международната гражданска авиация. 43 Г.ПР.ХР. - УМИРА МАРК ТУЛИЙ ЦИЦЕРОН, ДРЕВНОРИМСКИ ОРАТОР, АДВОКАТ, ПИСАТЕЛ (Р. 106 Г.ПР.ХР.). По заповед на Марк Антоний войници от личната му гвардия отсичат лявата ръка на Цицерон, а след това го обезглавяват заради критиките срещу Антоний, отправяни в римския Сенат. Марк Тулий Цицерон е последният голям идеолог на римската република. Речите, трактатите, писмата и съчиненията му са образец на класическия литературен латински език. 1909 - В БАНСКО СЕ РАЖДА НИКОЛА ЙОНКОВ ВАПЦАРОВ, ПОЕТ (УМИРА 1942 Г.). Участник в антифашистката борба. На 23 юли 1942 г. е осъден на смърт за антидържавна дейност на страната на антихитлеристката коалиция и още същата вечер е разстрелян заедно с Антон Иванов, Антон Попов, Петър Богданов, Георги Минчев, Атанас Романов и др. (общо 12 души) на Гарнизонното стрелбище в София. Посмъртно е амнистиран. Единствената му стихосбирка \"Моторни песни\" излиза през 1940 г. Носител е на Световната награда за мир. 1941 - ЯПОНСКИЯТ ИМПЕРСКИ ФЛОТ ПРОВЕЖДА НАПАДЕНИЕ НАД ПЪРЛ ХАРБЪР. В изненадващата атака над американската военноморска база на Хаваите участват 353 японски бойни самолета, бомбардировачи и торпедоносци на две вълни, изстрелвани от шест самолетоносача. Унищожена е голяма част от американския тихоокеански военноморски флот. Атаката е повратна точка в развоя на Втората световна война. На следващия ден (8 декември) САЩ обявяват война на Япония. 1972 - НАПРАВЕНА Е ИЗВЕСТНАТА СНИМКА НА ЗЕМЯТА \"СИНЬОТО ТОПЧЕ\". Автор е екипажът на последната лунна пилотирана мисия на \"Аполо\" - \"Аполо 17\", който я прави докато напуска Земята. Това е може би най-широко разпространената фотография в световен мащаб. Снимката е една от малкото, показващи планетата Земя напълно осветена, тъй като астронавтите са я направили, когато Слънцето е било зад тях. На \"фотографите\" планетата им изглеждала като детско топче за игра, откъдето и дошло името на снимката. 1986 - ЗЕМЕТРЕСЕНИЕ В РАЙОНА НА ГР. СТРАЖИЦА. Регистрирано е в 16,17 ч. с магнитуд 5,7 по Рихтер. Засегнати са и селищата Мирово, Асеново, Чапаево, Ново Градище, Николаево, Бреговица, Нова Върбовка, Камен, Сушица, Водица, Опака и Попово. Трима души загиват, 30 са ранени. В Стражица, Асеново, Чапаево и Мирово 80% от жилищния фонд са разрушени и необитаеми. 2006 - 18 ДУШИ ЗАГИВАТ ПРИ КАТАСТРОФА КРАЙ ГР. БЯЛА. Автобус от градския транспорт, пътуващ към гара Бяла, е настигнат и блъснат от камион, превозващ жито, при излизането му на главен път Русе-София. Автобусът пада в р. Янтра. Загиват 18 души, 12 са ранени.   \n", "date": "2017.12.07", "title": "Датата"}
{"url": "http://duma.bg/node/157131", "text": "Молим за вашето съдействие, тъй като сме пенсионери на преклонна възраст, бивши държавни служители. Притежаваме наследствена земя от 8 дка в землището на Садово и 1 дка в с. Кочево, община Садово. Брутално ощетени, манипулирани и ограбени сме от 9-членен екип на община Садово. Тези имоти са отчуждени за държавна нужда, но до днес не сме получили нито един лев обезщетение. \nОбщина Садово е намерила съучастници в лицето на двама-трима сънаследници на наследодателя ни Петър Костадинов Цветилов, по майчина линия. Не сме били уведомени за отчуждаването на имота, тъй като писмо е било изпратено до Петър Цветилов, починал преди 50 години. По вина на община Садово, след като не сме били уведомени по съответния надлежен ред, сме пропуснали срока за обжалване на оценката. Налице е корупционна схема за обогатяване на държавни служители. Върховният административен съд не обърна внимание, въпреки представените неопровержими доказателства. \nВ съда сме искали поименно да бъдат призовани като страни по делото съучастниците на община Садово за изясняване на целия случай. Има служители на общината, които са знаели за случая, но умишлено не са предприели никакви действия за прекратяването на замисъла. Или е налице измама с цел имотно облагодетелстване. \nНие сме на ваше разположение да ви представим всички документи. Искаме община Садово да посочи кое длъжностно лице от 9-членния екип е изпратило писмото за отчуждаване на починалия наследодател Петър Цветилов. За нас е тайно стартирал проектът за жп линията Пловдив-Свиленград до Истанбул. Проектът е реализиран и разделя имота ни на две части. Имотът ни е най-скъпият, тъй като граничи със стопанския двор. За другия ни наследствен, втори имот в Садово, от същия наследодател е учредена сервитурна зона от около 5 дка за далекопровод. По този начин сме ощетени, тъй като имотът става непродаваем, тъй като имаше кандидати, но отказаха да го закупят. \nВ съдебно заседание юрисконсултът на общината и вещото лице заблудиха съда, че е нямало далекопроводи и ограничение на ползването, което беше оспорено от наша страна. Отново не бяхме уведомени за определеното обезщетение, което е в минимален размер. Не знаехме за това обезщетение и не ни допуснаха адвокатска защита.   \n", "date": "2017.12.07", "title": "Писмо до умрелия"}
{"url": "http://duma.bg/node/157132", "text": "Последните 12 години опонентите на БСП говорят в публичното пространство, че БСП не е социална партия. В този период тя беше два пъти във властта - през 2005-2009 г. и 2013-2014 г. Първите 4 години нямаше никакво повишение на стоките от първа необходимост, горивата и услугите. Ръстът на икономиката нарасна до близо 6%. Това даде възможност на Тройната коалиция за това време да повиши заплатите с 50% и пенсиите с 84%. Коледните добавки за всички пенсионери за четири години бяха 315 лв. Такова нарастване на заплати, пенсии и коледни добавки едва ли ще се повтори следващите 20-30 години. Опоненти от ГЕРБ взеха властта през 2009 г. с голямото обещание да построят 300 км магистрали за 4 години (4 милиона за километър). Първо, построиха около 130 км магистрали. Второ, магистрала \"Люлин\", която е около 20 км, струва 388 млн. лв. Трето, цените на стоките от първа необходимост, услугите и горивата се повишиха за 4 години с 45-50%. Това доведе до най-голямо обедняване на 60-65% от българския народ, без никакви компенсации на заплати, пенсии и помощи. Това, което беше дадено от БСП и останалите членове на Тройната коалиция в социалната сфера, беше отнето от ГЕРБ с повишаване цените на стоки, услуги и горива с 45-50%. Второто и третото правителство на Б.Б. увеличаваха минималната заплата и минималните пенсии на парче. Увеличават заплатите в някои сектори, но не искат да увеличат всички заплати и пенсии, както направи Тройната коалиция 2005-2009 г., въпреки че има ръст на икономиката 4%. Имам съмнения, че по този начин на социален подбор лесно се купуват гласове. На 2.11.2017 г. БСП подкрепи националния митинг на пенсионерите за преизчисляване на всички пенсии по осигурителния доход от предходната година. Социалистите имат и други инициативи, свързани със социалната политика - за тях тя е приоритет. \nСнимка Емилия Костадинова   \n", "date": "2017.12.07", "title": " Социална партия ли е БСП?"}
{"url": "http://duma.bg/node/157133", "text": "Има повратливи хора, които бързо менят своите позиции, виждания, убеждения, предпочитания. Днес разсъждават по един начин, утре по друг и обикновено това е в името на интереса. Сменят и своите партии, за да са добре. Виждаш ги в съвсем друг образ, коренно различен от истинския. Един път държат на белия цвят, после на черния или на синия. Вярващите в стари заблуди вярват в нови. Някои се правят, че не чуват, когато така им отърва. Важно е да стигнат до кокала. Ръкопляскат на определени хора, а виждат, че ръцете им не са чисти. \nФурнаджийските лопати най-успяват в игрите, като прецакват другите. Някои знаят на кого да свалят шапка и си пълнят гушките, а за тях няма наяждане. Тези хора често сменят посоката, накъдето духа вятърът. Остават си обаче все слуги. Има хора, които ходят в църковни храмове, за да изкупуват греховете си. Други ходят на врачки. За тях има два стандарта. Вярно е, че всяко стадо си има и мърша, но те не страдат от надробената каша, която забъркват. Защитават своите права, но за другите не мислят. \nДепутат в Народното събрание гласува с две карти. Нищо ново под слънцето. Който може, го може. Сигурно и другият му колега мисли като него. Тези хора се възползват от сивия фон. Тръгват уж в правия път, а после се връщат обратно. Това са фурнаджийските лопати, които претендират за морал, честност, обективност. Все нещо обаче ги блазни - власт, пари, връзки.  \nЧрез нахалство - към прогрес! Имаше такава максима някога. Тя е валидна, за съжаление, и днес. Успяват тези, които умеят да си пречупват китките, когато трябва. Някои умеят чрез спечелени поръчки, с божествено менторство, чрез респект да създават заблуда. Побеждават с кум и сват и с най-некадърния си брат! Сива икономика шества навсякъде. Няма прозрачност, яснота на действията. Имаш ли братовчед на ръководен пост ще постигнеш добри резултати, ще си купиш дом даже и да имаш умствена недостатъчност.  \nМоже да не си добър специалист на музикален инструмент и пак да дирижираш оркестъра. За някои дейности са нужни специфични познания, но длъжностите се заемат от такива, които нямат необходимата подготовка, квалификация и образования. Няма реакция. Някои се занимават с дейности, които не са им приоритет. Властват заплахите, шантажите, корупцията. Чиновници и служители - бол. Може да са кухи лейки, но пак успяват. И българското законодателство също е причина за проблемите. Едни пари препират, а други умело приватизират и си пълнят джоба. Нарушенията, измамите, престъпленията в различни сфери на живота за съжаление продължават. \n    \n", "date": "2017.12.07", "title": "Фурнаджийските лопати "}
{"url": "http://duma.bg/node/157135", "text": "\nСедя си аз, гледам огряната от слънце, окъпана в сняг морава - е, малко ми мъжди на очите, но може би е от тютюна \"а ла дидо\" в лулата ми, а не от пердето в очите ми, и се радвам, че терапевтичното ми диванче е празно и аз съм полегнал там. Състояние, което най-кратко може да опишеш с термина \"кеф\", не се нуждае от обяснение в България. И кой ме би по главата да пусна телевизора, вместо да си сипя чаша розе? О, ужас, на екрана пак той, този път в Суадитска Арабия. Аз си мислех, че още се целуват с Орбан след тежката седмица, в която изнесе академична лекция и събра аватарите си в залата за дигитални игри. Надявах се, ставайки от диванчето и гушвайки цялата бутилка розе, без чаша, че Боко е готин пич и когато тук вали сняг, градският транспорт се движи с график на междуградски, даже моята любима петица все закъсва на Руски паметник (хак да ни е, като е Руски), \"Пирогов\" - пълен с потрошени хора, проходите на запад - затворени, медиите ни плашат с други страхотии... Той е на топло, в буквалния смисъл. Е, те това е кеф. Вместо да се ядосва, че Данчето пак му го нафандъчи, той си пие кафето с кефлиите. То там и затворите им петзведни хотели - що да не полежиш в тях? \nНо изведнъж виждам в репортажа, че генералът д-рът по психология, инж.-ът и т.н. Бойко Борисов отдава чест на гола глава (без шапка, фуражка, фес, кепе, каскет, пилотка, барета, калпак, гугла и т.н.) на някакви униформени. Какво би казал по повод на тази му издънка старшината от НШЗО, колко ли пъти щеше да иска да оскверни вербално съзнанието на Уважаемия ни Премиер? Нещо критично се беше случило с пича? Какво ли проспах в снежните си розови сънища? \nИ чичко Гугъл ми даде отговора - нек'ви аятоласи не му дали да прелети над територията им. Боко, Боко, не си лошо момче, просто си принуден да вършиш чужди лоши работи. Да се правиш на фактор в международната политика и да водиш и дедо си с теб. Моят дедо Фройд определи това като свръх реакция - когато примерно убеден член на БКП се превръща в яростен антикомунист  или ниско поставена мутра - в стожер на законността. Психичното образувание (свръх реакцията) е може би най-патогенният защитен механизъм. И когато го използваш, по-добре е да дойдат при теб аятоласите - ще ти спестят душевни страдания. \nЗатова, Боко, бегай по песоко, оти иде потоко на осъзнаването!     \n", "date": "2017.12.07", "title": " Боко, бегай по песоко!"}
{"url": "http://duma.bg/node/157136", "text": "Младото поколение едва ли знае кой е проф. Иван Попов. А той има изключителни заслуги и създава електрониката като водещ отрасъл у нас. В Пантеона на модерна България той ще остане като голям учен, държавник, технократ. За мнозина от по-близките му съратници, участвали активно в изграждането на модерната индустрия през ХХ в., той е кумир. Проф. Попов е с най-големи заслуги за превръщането на България в съвременна промишлена държава. Неслучайно през 1999 г. е поставен сред десетте най-значими български инженери през ХХ в. \nИван Попов е роден на 8 декември 1907 г. във Велико Търново. През 1932 г. се дипломира като инженер в Тулуза, Франция. Работи в Унгария и се издига до директор на завод \"Ганц\" в Будапеща. Бил е директор на силнотоковия завод в София. През 1957 г. защитава професура във ВМЕИ и в Политехниката в Дрезден. Завежда катедра, става декан и ректор на Висшия машинно-електротехнически институт. За високи постижения в науката и техническия прогрес е удостоен със званието \"Заслужил деятел на техниката\" на ГДР през 1959 г. През 1961 г. е избран за член-кореспондент на БАН, през 1966 г. - за член-кореспондент на Академията на науките и изкуствата в Тулуза, а през 1970 г. става доктор на техническите науки на Университета в Илменау. Проф. Иван Попов е бил министър на машиностроенето, зам.-председател на Министерския съвет и на Държавния съвет на НРБ. През 1967 г. е удостоен със званието \"Герой на социалистическия труд\", а през 1972 г. - със званието \"Народен деятел на науката\". Носител е на три ордена \"Георги Димитров\". \nНай-успешният продукт на проф. Иван Попов е организиране производството на електронноизчислителна техника чрез комплексна схема, включваща наука, производство и търговия, сервиз и приложна дейност. В тази област България изпреварва много европейски страни, става номер едно в бившия социалистически лагер по износ. \nОтскокът на българската електроника от 70-те и 80-те години на ХХ в. се случва благодарение на успешната комбинация от фактори и обстоятелства - целенасочена държавна политика, доброкачествен научен потенциал, пазари за реализация. Иван Попов е човекът, който мобилизира ресурсите и обстоятелствата и ги впряга за градеж на новата индустрия. Той прокарва мнения пред Тодор Живков и пред Москва, защитавайки българските интереси. Държавното стопанско обединение \"ИЗОТ\" е най-успешният проект на проф. Иван Попов. България се ангажира за период от 4 години да произведе и изнесе за партньорите си от социалистическите страни продукция от електронноизчислителната техника на стойност 700 млн. щ.д. Именно този сектор има съществен принос за високия икономически ръст на страната и още по-важно - България заема лидерско място по износа на тази техника със социалистическите страни. Благодарение на износа за СССР всяка година у нас се внасят 5 млрд. куб.м. природен газ, 12,5 млн. т нефт, 1 млн. т стомани, кокс, памук, машини и пр. Всичко се заплаща в щатски долари. В бюджета на държавата влизат милиарди левове. Това направление е най-високоефективното и то \"снася златни яйца\" за България, а безспорен лидер в сектора е \"ДЗУ\"-Стара Загора с постъпления от реализация 1,520 млрд. лв. Не без основание специалистите коментират, че само \"ДЗУ\" може да стопи държавния дълг на страната, ако има възможност да работи още десетина години. \nЗа периода 1971-1989 г. е произведена продукция от електронноизчислителна техника за близо 20 млрд. лв.! По данни на ООН за 1987 г. България се нарежда между 10-те развити страни в света по обем на износа на електронноизчислителна техника и заема трето място след САЩ и Япония на глава от населението. За същата година реализираният износ възлиза на 3,9 млрд. лв. \nОценките на видни личности за българската електроника са високи. Разпадът на славната индустрия след 10 ноември 1989 г. за жалост оставя постиженията на личности като проф. Иван Попов за историята. Ако \"държавниците\" на прехода бяха по-прозорливи, можеше и днес да има полза от сътвореното преди десетилетия.     \n", "date": "2017.12.07", "title": " В Пантеона на модерна България  "}
{"url": "http://duma.bg/node/157137", "text": "\nТемата за българските творци и Втората световна война тъне в дълбока сянка и рядко някой се опитва да навлезе в нея. Използвана е преди всичко за конюнктурни политически цели, за да се заклеймят комунягите, които били избили цвета на българската интелигенция през 1944 г. - твърдение, което не почива на никакви научно-исторически проучвания. Слагат се в един кюп откровени фашисти интелектуалци като проф. Богдан Филов, Райко Алексиев, проф. Любомир Владикин (автор на едни от най възторжените панегирици на фашизма) и др. заедно с големи български творци, като целта е всичко така да се омеси, че да не може да се разбере кой е бил фашист и кой искрен патриот на родината.  \nПредлагаме ви със съкращения едно уникално изследване на д-р Ани Златева на пропагандата и творческите институти в България по време на Втората световна война, създадени по немски образец и с всеотдайната помощ на хитлеристка Германия. Наред с това авторката осветлява имената и дейността на десетки талантливи български творци и учени, потопили перото си в мастилницата на родолюбието. И след 1944 г. те остават в плеядата на най-изявените и почитани от народната власт български творци и академици.      Министерството на общественото осведомяване и пропаганда, създадено от Хитлер през 1933 г., начело на което е назначен Гьобелс, изработва и оформя матрицата на съществуващите и бъдещите културни институции на Германия, държавите на Оста и техните сателити. Става дума за създаване на културните камари и международни федерации, базирайки се на немския опит в областта на пропагандата от Първата световна война. В техния състав като подразделения (секции) влизат творческите съюзи, между които и тези на професионалните журналисти. \n    Министерството на Гьобелс се ръководи от аксиомата, че пропагандата трябва да изпреварва събитията, за да разчиства пътя на политиката. На \"Вилхелмщрасе\" виждат възможността за реализиране на новото европейско съжителство чрез използване на формата на традиционните двустранни културни спогодби, които трябва да осигурят логична официална публична предпоставка за пряка намеса и участие в идейно-пропагандната работа на националните институции. В дейността му като методи и форми на работа негласно са утвърдени ловката дискриминация и бруталното ликвидиране, наречено \"саморазтуряне\" на проявилите се антифашистки настроени авторитетни и утвърдени антифашистки организации на европейските интелектуалци. Според д-р Ото Дитрих - идеолог и ръководител на германския печат, на тяхно място се налага бързо изграждане на еднотипни по същество цели нови организации, преди всичко в съюзните и в симпатизиращите на Оста страни. \nПърва крачка към осъществяване на този замисъл по схемата на Камарата на културата екипът на \"Вилхелмщрасе\" прави на 26.Х.1941 г. във Ваймар, когато се поставят основите на новия Европейски писателски съюз. На тържественото откриване по поръчение на фюрера присъства Гьоринг. България влиза в новото сдружение като учредителка наравно с още 16 държави (под протектората на Райха) без официално решение от страна на СБП. Поради това писателката Фани Попова - Мутафова, присъстваща там по лична покана от немска страна, става председателка на българската секция - съюз \"Иван Вазов\", организиран от нея предимно от немски възпитаници. \n\"Обединението на духовния европейски и световен елит против болшевизма и Съветска Русия, плутокрацията и еврейското господство\" е главната стратегическа цел и следваща стъпка на Берлин. На мястото на \"саморазтурилата се\" Международна федерация на журналистите със седалище Париж започва изграждането на нова подобна организация. Официално идеята идва от Съюза на немските журналисти в края на октомври 1941 г. с мотивировка: \"За по-голяма журналистическа отговорност в международните отношения и всестранна подкрепа на журналистите в техния професионален труд\" Тя веднага е подкрепена от Дружеството на столичните журналисти. \nВ услуга на организацията Райхът веднага предоставя сформирания във Виена ИНСТИТУТ ЗА ИЗСЛЕДВАНИЯ И ПООЩРЕНИЯ НА МЕЖДУНАРОДНИЯ ПЕЧАТ. Институтът, със съдействието на Берлин, е настанен в световноизвестния замък Шьонбрун. Виенският дворец, седалище на новия пропаганден тръст филиал на \"Вилхелмщрасе\", не е избран случайно. Като геополитически център на Европа той трябва да подпомогне реализирането на очертаните мегапланове на Райха за Европа, Балканите и Изтока. Формите и методите му на работа са подчинени на Гьобелсовите възгледи за пропагандната. \nЕстествено е потокът от Райха към България да бъде много по-мощен и активен. У нас се разпространяват безплатно немските списания \"Нова Европа\", \"Сигнал\" (за войската), \"Европейска литература\" (новия писателски съюз) и в. \"Устрем\" за българския корпус в Белград. Увеличават се значително предаванията за българските слушатели, посветени на Хитлеровия Райх. За целта германският пропаганден институт инвестира построяването на нова модерна сграда на Радио София, като в замяна страната ни се задължава да увеличава часовия поток на немски спецпредавания. \nПрез пролетта на 1941 г. по немски образец у нас е организирана Дирекция на националната пропаганда. Новите й специализирани издания \"Народна информация\", \"Нашенец\", \"Народен вестник\" с притурка \"Папагал\", \"Народна дума\", \"Войнишки вести\", са сформирани в подкрепа на официалната власт. \nДирекцията започва планирана настъпателна акция за отразяване на събитията, свързани с \"възкресението на българския дух\" в т.нар. нови земи, в които се вплита и задължителният мотив за \"братството й с Германия по оръжие и съдба\". Темите са подкрепени и разработвани и от влиятелните водещи всекидневници \"Зора\", \"Утро\", \"Дневник\", \"Слово\", многохилядния \"Щурец\" на Райко Алексиев и подгласника му \"Щука\", \"Папагал\", \"Весел българан\". Сред авторите са Ст. Танев, Д. Крапчев, Васил Павурджиев, Т. Кожухаров, Чудомир, Сирак Скитник, д-р Петър Джидров, Ф.П. Мутафова, Е. Багряна, Д. Габе, Г. Константинов, Борис Руменов - Борю Зевзека, Никола Костов - Червен Лилян, Петър Завоев \"Прохор Пчински\", Ал. Добринов и др. \nЗа успешната реализация на акцията се използват утвърдени вече в практиката вътрешни организационно-структурни механизми: \n- изграждане на \"верен на правителствената политика печат\" в новоосвободените земи на Обединена България; \n    - провеждане на общи теоретико-практически журналистически конференции в Южна и Северна България и подобни с членовете на другите творчески сдружения по въпросите на съвремието и включването на страната ни в строителството на Новия европейски ред под егидата на Райха; \n    - Обявяването на конкурси за художествено произведение в областта на литературата, изящните изкуства, музиката. \n    Не може обаче да не се отбележи фактът, че журналистите от централния и провинциалния ни печат, както и тези от новоосвободените ни земи, твърде умело успяват да утвърдят интересни рубрики, в които намират място сериозни аналитични статии, разглеждащи в ретроспекция развоя на важни и съдбовни за националната ни история въпроси. Публикуват се статии, излезли изпод перото на едни от най-изявените творци като проф. Михаил Арнаудов, проф. А. Иширков, проф. Й. Иванов, проф. Л. Милетич, проф. Кр. Кръстев, проф. Г. Гълъбов, Ст. Чилингиров и мн. други, които не могат да бъдат обвинявани в сервилност и най-малко в професионална некомпетентност или груб национализъм. Доказателство за това са и присъдените по-късно съюзни конкурсни награди.  \nТова \"засенчване\" на чисто европейската тематика или разглеждането й в контекста на пробългарските балкански проблеми все по-осезателно се забелязва и буди недоволство на \"Вилхелмщрасе\". БАН ознаменува обединението на българския народ, като единодушно гласува нов свой устав, с който се учредява клон \"Литература и изкуство\" и се избират първите академици творци Т. Влайков, Е. Пелин, Ал. Божинов, Ив. Лазаров и С. Иванов. Академичния съвет на Софийския университет единодушно приема предложението да проведе своето тържествено заседание по повод Обединението на България в \"люлката на българщината\" и заминава на \"поклонническо\" посещение в Охрид. На 21.Vтт.1941 г. ректорът на СУ презвитер Цанков отслужва в храма \"Св. Климент\" тържествена литургия и открива заседанието, потвърждавайки писаното от видинския вестник \"Бдин\" още в навечерието на българското Възкресение: \"Да, шовинист е българският народ с любовта си към родната земя!\"  \nТворческите съюзи на писатели, артисти, художници, журналисти и музиканти от Майка България участват и във всяка инициатива, утвърждаваща осъществения с помощта на Райха идеал за обединение на българските земи както там, така и в \"старите предели\". По този повод наред с многохилядните събори и празненства в Македония, Беломорието и Добруджа журналистическата гилдия подробно отразява ефекта и обществения резонанс от откритите във връзка с деня на славянската писменост 24 май три подвижни изложби на българския периодичен печат и на българската книга, открити от проф. М. Арнаудов в Скопие, Битоля, Охрид, и проведените във връзка с тях първи литературни четения, в които участват като \"първопроходци на българската духовност\" председателят на Съюза на българските писатели Ст. Чилингиров, Д. Немиров, Ел. Багряна, които разкриват красотата и възвишеността на този \"боголик народ\", както го определя в своите \"Български балади\" поетът Теодор Траянов. Те са почетни гости и на учредителното събрание на скопския Клуб на интелектуалците. Певческият съюз и ръководството на Съюза на музикантите изпращат на концертни турнета в новите земи един от най-утвърдените си колективи - мъжкия хор \"Гусла\" и железничарския мъжки хор с подбран \"високопатриотичен репертоар\", а на 29.V.1941 г. издава музикален сборник \"Бог и България\" с подбрани масови песни за младежта. Съюзът на артистите под ръководството на П. Димитров и подкрепата на Кр. Сарафов, Ст. Костов, Г. Гочев и др. обсъжда въпроса за спешното изграждане на Скопския народен театър. \nПо решение на Дирекцията и с помощта на Съюза на филмовите дейци се създава \"Българско дело\", чиито първи документални филми са посветени на \"Дните на възкресението\" и възторженото посрещане на Българската армия в Македония и Тракия. За 50-ата си обща художествена изложба 211-членен Съюз на съюзите на художниците събира 416 картини, като голям дял от тях са посветени на новите земи. Между тях са и творбите и на първия художник, посетил Скопие след Великия ден на свободата, Н. Щъркелов. Малко по-късно столичната публика и културната общественост в Скопие, Битоля и Охрид се запознават снови тематични изложби на българските художници, посветени на Македония и нейните старини. В еуфорията на свободните дни гостуванията на Народния театър - София, и експонирането на български художници в Берлин и Мюнхен не се коментира широко, но фактът се отчита като \"жест на искрено приятелство между двата народа\". Вестник \"Български журналист\" пръв избира девиза на нова Македония: \"Блести и благоденствай!\" и отпечатва за нея свой специален брой. Особено силно въздействие върху слушателите има започналият в началото на 13.тV.1941 г. по идея на Радио София \"Час за Македония\", по който за първи прозвучава химнът на Македония \"Изгрей зора на свободата\". (Сборник с доклади и научни съобщения \"Втората световна война, България и следвоенния свят\", научна конференция в София, 20.04.2005 г.), Военно издателство, 2005 г.)     \n", "date": "2017.12.07", "title": "Гьоринг построява сградата на Българското радио със задача възхвала на хитлеризма"}
{"url": "http://duma.bg/node/157138", "text": "Казват, че Рим бил загинал от нравите си. Редът и законността в империята отстъпили място на корупцията, разврата и безотговорността. Алчността подкокоросвала не само плебса, но и знатните към забогатяване чрез престъпления, които, обикновено, оставали ненаказани. И нещо фатално: железните някога легиони спрели да завоюват нови територии, спрели да защитават, както трябва, империята и тя станала лесна плячка за варварите. \nЧета какво е било в Рим и мисълта ми току свърне към родната ни действителност. Тозчас се ужасявам, че, комай, \nнашата работа все повече заприличва на римската поради което сме първи в Европейския съюз по лошавини. Ето защо, аз неведнъж съм писал, че отиваме на зле. Но кой чете, кой гледа, кой мисли?! Народът ни, ошантавен от какво ли не, дремуца, често спи. Събуждат го за избори, той почти винаги избира \"правилните\" лица за управници, трайно подмамван с голи обещания, пари и служби. Ако сам се събуди, не въстава срещу теглото си, а мрънка, оплаква се и - до следващите избори. \nПо това време така наречените политици се плюят и ритат, често сключват помежду си съюзи - пълна перверзия. Примери... Преди последните, засега, избори партии и партийки, които бяха извън властта, ругаеха и анатемосваха ГЕРБ и неговия вожд Бойко Борисов, колкото си искат. Неколцина от главатарите им станаха депутати. Тутакси, по Ботевски, плеснаха с ръце, па се прегърнаха, но не литнаха с песни в небесата, за да търсят духа на Караджата, ами се наредиха край софрата. Едни, като вечната Амбър - Кунева, станаха министри, други бяха настанени на по-маловажни, но също доходни служби. Апетитите на някои от тях обаче се оказаха преголеми, явиха се разпри между тия и ония и - нови избори. Разбира се, за тях допринесе много и изборът на Румен Радев за президент, който тресна мнозина по главата като с чук. Креслата на реформаторите изстинаха; затоплиха ги телесата на т.нар. Обединени патриоти. Бойко, както винаги, беше налице: ново пляскане с ръце, нови прегръдки. И изобилни декларации, че настъпват вечна обич, вечна правда, но не по Смирненски - в целия свят, а само в нашата, \"перфектна\" според Борисов страна. В името на тая \"перфектност\" Бойко и Волен Сидеров забравиха, че са се дърляли като цигани, че са се съдили. Атакистът забрави още, че е бил против Америка и НАТО. Абе, пълна амнезия, която налетя и на Валери Симеонов, който бе заявил, че може да управлява с ГЕРБ само без Борисов. Заявил,  а сега се чучна като министър че и заместник на министър-председател стана. Така се подреди и Красимир Каракачанов, осъществил кристалната мечта на детството си, да стане министър на отбраната. И да се радва на плътния си образ ежедневно по една телевизия. Волен Сидеров кротна като председател на патриотарската парламентарна група. Докарали я дотук, патриотите забравиха обещанията си за пенсии и заплати. Щастлив, че се е докопал до софрата, Волен извиси глас на смехотворния конгрес на ГЕРБ, нарече днешната власт най-качествената през целия преход! \nРъкоплескането и прегръдките обаче не спряха дотук. Янето Янев, заканвал се в миналото, че ще \"уволни\" Бойко, стана негов съветник. Написалият книгата \"Шайката на Бойко и Цецо\" Антон Тодоров захвана да хвали тия двойцата и стана депутат от ГЕРБ. Довчерашният съратник на Кунева - Тома Биков, ругал в миналото Борисов, каза, че го е правил, защото говорел \"на едро\".  И сега продължи \"на едро\", само че хвалейки вожда. И всичките тези ръкоплесканици и прегръщаници - заради кокала. Този кокал в случая е с каймак... \nЕто че дойде ред на изказването на дълбоко уважавания от мен проф. Иво Христов. Той бил казал, че 80 процента от хората у нас са дебили. Тези му думи разлаяха кучетата, някои от тях дори побесняха. Доблестни християни и зашеметяващи патриоти нарекоха Христов родоотстъпник, поискаха веднага да напусне Народното събрание. Особено се прояви и продължава да буйства аптекарят и бензинджия Марешки, чист като сълза в криминално отношение... Бре, макя, рекох си, дали Иво Христов е единственият човек у нас, казал такива \"скверни\" думи за народа ни. Рекох си и попрелистих някои страници от близкото ни минало. И открих... Борисов се оплакал, преди време, нейде по света, че \"матриалът\" му бил лош. Повече от ясно е, че този \"матриал\" е българският народ, целокупният, защото Иво Христов оставя, все пак, двайсет процента българи като читави. Някой си Харизанов обяви, че става дума за някакъв друг \"матриал\"; не уточни - за цимента, който се полага в автострадите, или пък за лепилото, използвано при санирането на сградите. Това в случая не е толкоз и важно; важното е, че след тази Бойкова обида за народа ни - ни протест, ни думица една. Такова нещо не се случи и когато Бойко рече, че българинът следва да бъде държан на каишка (като куче!). Българинът в случая е събирателно - българите. Все така, кротко и благо мълчание, последва и тогава, когато Бойко нарече депутатите бездарници. Изводът се налага от само себе си: простият и тъп народ избира безделници за депутати... \nИ - черешката на тортата... Като уреждаше назначението на ренегата и нищожество Плевнелиев за президент, Бойко се похвали, че магаре да предложи на тоя пост, и то ще бъде избрано. Смили се обаче, не тропоса дългоушко на високия държавен стол, номенклатурчето от Гоце Делчев вреди на него. Не коментирам, излишно е. Някога, когато бях съдия, имахме един лаф с колегите: всичко е ясно, да влезе убитият... \nПитам: умници или дебили са стотиците хиляди, често и повече от милион, българи, които почти винаги по времето на прехода избират за управници случайници и простаци, лъжци и наглеци, съсипващи държавата и поданиците й? Нека всеки отговори на този въпрос и тогава да съди Иво Христов... \nЯ да се обърнем и към Цветан Цветанов, вярната дружка на Бойко. Трябва да му се признае, че е активен обществено, не си дава и минута почивка. Ето например, щом стана отново депутат (за кой ли път!), той захвана да издирва и показва кривиците на президента Радев. Ще продължи да го прави чак до следващите президентски избори, за да осигури на Бойко поста, без никаква конкуренция... \nНапоследък Цветанов има сериозни грижи с опозицията, по-точно със социалистите. Намира, че те провокират властта и саботират прекрасната й политика, даже искат да компрометират председателството ни на Европейския съюз. И пита социалистите, с болка на сърце, нямат ли чест. Мисля, че на този въпрос трябва да отговори Корнелия Нинова. Аз обаче имам няколко питания към Цветанов. Имаше ли той чест, когато като министър на вътрешните работи обвини в криминално престъпление лекарите от Горна Оряховица, та  един от тях, силно притеснен, получи инфаркт? Имаше ли чест и в ред други случаи, когато отправяше подобни обвинения и към други хора; още повече, че не е юрист, а само физкултурник... Обвини и една съдийка, че имала връзки с ъндърграунда. Жената му заведе дело, но \"обективният\" съд го оправда. Имаше ли чест, когато гушна шест апартамента, казвайки, че му били подарък от тъщата и тъста, пенсионери? НАП \"провери\" случая и заяви, че всичко е от редно по-редно. Сетне шефът на агенцията стана депутат от ГЕРБ. Заради недотам законосъобразни негови деяния Международният съд осъди България. Има ли чест и съвест Цветанов: знае, че народът плаща поради недостойните му дела и си трае... \nСвършвам. Не, още няколко реда. Бойко Борисов заяви, че е прегърнал Ангела (ах, каква мила фамилиарност!), за да й вдъхне кураж в трудната й работа по съставяне на новото германско правителство. Браво, приятел в нужда се познава. Сега вече работата на Меркел е опечена... Бойко имаше тия дни среща със студенти. Една журналистка съобщи, че на тази среща той е произнесъл академично слово. АКАДЕМИЧНО!? Така е: който може, си го може. \nЦветан Цветанов обяви на целокупния български народ, че Бойко Борисов е един от лидерите на Европа. Един?! Защо не ЛИДЕРЪТ?! Хайде, стига сме се подценявали. \nТова - онова. Така - онака. Нищо. Нищо в страната ни не се променя към добро. Обратно: България неотклонно върви към своя край като държава и народ. Защо, дявол да го вземе? Защо?... \nЕто какво изричат двама големи мъже за страни и народи с хал като нашия: \nМирабо: \"Доброволните роби създават повече тирани, отколкото тираните - роби.\" \nХегел: \"Всеки народ има такова правителство, каквото заслужава.\" \nАз ще изрека само една дума, думата - въздишка и вопъл, на Апостола Васил Левски: \"НАРОДЕ????\"     \n", "date": "2017.12.07", "title": "Умници или дебили са българите?  "}
{"url": "http://duma.bg/node/157139", "text": "В България, както и в другите източноевропейски страни, през последните 25-30 години беше проведена мащабна престъпна приватизация. Поголовно беше приватизирано почти всичко, включително и стратегически, високо технологични, рентабилни предприятия, повечето от които бяха впоследствие съсипани. А беше очевидно, че щом държавното предприятие е работело добре и е рентабилно, нямаше нужда да се приватизира. \nИмаше някакъв икономически смисъл да се приватизират само лошо работещи предприятия, за да бъдат оздравени. Нали ни внушаваха, че частникът бил по-добър стопанин от държавата. Ако беше така, частникът следваше да оздрави губещите производства и да ги използва като свои.  \nСъдбата на приватизираните предприятия, обаче показа друго.  \n Повечето бяха съсипани - и силните, и слабите      \nНавсякъде виждаме изоставени предприятия, чиито входове са буренясали! А тези, които продължиха да работят, произвеждат по-малко и на по-ниско равнище. Много от тях укриват печалбите си и плащат далеч по-малък корпоративен данък, отколкото преди приватизацията. Големи наши и чужди компании изобщо не плащат данък върху печалбата в продължение на много години. Частникът минава и през трупове в стремежа си към висока печалба.  \nСвидетели сме на престъпен  паралелен износ на лекарства, с който се лишават от лечение онкологично болни у нас. В много наши села не стъпва лекар. Срина се износът и приходите в бюджета. Около два милиона души загубиха препитанието си. Стотици хиляди хора с висше и средно специално образование останаха без работа. Около 2 милиона емигрираха. Изтичат мозъци и генетичен потенциал към чужбина. Намалява и застарява населението и работната сила. Сринаха се доходите и потреблението на домакинствата. Нарасна бедността. Изостри се доходното неравенство. България е икономически и социално опустошена държава. \nПравителството се хвали с ниска безработица. Тя е ниска не защото нарасна заетостта, а понеже 1,5 млн. работоспособни напуснаха България, поради липса на работа или мизерно заплащане у дома от местните работодатели. Потърсиха спасение в чужбина, понеже родината ги прогони немили-недраги по света. Ако не беше този социален отдушник, безработицата щеше да е около 40-45% и да се стигне до социални бунтове. Какво може да се каже за икономика, която е изхвърлила половината от работната си сила? Най-кратката характеристика е социално-икономическа катастрофа. Това е само едно от последствията от мащабната престъпна приватизация и доминиращия див балкански капитализъм. \nНашият частен сектор не само, че не оздравяваше слабите предприятия. С малки изключения, той показа, че повече умее да съсипва и добрите. Демонстрира неспособност да гради и способността си да руши, като развенча създадения ореол за високата си икономическа рационалност. Тази импотентност се дължи главно на престъпното му зачатие. \nНякой може да ми възрази, като напомни за икономическия прогрес на Америка и Западна Европа. Основа на техния научно-технически и производствен потенциал, обаче не са малките семейни фирми, където собствеността и управлението са в едно лице.  Такава основа са корпорациите,  където собствеността е отделена от оперативното управление. Там управляват не акционерите, а високо квалифицирани и добре платени наемни директори, които може и да не са акционери. И част от тях не са. Разпръснатите по света стотици хиляди акционери в дадена корпорация, дори не знаят в кои предприятия са вложени техните акции, а камо ли да ги управляват! А и акциите всеки ден променят мястото и собственика си на капиталовите пазари. Корпорациите не са класически частни стопански формации, управлявани пряко от акционерите. Те са публични обединения в които собствеността и управлението са разделени още от миналото столетие. \nСпоред най-новото издание на Глобалния доклад по конкурентоспособността за 2017-2018 г. на Световния икономически форум, от 26 септември 2017 г., сс. 75-76 (The World Economic Forum, The Global Competitiveness Report 2017-2018, 26 September 2017, pр. 75-76) по технико-икономическите си показатели за конкурентоспособност, нашите фирми са между най-слабите в Европа и в света. Това е най-убедителното доказателство за провала на българския частен сектор като организатор и ръководител на съвременна стопанска дейност. \nАко проведената в България приватизация през последните 20-25 години беше успешна, работата на фирмите би трябвало да се е подобрила, а тяхната конкурентоспособност да се е повишила. Според годишните доклади на Световния икономически форум през последните 20 години, които следя редовно, няма забележимо  подобрение в нашите фирми. Измина достатъчно време, а приватизацията не дава положителни резултати. По-скоро обратното.  \nЗа груба ориентация може да се има предвид, че класиране до към 45-50-то място означава принадлежност към групата на развитите страни; от 50-то до към 100-но място - към слабо развитите и над 100-но до 137-мо - към най-изостаналите в света. По нито един показател не сме в първа група. От използвани общо 44 показателя, по 29 сме във втора и по 15 - в трета група. Това е алармираща класация на българските фирми по конкурентоспособност.  \nЕто и най-важните показатели  за конкурентоспособност на нашите фирми през 2017 г. \n-по качество на местните доставчици - 65-то място от 137 обхванати в  \nдоклада страни;  \n-по способност на фирмите да внедряват нови технологии - 66-то място;  \n-по наличие на последни технологии във фирмите - 68-мо;  \n-по развитие на клъстъри от фирми - 70-то;  \n-по прилагане на модерни производствени процеси във фирмите - 71-во; \n-по качество на въздушната инфраструктура - летища, самолети и дестинации - 73-то; \n-по връзка между наука и практика при внедряване на новости - 74-то;  -по ефикасност на корпоративните бордове на фирмите - 77-мо;  \n-по качество на базисната инфраструктура - 78-мо; \n-по качество на снабдяването с електричество - 78-мо;  \n-по преобладаване на нетарифни бариери в търговията - 82-ро; \n-по достъпност на финансовите услуги за фирмите- 82-ро; \n-по опазване правата на миноритарните акционери във фирмите - 83-то;  \n-по качество на финансовите услуги за фирмите -84-то;  \n-по ориентация на фирмите към потребителите - 84-то;  \n-по ефективност на антимонополната политика - 85-то;  \n-по качество на образователната система - 87-мо;  \n-по изнудване на фирмите за подкупи - 87-мо;  \n-по връзката между заплати и производителност на труда - 88-мо; \n-по неправомерно обслужване на правителствени лица - 90-то;  \n-по етично поведение на фирмите - 91-во;  \n-по наличие на лоялна местна конкуренция между фирмите - 91-во;  \n-по наличие на учени и инженери във фирмите - 93-то;  \n-по качество на пътищата - 93-то; \n-по качество на потребителите  на продукцията на фирмите- 94-то;  \n-по надеждност на банките, обслужващи фирмите - 96-то;  \n-по отклоняване на публични фондове от фирмите - 97-мо; \n-по решаване на съдебни спорове между фирмите  - 98-мо \n-по делегиране на компетенции на подчинени във фирмите - 100-но;  \n-по отношения между бизнеса от фирмите и престъпността - 102-ро;  \n-по необходимо време за започване на бизнес - 103-то;  \n-по надеждност на полицейските услуги - 105; \n-по прилагане на маркетинг от фирмите  - 107-мо;  \n-по прозрачност на правителствените решения - 107; \n-по взаимоотношения между работодатели и работници - 111-то;  \n-по наличие на специализирани услуги за фирмено управление - 112то;  \n-по уповаване на професионално управление във фирмите - 112-то;  \n-по качество на училищата по управление - 117-то;  \n-по качество на обучението на персонала на фирмите - 118-то;  \n-по способност да се привлича квалифициран персонал - 118-то;  \n-по способност да се задържа квалифициран персонал - 119-то;  \n-по влияние на организираната престъпност върху фирмите - 119-то;  \n-по спазване на правата на собственост във фирмите - 120-то;  \n-по зачитане на интелектуалната собственост във фирмите - 125-то. \nТези 44 показателя дават  обобщена представа за лошото управление и неефективно функциониране на нашите фирми. А подробностите остават тайна за обществеността, под претекста за \"фирмена тайна\". Този резултат е катастрофален за българските фирми. \nСпоред същия доклад, България е на 49то място по обща конкурентоспособност. Ако беше вярно, това е задоволително. Обобщаващият показател се формира от 114 аналитични показателя, в т.ч. посочените 44. Между тях са и аналитични показатели, които нямат или имат само символична връзка с конкурентоспособността. \nТакива са например: влияние на спина върху стопанската дейност, където сме на първо място (т.е. няма влияние); по ниския бюджетен дефицит - на 6-то място (поради силно рестриктивната бюджетна политика); по ниските вносни търговски мита - на 6-то (поради отворени граници за безмитен внос, който смазва нашите неконкурентни производители); по абстрактния индекс за юридически права - на 12-то; по ниски разходи при съкращения на персонал - 20-то (поради ниските компенсации при безработица у нас); по нисък държавен дълг - 20-то (България обаче има огромен брутен дълг - почти 100% от БВП); по общ данъчен процент - 28-мо (България е с едни от най-ниските данъци, но има всеобщо недофинансиране); по използване на мобилни телефони - 32-ро (връзката с конкурентността е символична); по дял на жените в работната сила (връзката с конкурентността е съмнителна) - 34-то и т.н. Следователно, заемаме челни места по съмнителни, дори вредни, от гледна точка на конкурентността и здравословната икономическа политика показатели. \nИзчисляваната по тази методика обща конкурентоспособност е абстрактен показател, без реална стойност за фирмите. Когато фирмите излязат на пазара, купувачите се интересуват главно от качеството и цената на предлаганата стока, от резервните части и сервиза, а не от спина, от бюджетния дефицит, от процента на жените в работната сила, от използването на мобилни телефони и т.н.     \n", "date": "2017.12.07", "title": "Частният сектор в България повече руши, отколкото гради "}
{"url": "http://duma.bg/node/157140", "text": "Решението на Международния олимпийски комитет да изхвърли Русия от Зимните игри в Пьонгчан през февруари донякъде е очаквано, но е и изключително скандално. Защото на политическа основа беше погазено и унизено самото олимпийското движение. \nРуските спортисти бяха спрени от участие главно заради това, че държавата им само бе набедена в институционална намеса в използването на допинг. Това е повече от обидно за всяка държава членка на МОК, която попадне в такава ситуация. На всичко отгоре забраната дойде, след като Международната федерация по бобслей и скелетон (IBSF) прекрати временното отстраняване на шестима руски олимпийци, получили наказания след повторен анализ на пробите им от Сочи. Това говори, че МОК не се съобразява с фактите на федерациите, а действа на своя глава, като привидно им е дала право сами да определят да бъдат ли наказани всички руснаци. \nРазбира се, всичко е продиктувано от по-висши органи, независимо от жалките твърдения на Томас Бах, че МОК е организация, която не се влияе от политически натиск. Реално сега \"Сборная\" бе наказана след повторен анализ на пробите от Сочи 2014 и така бяха хванати 21 души. А в щангите например през 2013 г. Азербайджан \"изгоря\" с 18 души, но страната си плати глобите и пак тежкоатлетите й се върнаха на подиума. \nВъпросът е как ще действа Русия. Ако допусне свои спортисти под неутрален флаг в Корея, това означава, че признава вината си. А тя е, че има държавно покровителстване в използване на допинг. Което пък ще окрили още повече противниците й да работят срещу нея. Сега се очаква атаките да се насочат срещу световното по футбол догодина, което е именно в Русия. \nАко най-голямата държава (по територия) в света иска да брани честта си, трябва да бойкотира всякакъв вид Олимпиади и така всички да разберат, че тук не става въпрос просто за спорт, а за политика. Друг изход няма. В противен случай войната срещу руския спорт ще стане още по-мащабна и открита. А такъв вид борби нямат нищо общо с олимпийското движение. Те просто унижават участниците в него.   \n", "date": "2017.12.07", "title": " Унижение"}
{"url": "http://duma.bg/node/157141", "text": "Бойко Борисов не е Бойко Борисов. Други са вместо него - неговият пиар, една девойка от Министерския съвет... И още кой знае колко \"Бойкоборисовчета\". Да не е лъжа? Стана ясно на делото на годината, както го окачествиха бързо-бързо медиите. \nЗа първи път журналист се изправи в съда срещу премиера, за да отстоява името си. И да се противопостави на арогантността, подмяната, безочието и агресивния мачизъм на Борисов. Срещу Елена Йончева шизофренно и абсурдно се подредиха \"експерти\", натоварени със задачата да докажат, че Борисов не е Борисов. Премиерът не пишел сам във фейсбук профила си, други драскали там вместо него. Леле, голям срам! И това ли не може? Че Доналд лично го прави, а Бойко поверил и туй \"ръкоделие\" на по-компетентни. И теории развиват - колко и какви фалшиви профили имал премиерът, как разни хора вилнеели от негово име и пускали клипове... Че какъв е този премиер? Как не е удържал тез палячовци, които сриват реномето му? Па и мисли, че с холограми може да метне съдията. \nЧе кой говори за писания във фейсбук? Що се правят на ударени с мокър парцал? Има ли предизборна проява на Бойко Борисов например в Бургас, на която той изрича, че правителството било принудено да плаща милиони за документалните филми на Йончева? Има. Ама те и това поставят под съмнение. Клипът може да е монтиран, смело изричат защитниците Му. Къде, във фейсбук профила ли? Боже! А в \"Ютуб\", а в телевизионните репортажи? И там конспирации, и там халюцинации. \nТвърде плоско. Номерът Му не върви. Време е за \"разузнаваческата\" нишка. Натам ще търкалят съдебното дело, за да няма повече мушмороци, които да Го правят за резил. При закрити врати, с \"тайни\" свидетели и, разбира се, националната сигурност. А Той после ще върти филми във фейсбук и ще налага диктатурата на анцуга. Бойко си е баш Бойко!   \n", "date": "2017.12.07", "title": "Бойко не е Бойко"}
{"url": "http://duma.bg/node/157164", "text": "Уморително и умопомрачително е от сутрин до вечер всеки ден да ни заливат примери на управленска немарливост и некомпетентност. По-лошото е, че от всички издънки на управляващите страда обикновеният български гражданин, който очаквано все повече губи доверие в институциите. Сами по себе си държавните структури, че даже и техните началници, не са виновни за безпросветността и слабостите си - вината е в тези, които ги избират и назначават. \nШефът на Бюрото за контрол на СРС Бойко Рашков направо размаза службите за способностите им да четат и спазват закона. Пред депутатите той разказа за много нарушения и \"пренебрежения към закона\" в исканията за разрешаване на използване на СРС. \"Исканията са невежи и нямат реквизити. Някои не са научили за кои престъпления могат да поискат и използват СРС, и не се обръщат към компетентния съд\", смъмри ги Рашков. \nКлонящите към нула искания за подслушване по подозрения за корупция пък повдигат въпроса за какво изобщо ни е нов специализиран антикорупционен орган... Има ли изобщо някой, на когото му се занимава с подобни проверки, почти попита Рашков. \nНякои наблюдатели останаха изненадани от внезапния напън на ГЕРБ и компания изслушването на шефа на Бюрото за контрол на СРС да бъде публично. А това просто бе хитър ход, който да попречи на Рашков да назове имената на подслушваните политици. С провиквания в зала дори му бе напомнено да не си отваря много-много устата. За да е съвсем ясна картинката, ГЕРБ му напомниха, че догодина предстои избор за нов мандат на Бюрото. Думам ти дъще, сещай се снахо... \nНевежите искания за СРС са само капка в океана. Тази седмица министърът на вътрешните работи Валентин Радев чистосърдечно се изцепи пред медиите и призна, че служителите му са некомпетентни. Във връзка с проверките на болниците той призова медиците да помагат на униформените, защото нищо не разбирали от медицинската терминология. Значи ли това, че в \"Икономическа полиция\" никой не разбира от темата? Къде отиде професионализмът в разследващите структури? \nКазват, че когато е прост народът, държавата е слаба. Същото важи и за институциите. За съжаление управляващата върхушка съвсем се е самозабравила и дори няма елементарно притеснение да признае некомпетентността си. А иначе се сърдим, когато ни нарекат лош материал, дебили, или ни смъмрят, че не ставаме за чеп за зеле... Не е луд този, който яде баницата, а този, който му я дава. Докато търпим, меко казано, да ни правят на маймуни и да си разиграват коня както им се харесва, ГЕРБ ще си щракат с пръсти, ще си уреждат животеца и дружките, и песни ще си пеят. А ние ще се чудим кое е по-лошо - че ни подслушват, че ни лъжат, че ни ограбват, или че ни обричат на мизерия и безпросветност... А отдалече ще ни се смеят и ще взимат пример от нас - какво да не правят в собствените си държави. \n    \n", "date": "2017.12.07", "title": "Некомпетентност "}
{"url": "http://duma.bg/node/157108", "text": "\nВсе пак САЩ ще преместят посолството си от Тел Авив в Ерусалим. Доналд Тръмп е информирал за това палестинския президент Махмуд Абас. Тази стъпка може да подпали нов пожар в Близкия изток, предупреждават експерти. \nНовината беше потвърдена от говорител на палестинския президент Махмуд Абас: американското посолство в Израел все пак ще бъде преместено. В телефонен разговор президентът Тръмп е информирал Абас, че американското посолство ще бъде преместено от Тел Авив в Ерусалим. От информацията не става ясно дали Тръмп е съобщил и подробности относно това кога САЩ ще предприемат тази стъпка. Палестинският президент е предупредил, че това решение може да има фатални последици за близкоизточния мирен процес, за мира и стабилността в региона и в света, съобщи още говорителят. \n\"Нищо не може да оправдае подобно решение\", заяви преди няколко дни в Кайро и генералният секретар на Арабската лига Ахмед Абул Гейт. \"Такова решение не служи на мира и стабилността, обратното - то подстрекава към фанатизъм и насилие. Очевидно някои не си дават сметка, че подобна стъпка представлява допълнителна заплаха за стабилността в Близкия изток и в целия свят\", посочи Гейт. Палестинската групировка ХАМАС вече заплаши с нова интифада. \nПреместването на американското посолство ще бъде в нарушение на международните конвенции. \"Така САЩ ще се оттеглят от широкия консенсус, който сега съществува в международната общност по въпроса\", посочва шефът на бюрото в Ерусалим на близката до ХДС фондация \"Конрад Аденауер\" Александър Бракел. Повечето държави го спазват - поддържат дипломатически представителства в Тел Авив или околностите, но не и в Ерусалим, припомня той. Също така стъпката на американците би изключила предварително въпроса за бъдещия статут на Ерусалим от едно мирно решение на конфликта.  \nГрад и на земята, и на небето Ерусалим е оспорван в много отношения: политически, културно и религиозно. Или както пише историкът и публицист Симон Себаг Монтефиоре: \"...Ерусалим е родина на едничкия Бог, столица е на два народа, светилище на три религии и е единственият град, който съществува както на небето, така и на земята: безпримерната красота на земния град е нищо в сравнение с прелестта на небесния\". Затова и битките, вкл. водени с военни средства, за този град, имащ огромно историческо, религиозно и символно значение, винаги са били така ожесточени. \nСлед първата арабско-израелска война през 1947-1949 г. Западният бряг и Източен Ерусалим са причислени към Йордания, а западната част на града остава израелска. В Шестдневната война през 1967 г. Израел почти изцяло си възвръща населените от палестинци източни квартали, а през 1980 г. ги обединява с еврейската западна част и обявява Ерусалим за своя неделима столица. \nОттогава насам споровете за града допълнително са се изострили. Борбите за светите места в старата градска част - мюсюлманският Скален купол и еврейската Стена на плача - се водят решително и непоколебимо и от двете страни. А триумфът на едните винаги е поражение за другите. \nТова пролича пределно ясно през септември 2000 г. - появата на тогавашния израелски премиер Ариел Шарон на Храмовия хълм в историческия център на Ерусалим бе достатъчно, за да запали искрата на палестинския гняв. Това сложи началото на втората интифада, продължила четири години.  Как ще реагират арабите?  \"В дебата за бъдещия статут на Ерусалим, подет от американския президент Тръмп, съществена роля играе въпросът за суверенитета на собствената, а в случая с палестинците - и на бъдещата, държава. И двете страни предявяват претенции Ерусалим да е тяхната столица\", посочва Александър Бракел. \nС решението си Тръмп рискува да постави под въпрос трудно извоювания мир в момента между израелци и палестинци. Освен това не се знае как ще реагира арабският свят. Протестите в края на юли, когато, след смъртоносното нападение срещу двама полицаи, Израел ограничи достъпа до Храмовия хълм, дават само бегла представа за онова, което може да се случи. Не е казано обаче, че задължително ще се стигне до нови протести. Според Александър Бракел, всичко е възможно. Освен това кварталите в Източен Ерусалим, разположени извън историческия център, за повечето израелци нямат особено значение - те и без друго не ходят в тях. Статутът им де факто няма да бъде оспорван. \"Щекотлив и труден обаче ще е въпросът за бъдещия статут на Храмовия хълм и на Стената на плача\", убеден е шефът на бюрото на фондация \"Конрад Аденауер\" в Ерусалим.  \n   \n", "date": "2017.12.07", "title": "Това решение на Тръмп може да взриви Близкия изток  "}
{"url": "http://duma.bg/node/157109", "text": "\nНай-висшият дипломат в ЕС Федерика Могерини изглеждаше, сякаш би била по-щастлива, ако беше на зъболекарски стол. \nПо време на пресконференцията в Европейския съвет и облечена в черно, което изглеждаше удобно за погребение, Могерини приветства държавния секретар на САЩ Рекс Тилърсън във вторник с цялата топлина на декемврийски ден в Хелзинки. \n\"За мен е удоволствие да ви приветствам, Рекс - секретар Тилерсън - в Брюксел, сърцето на Европейския съюз“, каза Могерини, погледна настрани и се усмихна насила едва-едва. \"За мен е удоволствие да приветствам приятели и да работим заедно\". Да, разбира се. Очевидно е удоволствие Когато Тилърсън пристигна в Брюксел за два дни разговори с дипломати от ЕС и с външните министри на НАТО, напрежението, което президентството на Доналд Тръмп постави във връзката между Вашингтон и Европа, беше ясно видимо. \nТръмп все още не е посочил посланик в ЕС - очевидно свободно работно място, което изпъкна, когато Тилърсън спря за кратко в посолството на САЩ и говори с персонала, в голямата си част за съкращаване на щатовете, което той прави в Държавния департамент. \nДвойнственото отношение на Тръмп към Европа едва ли е тайна. Той се бори с германския канцлер Ангела Меркел за военните разходи, без да обръща внимание на европейските лидери, което пролича от оттеглянето му от споразуменията за климатичните промени в Париж, разтревожи най-важните си съюзници по сигурността, както и Китай, и Русия, чрез отказа от ядрената сделка в Иран, и дори атакувайки Великобритания чрез повторно пускане в туитър на антимюсюлмански видеоклипове от крайнодясната британска политическа партия, което предизвика рядък укор от страна на министър-председателя Тереза Мeй. \nАко пътуването на Тилърсън имаше за цел да подчертае важността на отношенията между САЩ и ЕС, тази цел бе подкопана от изтичането на твърдения от Белия дом, че той скоро ще бъде уволнен и заменен от директора на Централното разузнавателно управление Майк Помпео, два дни след като Тилърсън изнесе важна реч преди посещението си в Брюксел. \nДокато Тръмп отрича, че Тилърсън ще бъде свален, напрежението между президента и неговия държавен секретар, бившият главен изпълнителен директор на Exxon Mobil, е добре документирано и никой в Европа не може да бъде сигурен, че Тилърсън всъщност говори от името на своя шеф. От друга страна, това може да е също толкова добре, тъй като мнозина в Европа мислят, че Тръмп говори - и туитва – каквото сам реши. \nВ знак за това колко дестабилизираща сила е американският президент за политиците в ЕС, Могерини използваше подготвените си бележки, докато стоеше край Тилърсън, за да предупреди за плановете на Тръмп за публично признаване на Йерусалим като столица на Израел. \n\"Европейският съюз подкрепя възобновяването на смислен мирен процес към решението с две държави\", каза Могерини. \"Ние вярваме, че всяко действие, което би подкопало тези усилия, трябва абсолютно да се избегне. Трябва да се намери начин чрез преговори да се реши състоянието на Йерусалим като бъдеща столица на двете държави, така че стремежите и на двете страни да бъдат изпълнени\". \nМогерни също силно защитаваше ядреното споразумение с Иран, за чието договаряне тя помогна заедно с администрацията на Обама. Тя каза, че ЕС е готов да обсъди други действия на Иран, които може да изискват отговор от Запада, но настоя, че премахването на споразумението би причинило повече вреда, отколкото полза. Тилърсън от своя страна не изглеждаше много по-щастлив \nПо време на съвместното им изказване, на което той и Могерни не приеха въпроси, той повтори обичайните изискани изтъркани фрази за значението на споделените ценности и трансатлантическия съюз, общите усилия за борба с тероризма и неговата оценка за силна позиция срещу Северна Корея и подкрепа за мирния процес в Сирия. Той също така критикува Иран за дестабилизирането на Близкия изток, действия, които той каза \"не може да бъдат игнорирани и не може да останат без отговор\". \nТилърсън благодари на Могерини за отделеното му време и призна, макар и накратко, че в момента трансатлантическата романтика съвсем не цъфти. \"Като всяка добра връзка това изисква много внимание\", каза той, като звучеше малко като човек, който неохотно присъства на семейна терапия. \"Знам, че върховният представител е много отдаден на тези отношения\".    \n", "date": "2017.12.07", "title": " Трансатлантическата романтика съвсем не цъфти "}
{"url": "http://duma.bg/node/157110", "text": "Руският президент Владимир Путин официално обяви, че ще се кандидатира за още един мандат на предстоящите избори за президент през март 2018 г. \nТой направи това на среща с работниците от автозавода \"ГАЗ\" в Нижни Новгород, който празнува 85 години от създаването си.  \nПо-рано, на друго събитие в столицата Москва, държавният глава направи най-силния си намек досега, че ще участва в следващите президентски избори, но се въздържа от директното обявяване на кандидатурата си. \nПо време на връчването на отличията ДДоброволец на годинатаУ, попитан какви са бъдещите му планове, държавният глава отговори: ДВинаги съм с васУ. Въпреки това той беше много предпазлив при отговора на въпроса дали ще се кандидатира за вота догодина. ДТова винаги е много отговорно решение за всеки човек, тъй като мотивът за него трябва да е само желанието за подобряване живота на хоратаУ, отговори президентът, който е във властта вече почти 18 години. Той допълни също, че Дтова може да бъде постигнато само с доверието и подкрепата на хоратаУ. При тези думи той се обърна към присъстващите с въпроса ДВярвате и подкрепяте ли ме?У, на който тълпата отговори групово ДДа!У. Въпреки това Путин не пожела да направи очакваното изявление. \nТова се случи, след като работещият в завода \"ГАЗ\" Артьом Баранов припомни събитията по-рано през деня, след което увери държавния глава в пълната подкрепа на колектива на завода към него и помоли Путин да огласи решението си като подарък за работниците.  \n\"Ще издигна кандидатурата си за длъжността президент\", отговори Путин. По неговите думи няма по-добро място и време да се направи това. Путин също така благодари на работниците за подкрепата.  \n\"Русия ще върви само напред и това движение напред няма никога да бъде спряно от никого\", допълни руският държавен глава. \nИзборите за нов руски президент ще се състоят на 18 март 2018 г., а предизборната кампания ще стартира по-късно този месец. От партията на Путин \"Единна Русия\" вече обявиха, че също подкрепят кандидатурата му.   \n", "date": "2017.12.07", "title": "Путин ще се кандидатира за президент"}
{"url": "http://duma.bg/node/157111", "text": "Силите за сигурност на Украйна подготвят специална операция за задържането на бившия губернатор на Одеска област и лидер на партията „Движение на новите сили” Михаил Саакашвили, съобщиха от полицията в Киев. \nЗасега не се съобщава кога ще се проведе операцията. Саакашвили е обявен за издирване. \nВъв вторник главният прокурор на Украйна Юрий Луценко заяви, че Саакашвили трябва да се яви доброволно пред органите на реда до 24 часа, за да не бъде принудително доведен. \nВчера сутринта полицаи се опитаха да задържат Саакашвили в палатковия лагер, който се появи до сградата на Върховната Рада, но демонстранти им оказаха отпор и органите на реда се оттеглиха. При сблъсъците пострадаха двама граждани и 11 служители на спецслужбите. \nГоворителката на главния прокурор Лариса Сарган каза, че срещу Саакашвили са повдигнати три обвинения: за опит за престъпления, за извършване на престъпление от група лица и за подпомагане на участници в престъпна организация с прикриване на дейността им.    \n", "date": "2017.12.07", "title": "Спецоперация за задържането на Саакашвили"}
{"url": "http://duma.bg/node/157112", "text": "Президентът на САЩ Доналд Тръмп признава Ерусалим за столица на Израел и с това може да предизвика ново изостряне на конфликта в региона. Плановете на САЩ се посрещат с растящо недоволство в арабския свят, пише Би Би Си. Доналд Тръмп промени дългогодишната политика на САЩ към конфликта с палестинците и ще отприщи непредвидими сътресения в Близкия изток, коментира британският в. \"Гардиън\". \nПрезидентът Тръмп освен това ще нареди на Държавния департамент да подготви преместването на посолството на САЩ в Израел от Тел Авив в Ерусалим. Той няма да определя график за преместването, което вероятно ще отнеме няколко години. \nПротиворечивата идея на Тръмп предизвика очаквана радост в Израел и остри критики както от страна на Палестина, така и на международната общност. \nПризнаването на Ерусалим за столица на Израел ще е признаване на \"историческата и съвременната действителност\", а не толкова политическо изявление, казват източници на Асошиейтед прес и Франс прес. Те отбелязват, че почти всички израелски правителствени ведомства и израелският парламент са в Ерусалим, а не в Тел Авив, където поддържащите дипломатически отношения с Израел държави по традиция държат посолствата си. \nСъединените щати забраниха на американските правителствени служители каквото и да било придвижване по лични причини в Стария град на Ерусалим заради очакваните протести на палестинци срещу намерението на президента, предаде агенция Франс прес, като цитира Държавния департамент. Забраната важи и за Западния бряг - палестинска територия, окупирана от Израел и съседна на Ерусалим. Разрешени са единствено служебни придвижвания от съществено значение, придружени с допълнителни мерки за сигурност, уточнява Държавният департамент. \nСпоред палестинското президентство Тръмп е уведомил по телефона палестинския президент Махмуд Абас \"за намерението си да премести посолството\". Белият дом заяви единствено, че Тръмп е водил отделни телефонни разговори с петима близкоизточни лидери \"за потенциални решения за Ерусалим\". В разговорите с израелския премиер Бенямин Нетаняху, палестинския президент Махмуд Абас, йорданския крал Абдула, саудитския крал Салман и египетския президент Абдел Фатах ас Сиси Тръмп също така е потвърдил ангажираността си за напредък в израелско-палестинските мирни преговори, се казва в изявлението на Белия дом. \nПовечето лидери посъветваха Тръмп да се откаже от местене на посолството на САЩ от Тел Авив в Ерусалим и го предупредиха, че едностранни стъпки на САЩ за статута на Ерусалим ще осуетят усилията на Вашингтон за мир в Близкия изток и ще влошат положението в региона. \nПалестинското ислямистко движение ХАМАС заяви, че обявеното намерение на Доналд Тръмп да премести посолството на САЩ в Израел от Тел Авив в Ерусалим преминава \"всички червени линии\", предаде Франс прес. ХАМАС призова палестинците на демонстрация в петък, обявен за \"ден на гнева\". \nЙордания планира да свика извънредни заседания на Арабската лига и на Организацията за ислямско сътрудничество (ОИС) в събота и неделя, за да се обсъди как да се реагира на \"опасните\" последици от решението на президента на САЩ. Това съобщи йорданският външен министър, цитиран от агенция Ройтерс. \nСъветът за сътрудничество в Залива потвърди на срещата си на върха в Кувейт необходимостта от запазването на статута на Ерусалим, се казва в декларация на завършилия преждевременно форум в Кувейт, предаде ТАСС. \nГенералният секретар на ООН Антониу Гутериш е против каквито и да било едностранни действия към Ерусалим, които могат да подкопаят решението с две държави на израелско-палестинския конфликт, предаде Асошиейтед прес. Специалният пратеник на ООН за мирния процес в Близкия изток Николай Младенов заяви, че бъдещият статут на Ерусалим трябва да бъде договорен между израелци и палестинци. \nЕвропа също реагира отрицателно на идеята на Тръмп. Британският външен министър Борис Джонсън каза, че Великобритания е загрижена за плана на американския държавен глава. Неговата забележка дойде след критика от страна на еврокомисаря по външните работи Федерика Могерини. Срещу този акт се обяви и китайското правителство. \nСтатутът на Ерусалим е един от ключовите проблеми в палестино-израелския конфликт. Израел завзема източната част на града по време на войната през 1967 година. Според израелците Ерусалим е единна и неделима столица на Израел. Палестинците пък искат да направят източната част на града столица на своя държава.   \n", "date": "2017.12.07", "title": " Доналд Тръмп отново разгневи Близкия изток  "}
{"url": "http://duma.bg/node/157113", "text": "Изнудват DHL за 10 млн. евро \nИзнудвач, чиято касетъчна бомба предизвика евакуацията на коледен пазар в Германия миналата седмица, поискал 10 млн. евро в електронна валута (биткойни), стана ясно вчера. С искането, написано на немски, изнудвачът искал плащането да е в непроследимите биткойни. Посланието било адресирано до DHL. Изнудвачите заплашиха, че ще изпратят и други колети в предколедния сезон, ако от DHL не платят. \nЧехия има нов премиер \nЧешкият президент Милош Земан назначи милиардера Андрей Бабиш за премиер на страната, след победата му на парламентарните избори през октомври. Бизнесменът сформира малцинствено правителство, което включва предимно членове на неговото центристко движение АНО (\"Акция на недоволните граждани\"). Кабинетът ще заработи на 13 декември. \nБританците вече са скептични за \"Брекзит\" \nСпоред ново проучване на британския Национален център за социални проучвания процентът на британците, според които властите се справят с преговорите зле, се е увеличил от 41% през февруари до 55% през юли и 61% през октомври. Също така увеличение има и при хората, които смятат, че Великобритания ще получи лоша сделка – от 27% през февруари до 44% през юли и 52% през октомври. В същото време според едва 19% от запитаните Великобритания ще получи добра сделка.  \n 50 ранени при влакова катастрофа в Германия \nБлизо 50 души пострадаха при влакова катастрофа в Германия, станала късно снощи в град Меербуш, в западната част на Германия. Пътнически влак е връхлетял отзад товарен състав. По информация на българското посолство в Берлин при инцидента няма данни за пострадали наши сънародници.  \n   \n", "date": "2017.12.07", "title": "Кратки новини"}
{"url": "http://duma.bg/node/157114", "text": "Унгарската прокуратура започна разследване срещу евродепутата Бела Ковач, който е от радикалната националистическа партия ЙОБИК, за шпионаж в полза на Русия. \nКовач е обвинен в „замесване в шпионаж в полза на чужда държава“, гласи съобщение на прокуратурата. \nОбвиненията, повдигнати от съд в Будапеща, включват „шпионаж срещу институции на ЕС, както и финансова измама, и фалшифициране на документи, довели до сериозни финансови загуби“. \nМакар че конкретни външни страни не са назовани, Ковач, който често посещава Москва, вероятно е заподозрян от прокурорите, че редовно е провеждал тайни срещи с руски дипломати. Ако бъде осъден за шпионаж, Ковач, който сега е на 57 г., може да лежи в затвора между две и осем години. Ковач твърдо отрича обвиненията, които се съдържат в оплакване от унгарските разузнавателни служби преди изборите за Европейски парламент през 2014 г. \nПрез 2015 г. Европейският парламент гласува да бъде вдигнат парламентарният имунитет на политика, което позволи унгарската проверка да започне. \nСлед като премиерът Виктор Орбан от дясната партия Фидес бе преизбран за втори мандат през 2014 г., подкрепата за ЙОБИК се увеличи и тази партия стана втората по сила в Унгария. \nДействията от днес идват около четири месеца преди следващите парламентарни избори в Унгария. Има предположения, че през април следващата година Орбан ще спечели трети мандат.   \n", "date": "2017.12.07", "title": " Унгарски евродепутат шпионирал за Русия"}
{"url": "http://duma.bg/node/157115", "text": "Службите за сигурност на Великобритания са задържали двама мъже, планирали да извършат покушение срещу премиера на Обединеното кралство Тереза Мей. Информацията е на вестник \"Индипендънт\". \nИзданието се позовава на директора на британската служба за контраразузнаване Ми-5 Ендрю Паркър. \nСпоред него Паркър е разказал за предотвратеното нападение в доклад до правителството в понеделник. Двама мъже, Наймур Закария Рахман на 20 г. и Мохамед Акиб Имран на 21 г., са задържани по време на антитерористична операция в Лондон и Бирмингам миналата седмица. Те са получили обвинения в тероризъм. Заподозрените планирали да поставят взривни устройства до входа в канцеларията на главата на британското правителство в Лондон на Даунинг стрийт и след това да атакуват Мей с ножове. Задържаните бяха изправени пред съда в сряда. \nРазкритията дойдоха един ден, след като министърът на вътрешните работи Амбър Ръд каза пред парламента, че 22 терористични атаки са били осуетени след 2013 г. \nПолицията съобщи още, че в момента има 500 разследвания за тероризъм, включващи 3000 души, а в миналото са били разследвани над 20 000 други лица. \nВеликобритания стана жертва на пет терористични атаки тази година, при които загинаха 36 души, а ранени бяха повече от 200 други. За четири от атаките отговорност пое „Ислямска държава”.    \n", "date": "2017.12.07", "title": " Предотвратили атентат срещу Тереза Мей"}
{"url": "http://duma.bg/node/157116", "text": "Близкоизточната радикална групировка \"Ислямска държава\" призова своите поддръжници в Албания да организират терористични атентати по време на предстоящите Коледни и Новогодишни празници. Това пише скопското електронно издание \"Курир\". \n\"Имаш достатъчно време да се сдобиеш с автомобил и да прегазиш хора от масата, да си купиш нож и да нападнеш, или пък да заредиш своята пушка с боеприпаси\", призовават джихадистите в своите комуникационни канали, цитирани от медиите на албански език. \nНа т.нар. \"вълци единаци\" се препоръчва да ангажират мигрантите и да извършат нападения в Рим и Ватикана. На 23 ноември тази година \"Кетълик хералд\" разкри, че терористи ще окървавят Европа на Коледа, а снимка показа, че целта им е именно Ватикана. \nПризиви за извършване на терористични актове и масови разправи срещу новогодишните и коледните празници се появиха организирано в социалните мрежи в Албания и Косово, както и в месинджърите, пише \"Газета експрес\". Според електронната версия на косовското издание, цитирано от РИА \"Новости\", група в \"Телеграм\" (Telegram) под името \"Информационна агенция Нашир\" от името на \"Ислямска държава\" се разпространява призив за извършване на терористични актове по време на празниците. Неизвестните автори на съобщението отбелязват, че за подготовката на масови убийства \"остава още достатъчно време\". \nПри това 2018 година е обявена в заплашителните призиви като \"кървава\". Такива или подобни текстове, според изданието, се разпространяват в затворени групи в социалните мрежи. Подчертава се, че в този канал на Telegram има над 400 абонати. \nВъв връзка с опасността от терористични атаки косовското правителство изготви документ със заглавие \"Държавна стратегия срещу тероризма и план за действие 2018-2022 г.\", който предвижда мерки за борба с тероризма и завърналите се джихадисти. В текста се отбелязва, че са налице \"публични призиви за извършване на терористични атаки в Косово, но и в региона\". Тероризмът е \"една от най-големите заплахи за националната сигурност\", се казва още в документа. \nОще преди месец САЩ предупредиха американските граждани за опасността от терористични атентати в Европа около Коледа. В писменото изявление, публикувано от държавния департамент на САЩ, се казваше, че гражданите на САЩ, пътуващи в Европа, трябва да бъдат предпазливи заради повишената терористична заплаха по време на празниците, фестивалите и мероприятията в края на годината. Това предупреждение е в сила до 31 януари 2018 година. В изявлението се посочваше, че терористичните организации като ИДИЛ и \"Ал Кайда\" са способни да осъществят в Европа терористични нападения подобни на тези от Франция, Русия, Швеция, Великобритания, Испания. \n    \n", "date": "2017.12.07", "title": "Терористи се готвят да окървавят Балканите  "}
{"url": "http://duma.bg/node/157117", "text": "\"Няма промени в нормативната уредба, тоест няма нищо ново в начина на изчисление на сметките.\" Това заяви пресаташето на \"Топлофикация София\" Елизабет Павлова пред БНТ по повод спор за изчисляване на такса \"сградна инсталация\" поради съмнения за надписване на сметки в разгара на отоплителния сезон. Оплакването е от живеещи във висока жилищна сграда в София, при която след 2007 г. не е променен моделът за изчисляване на таксата, и днес, когато това се случва, част от хората се съмняват както в справедливостта, така и в коректното прилагане на правилата. \nПавлова каза, че \"Топлофикация\" не изчислява сметките в сградите, а за това има фирми за дялово разпределение, която всяка една сграда е избрала.\"Не бих могла да кажа защо през целия този период фирмата за дялово разпределение по една или друга причина е извършила разпределението не съвсем точно съгласно изискванията по наредбата, тъй като там са разписани всички формули, по които трябва да се извърши разпределението на топлинна енергия\", каза тя. \nПавлова напомним също, че \"тези две тънки тръбички, които минават през имотите на хората през така наречения първи отоплителен кръг в 19-етажна висока сграда, все пак отдават топлина. В наредбата много точно са посочени формулите, по които се изчисляват тази отдадена топлина. Оттам наистина минава топлоносителят към останалите етажи. Това означава, че тези хора получават допълнителна топлина, която би следвало да бъде разпределена и заплатена коректно\", каза Павлова. Тя обясни, че ще се потърсят възможности за изясняване на конкретния случай и ако се налага, ще има обезщетение. \n    \n", "date": "2017.12.07", "title": "\"Топлофикация София\" не била променяла изчисляването на сметките"}
{"url": "http://duma.bg/node/157118", "text": "Ще има ли прозрачност на пазара на електроенергия в България, се питат от Асоциацията на организациите на българските работодатели, която обединява АИКБ, БСК, БТПП, КРИБ. \"За съжаление, от страна на предлагането на електроенергия пазарът не е напълно свободен - съществуват редица преференциални търговски условия (ангажименти за количества, цени, срокове, гаранции) за комбинирани производства, ВЕИ, дългосрочни договори за изкупуване\", допълват те. \nАОБР смята, че на свободния пазар електроенергия се предлага на практика само от \"АЕЦ Козлодуй\" ЕАД, \"ТЕЦ Марица изток 2\" ЕАД и понякога от \"НЕК\" ЕАД и държавните дружества предлагат своята продукция предимно на своите интернет платформи. В последните две години сделки се осъществяват и през електроенергийната борса. През пазарен сегмент \"ден напред\" обичайно се предлагат около 400 мегавата, като това става в резултат на ангажименти на България към ЕК срещу заплахата от санкции, коментират от АОБР. Това, което отсъства според тях на свободния пазар днес е прозрачността и като представителни организации на работодателите призовават за действия. \nОрганизациите на работодателите искат \"Народното събрание да приеме нужните нормативни текстове, въвеждащи строги санкции при пазарни манипулации, за да не се допускат сделки \"под масата\" на непазарни цени - реферираме към сделката през август тази година, когато в рамките на 17 секунди се продадоха стотици мегавати за милиони левове\".     \n", "date": "2017.12.07", "title": "Работодатели поискаха прозрачност на свободния пазар на ток"}
{"url": "http://duma.bg/node/157119", "text": "Лихвите по кредитите ще се задържат на настоящите си нива догодина, прогнозира пред БНР кредитният консултант Тихомир Тошев. Той потвърди, че се очаква през 2019 година да започне покачване, но то ще бъде плавно. Има и голяма конкуренция между банките, която очаквам, че ще задържи лихвите по ипотеките на нива между 3% и 3,8%. При потребителските кредити прогнозата ми е те да се запазят в рамките между 5 и 6,5 до 7 на сто, каза още Тихомир Тошев.     \n", "date": "2017.12.07", "title": "Лихвите по кредитите ще запазят нивата си и догодина"}
{"url": "http://duma.bg/node/157120", "text": "България ще остане във валутен борд до влизането си в еврозоната. Ще запазим курса на лева до влизането ни в еврозоната. Това заяви вчера пред БТВ управителят на БНБ Димитър Радев. По неговите думи в България еврото може да бъде прието не по-рано от две години след предприемането на първата стъпка в тази посока - влизането ни в т. нар. чакалня на еврозоната, а тя все още не е направена. \"Технически България е напълно готова, но първо националната валута трябва да се присъедини към този механизъм, а след това и самата държава\", поясни Радев. Според него влизането на страната в еврозоната ще има положително влияние на икономиката. \nХората могат да са абсолютно спокойни за парите си, заяви управителят на БНБ. \"Всички показатели на банките са на добро равнище, печалбата на сектора за втора поредна година доближава исторически най-високите равнища. Свидетели сме на това как кредитната активност се увеличава, лошите кредити намаляват, така че имаме много позитивни фактори и не случайно две международни агенции взимат решения за повишаване на кредитния рейтинг, не на база на някакви субективни съображения, а на база на реални факти\", коментира той. \nУправителят на БНБ коментира и набиращите все по-голяма популярност биткойни. По думите му това не е валута, а един спекулативен актив. Той обясни, че биткойните не трябва да се бъркат с дигиталните валути. \"Това не са никакви пари, а стоки, които са обект на спекулация\", каза Радев. \nШефът на БНБ съобщи още, че Централната банка е приключила проверката по казуса с източените 3,8 млн. от сметките на футболиста Мартин Петров и е изпратила конкретни предписания към \"Уникредит Булбанк\". Радев каза, че след като и двете страни в казуса не правят официални изявления, Централната банка не може да бъде техен говорител. Но все пак обясни: \"Принципът е, че при най-малки съмнения, че няма авторизация на плащанията - парите трябва да бъдат възстановени\". \n    \n", "date": "2017.12.07", "title": "Валутният борд ще остане до влизането ни в еврозоната  "}
{"url": "http://duma.bg/node/157121", "text": "Държавен фонд \"Земеделие\" изплати 994 315 лева на 149 земеделски стопани за борбата с доматения миниращ молец. Общо заявените от фермерите площи са 1652 хектара, съобщи институцията. Средствата са отпуснати по схемата за държавна помощ за компенсиране на разходи за контрол на доматения миниращ молец. Подпомагането е до 250 лв. на дка и покрива част от изразходваните средства от земеделските стопани, направени за ликвидиране на нашествието на вредителя. Общият бюджет по схемата за 2017 г. е 1 млн. лв. Със средствата се компенсират разходите на зеленчукопроизводителите за закупуване на продукти и средства за растителна защита срещу доматения миниращ молец. \n    \n", "date": "2017.12.07", "title": " ДФЗ плати близо 1 млн. лева за борба с доматения молец"}
{"url": "http://duma.bg/node/157122", "text": "Над 100 администрации - централни и общински, вече могат да обменят документи помежду си изцяло по електронен път, показват данни на Държавната агенция \"Електронно управление\" (ДАЕУ). Сред тях са министерствата на финансите, на правосъдието, на регионалното развитие и благоустройството, на вътрешните работи, Агенцията по геодезия, картография и кадастър, Изпълнителната агенция \"Автомобилна администрация\", Изпълнителна агенция \"Одит на средствата от Европейския съюз\", Държавната агенция за бежанците и други. \nПовече от 80 общински и 8 областни администрации също са реални участници в системата за електронен обмен на съобщения. В началото на седмицата още около 250 администрации са заявили готовност да се присъединят към системата, поддържана от Агенцията за електронно управление. \nАгенцията напомня, че до 1 ноември 2018 г. администрациите трябва да преустановят напълно хартиения документооборот помежду си в изпълнение на целите за намаляване на административната тежест и на облекчаване на административното обслужване на гражданите и на бизнеса. \n    \n", "date": "2017.12.07", "title": "Над 100 администрации вече можели да обменят документи електронно"}
{"url": "http://duma.bg/node/157123", "text": "Брутният вътрешен продукт (БВП) на България се е увеличил близо два пъти, а износът е нараснал шесткратно за последните 20 години, заяви зам.-министърът на икономиката Александър Манолев по време на церемонията по отбелязване на 20-годишнината от учредяването на Българския икономически форум. По думите му преди две десетилетия БВП на България е бил около 45 млрд. лв., а в края на 2016 г. е достигнал 84 млрд. лв.  \n\"Преди 20 години бяхме в тежка финансова и икономическа криза, днес \"Стандарт енд Пуърс\" поставя кредитния рейтинг на страната ни в инвестиционната скала\", допълни още зам.-министърът. Според Манолев фактите показват дългия път, който заедно са извървели институции, бизнес, синдикати и неправителствен сектор.   \n", "date": "2017.12.07", "title": " БВП на България се увеличил близо два пъти за 20 години"}
{"url": "http://duma.bg/node/157124", "text": "Приходите на държавата, постъпили в МОСВ, от концесионната дейност по сключените договори за добив на минерална вода и договора за ски зоната са в размер на 4 млн. и 515 547,76 лв. за миналата година. Това стана ясно вчера от годишния доклад на комисията за контрол на сключените концесионни договори към министъра на околната среда и водите за миналата година, който беше приет от МС. \nКонцесионните плащания по 15-те договора за минерална вода са 2 млн. и 444 883,79 лв. без ДДС. Концесионното плащане към общините, на чиято територия се намират обектите на концесия, е 1 млн. и 47 807,19 лв. без ДДС. По сметка на държавния бюджет платеното ДДС е 698 538,19 лв. \nПриходите от плащането по концесионния договор за защитената територия, част от парк \"Пирин\" - \"Ски зона с център Банско\", са 270 265,49 лв. без ДДС. По сметка на държавния бюджет платеното ДДС е 54 053,10 лв. При извършените проверки на място не са констатирани нарушения на концесионните договори.   \n", "date": "2017.12.07", "title": "270 хил. лв. взела държавата от концесията на ски зоната в Банско"}
{"url": "http://duma.bg/node/157125", "text": "Държавната агенция по метрологичен и технически надзор (ДАМТН) е засякла 28 броя везни с нарушения за техническата изправност и несъответстващи на Закона на измерванията при проверка в рибните магазини, съобщиха от агенцията. Проверени са общо 256 везни в цялата страна, които се използват при продажбата на риба и рибни продукти в 211 търговски обекта. Инспекцията е обхванала магазини, щандове за продажба в супермаркети или изнесени пред магазините, както и временно разкрити обекти за продажба на риба в цялата страна. \n25 от установените нарушения са били на везни без валидни знаци от извършена проверка на средствата за измерване в употреба, което не гарантира, че те измерват в границите на нормираната максимално допустима грешка. При другите три е установено, че не са разрешени за търговска дейност. Несъответстващите везни са спрени от употреба с протоколи за задължителни предписания. За установените нарушения са връчени актове на обща стойност от около 5400 лв. \nОт НАП-София обявиха, че покрай започналите празници засилват проверките на търговските обект, като увериха, че \"контролните действия по никакъв начин няма да попречат на празничната атмосфера\". Проверките започнаха със засилено наблюдение и контрол на търговци на едро на риба, рибни магазини и ресторанти заради Никулден. Към проверяващите екипи са включени и публични изпълнители. Те правят принудително изземане на средствата от касите на фирми и търговски обекти с публични задължения, които не са погасени доброволно в срок. Мерките са били в повече от 35 обекта, търгуващи с риба на територията на София, като в обектите за търговия на едро не са констатирани нередности. \nОколо студентския празник данъчните служители ще проверяват за укрити обороти и нарушения в най-големите хотели, ресторанти и дискотеки в Боровец и Банско и на територията на областите София, Перник, Кюстендил и Благоевград. Инспекторите на териториална дирекция София ще следят и за валидни трудови договори и осигуряване на реални заплати на работещите в обектите. \nПрез коледните и новогодишните празници данъчните ще правят проверки на принципа на тайния клиент. Ще се засича и анализира информацията, която дистанционно се подава към данъчните от фискалните устройства. В случаите на несъответствия ще се извършват допълнителни проверки, а при съмнения за умишлено укриване на обороти и ревизии на юридически и физически лица. Със започването на ски сезона ще се засили и контролът в курортите на територията на областта, в сътрудничество с органите на МВР. Ще се извършват скрити и явни наблюдения и инвентаризации за реално отчитане на оборотите. \n    \n", "date": "2017.12.07", "title": "Търговци на риба удрят в кантара  "}
{"url": "http://duma.bg/node/157146", "text": "Движението по главния път Е-79 на излизане и влизане в Благоевград бе силно затруднено вчера. Причина за поредните тапи се оказа фактът, че фирма \"Агромах\" преасфалтира лентата от областния град в посока Симитли. Ремонтът тече втори ден, а движението е ограничено само в едната лента. От \"Агромах\" премахват износения асфалтов слой, след което се почиства и асфалтира наново. Проблем създава цистерната с течен битум, чиито дюзи замръзват, което налага шофьорът да ги размразява с горелка, съобщава БГНЕС. Два дни след началото на преасфалтирането въведените ограничения в движението не са обявени на сайта на Агенция \"Пътна инфраструктура\". Водачите масово недоволстват защо сега се извършва ремонт на пътното платно. След падане на температурите в началото на месеца по Е-79 се отвориха традиционните дупки, които също тепърва ще се запълват.   \n", "date": "2017.12.07", "title": "Тапи заради преасфалтиране на Е-79 край Благоевград"}
{"url": "http://duma.bg/node/157147", "text": "Върховният административен съд (ВАС) отхвърли жaлбaтa нa \"Toплoфикaция Coфия\" AД и пpeкpaти дeлoтo нa oмбyдcмaнa Maя Maнoлoвa cpeщy дpyжecтвoтo. Делото бе заради отказа на изпълнителния директор на \"Топлофикация София\" ЕАД Георги Беловски да предостави достъп до обществена информация за дейността на дружеството по събиране на вземанията му по съдебен ред. Манолова спечели делото на първа инстанция на 29 март т.г. пред Административния съд в София. Вчера ВАС отхвърли жалбата на дружеството, тъй като в нея имаше грешка. Така на практика ocтaви в cилa peшeниeтo нa Столичния админиcтpaтивен cъд от 29 март, според което \"Toплoфикaция Coфия\" вeчe e длъжно дa oтгoвopи нa вcички въпpocи нa oмбудсмана зa xoнopapитe нa юpиcкoнcyлтитe, пoлзвaнитe aдвoкaтcки ycлyги, xapчeнeтo нa cъбpaнитe oт гpaждaнитe cpeдcтвa и дp. Става въпрос за около 20 млн. лв., част които са събирани за юрисконсултски услуги, а с друга - платени на адвокатски кантори, наети от дружеството. \n\"Toплoфикaция Coфия\" имa пpaвo дa oбжaлвa пocтaнoвeнoтo oпpeдeлeниe в 7-днeвeн cpoк. Oкoнчaтeлнoтo peшeниe щe дaдe пeтчлeнeн cъcтaв нa BAC. \nДУМА припомня, че нa 7 oктoмвpи 2016 г. Манолова пpaти пиcмo дo ръководството на дpyжecтвoтo c 10 въпpoca пo Зaкoнa зa дocтъп дo oбщecтвeнa инфopмaция (ЗДOИ). Cтaвa дyмa зa т.нap. юpиcкoнcyлтcки възнaгpaждeния, кoитo \"Toплoфикaция\" пpибиpa oт cвoитe длъжници, въпpeки чe зaплaтитe нa юpиcтитe й ca включeни в цeнaтa нa тoплиннaтa eнepгия, oдoбpeнa oт KEBP. \nBъпpocът пpoдължaвa дa e aктyaлeн, зaщoтo пpeз 2016 г. зaвeдeнитe oт \"Toплoфикaция\" дeлa cpeщy cтoличaни ca oкoлo 13 500, a пpeз 2017 г. cигypнo щe cтигнaт 16 000, коментира Манолова. От думите й стана ясно, че пo вcички тeзи дeлa пpoдължaвaт дa ce cъбиpaт юpиcкoнcyлтcки възнaгpaждeния. \"Блaгoдapeниe нa тoвa, чe миналата година yбeдиx дeпyтaтитe дa нaмaлят юpиcкoнcyлтcкитe възнaгpaждeния, вeчe ce cъбиpaт нe 3 пъти пo 300, т.e. пo 900 лв. нa дeлo, a 3 пъти пo 50 лв., тoecт 150 лв. Bce пaк, кoгaтo cтaвa дyмa зa 15 000 дeлa и пo 150 лв., cъбpaни oт cтoличaнин, кoйтo e oтвeтник пo дeлo cpeщy \"Toплoфикaция\", тoвa ca пapи, кoитo e дoбpe дa ce знaят зa какво ce изпoлзвaт\", обясни Maнoлoвa. Тя бе категорична, че освен правен, казусът има и морален аспект, а именно дали столичани, които са собственици на дружеството, имат право да знаят как работи, как се управлява и как се харчат парите.      \n", "date": "2017.12.07", "title": "ВАС отхвърли жалбата на \"Топлофикация\" срещу Мая Манолова  "}
{"url": "http://duma.bg/node/157159", "text": "Линията на бедност в България през 2018 г. ще е 321 лева, реши вчера правителството на редовното си заседание. Сумата е едва със 7 лева по-висока в сравнение с т.г. Размерът й е определен съгласно методика, утвърдена от Министерския съвет.  Показателят се изчислява на базата на данни от изследването \"Наблюдение на домакинските бюджети в Република България', което се провежда ежегодно от Националния статистически институт. Линията на бедност се използва като параметър при формирането на социалната политика в областта на доходите и жизненото равнище. \nОсвен това с две постановления правителството одобри 10,3 млн. лв. допълнителни разходи по бюджета на Министерството на културата. С тях ще се покрият неотложни разходи на държавните културни институти, осъществяващи дейности в областта на сценичните изкуства. С тях ще се осигурят нормални условия за творческата дейност и създаването и разпространението на културни продукти от тези организации. 300 хил. лв. се предоставят за развитие на програмата \"Глобални библиотеки - България\". 78 255 лв. по бюджета на Министерството на културата и близо 9000 лв. за трансфери към общини ще бъдат пренасочени за стипендии и еднократно финансово подпомагане на ученици, постигнали високи резултати в областта на изкуствата и културата.   \n", "date": "2017.12.07", "title": " Правителството вдигна линията на бедност само със 7 лв."}
{"url": "http://duma.bg/node/157160", "text": "Кабинетът отпусна 940 000 лв. за ремонт на южното крило на Зографския манастир в Атон. В началото на правителственото заседание, в присъствието на игумена на манастира архимандрит Амвросий, премиерът Бойко Борисов изтъкна, че парите са в пъти повече от поисканите от обителта 230 000 лв. ДУМА припомня, че миналата седмица при гласуване на новия държавен бюджет в парламента избухна скандал, след като управляващото мнозинство отхвърли предложението на БСП да се предвиди 1 милион за ремонт на храма \"Свети Александър Невски\" и на Зографския манастир. \n\"Вие поискахте 230 000 лв., ние опуснахме 900 000 за цялото крило, за да направите Зографския манастир така, както трябва\", похвали се Борисов пред игумена. Финансовият министър Владислав Горанов обясни, че това е допълнителен разход по бюджета на Министерския съвет за дирекция \"Вероизповедания\". Парите са за довършително ремонти работи и изграждане на комуникациите в южното крило на манастира. Средствата се осигуряват чрез преструктуриране на разходите и трансферите по централния бюджет за 2017 г., заявяват от МС. \nАрхимандрит Амвросий подари на Борисов чудотворна икона на \"Св. Георги\". Премиерът му благодари и каза, че се надява средствата да помогнат светата обител да стане \"максимално хубава и добра\".  \nПо-късно вчера патриарх Неофит покани Борисов да обсъдят въпроса с ремонта на патриаршеската катедрала \"Св. Александър Невски\". Премиерът бил разпоредил министрите да му представят варианти за ремонта на катедралата. Припомняме, че финансирането на катедралата бе другият спорен момент, заради който БСП \"обърна\" държавния бюджет, което тотално обърка сметките на управляващите.   \n", "date": "2017.12.07", "title": "БСП принуди кабинета да отпусне близо милион на Зографския манастир"}
{"url": "http://duma.bg/node/157161", "text": "Държавата трябва да намери начини да разваля престъпни приватизационни сделки или да търси пълно изпълнение по тях, вместо да търси отпадане на давността за престъпленията, свързани с приватизацията. Това заяви главният прокурор Сотир Цацаров след вчерашното заседание на парламентарната правна комисия. Той бе поканен по искане на БСП във връзка с идеята на управляващите да променят Конституцията, за да ревизират приватизацията и да отпадне давността на престъпленията, свързани с нея. \nЗа първи път депутатите се възползваха от изменението в правилника на парламента, което дава възможност веднъж на три месеца да призовават Цацаров за обсъждане по прилагането на закона и дейността на прокуратурата и разследващите органи. \nЦацаров се измъкна, че не може да дава мнение за законопроекти и законодателни намерения по предложенията за ревизия на приватизацията и настояването на БСП за цялостна ревизия на престъпленията на прехода. \"Приватизацията създаде условията за частната собственост и пазарното стопанство, но дяволът, както обикновено, е в детайлите. Проблемът не е в приватизацията, а в измененията на закона впоследствие и на изменения на приватизационните договори. Може да имате перфектен приватизационен договор, но 3 години по-късно да има анекс към него\", коментира той. Според него проблем са и измененията, касаещи възможността да се участва в РМД. Той отбеляза, че навремето прокуратурата е била в правото си да предизвиква граждански дела, с които да иска разваляне на сделките. \nЦацаров докладва, че от 2004 г. в прокуратурата има над 700 проверки, свързани с текстове за приватизация. На 1 декември м.г. са получили писмо от шефа на ДАНС, отнасящо се до проблеми с 25 приватизационни сделки. Станало ясно, че от 1992 г. са сключени 6967 сделки с държавни активи и 7023 с общински активи. В писмото били посочени 5 основни проблема - липса на единен закон, преференции на РМД-та и членове на управителните съвети да се включат в приватизацията, както и немотивирано сключване на допълнителни споразумения като например анекси към сделките, отпадане на задължения за трудова заетост. Друг проблем бил липсата на следприватизационен контрол. Към писмото от ДАНС са приложени няколко приватизационни сделки, сред които продажбата на \"Софарма\", \"Кремиковци\", \"Победа\", \"Техноимпекс\",\"Бургаски корабостроителници\", \"Бургаски пиво\". За всяка от тях на 9 декември м.г. е започнала проверка. Досъдебни производства не могат да се образуват поради изтекла давност, става ясно от становищата на Софийските градска и апелативни прокуратури. След като бил постановен отказ, от ДАНС отказали да изпращат повече материали. \nЕдно от досиетата, изпратено от ДАНС, е било за приватизацията на \"Техноимпекс\", за която ГЕРБ атакува лидера на БСП Корнелия Нинова. \"По отношение на него на 26 май 2016 г. СГП е прекратила преписката, а на 12 юли Апелативната прокуратура в София е потвърдила решението. Изводът е бил, че не са налице данни за извършено престъпление и са изтекли давностните срокове\", потвърди думите на Нинова главният прокурор. \n    \n", "date": "2017.12.07", "title": "Цацаров иска разваляне на престъпните приватизационни сделки  "}
