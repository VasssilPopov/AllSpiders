{"url": "http://www.duma.bg/node/175640", "text": "Александър Замов, който сега е на 9, на 6 години е измислил \"сладолед\" в чушка и си го приготвя сам. Бързото, лесно, вкусно и здравословно ястие, родено от фантазията на малчугана, е включено в първата българска детска кулинарна книга \"Малки рецепти от големи готвачи\". Изданието съдържа 55 предложения за балансирано хранене: 40 са от шеф Иван Манчев и шеф Таньо Шишков, а 15 - от смели родители, които не се страхуват да експериментират в кухнята заедно с отрочетата си. \nАтрактивното цветно томче включва не само подробно описание как се приготвят закуски и леки десерти, супи и салати, основни ястия и вкусни пици, соленки и брускети за детско парти, а всяка от рецептите е придружена и със снимка. Целта е книгата не само да се превърне в помощник при създаването на пълноценни менюта за най-малките (от 3- до 14-годишна възраст), но и да научи момчетата и момичетата на търпение, съобразителност, оригиналност, въображение и майсторство в кухнята. \n\"Ролята на родителите е изключително важна за формирането на правилни хранителни навици на децата. Приятно съм впечатлена от активността на семействата, включили се в конкурса на Лидл България за детски рецепти, и факта, че за кратко време получихме над 200 предложения. Това показва, че има отговорни родители, които се вълнуват от темата, и тази книга идва тъкмо навреме, за да им помогне в опитите да научат децата си да се хранят здравословно\", заяви проф. Веселка Дулева, специалист по хранене и диететика и консултант на детската кулинарна книга.   \n \t\n", "date": "2018.09.21", "title": " Българче измисли \"сладолед\" в чушка"}
{"url": "http://www.duma.bg/node/175610", "text": "Нов случай на птичи грип е засякла Българската агенция по безопасност на храните (БАБХ). Първичното огнище на заболяването Инфлуенца по птиците е в промишлен животновъден обект за отглеждане на кокошки носачки в село Трилистник, община Марица, област Пловдив. Заболяването е потвърдено от лабораторно изследване. \nПредприето е хуманно умъртвяване и унищожаване на всички птици, отглеждани в засегнатото стопанство, предстои почистване и дезинфекция. Определена е 3-километрова предпазна зона и 10-километрова зона за наблюдение около констатираното огнище на заболяването. \nПтичият грип е болест, която засяга и хората. На този етап няма такива случаи и няма опасност за потребителите, коментират от БАБХ. Вирусът на инфлуенцата може да предизвика леко протичащо респираторно заболяване. Заразяването може да стане, когато се вдиша замърсен (контаминиран) прах от фермите или при пряк контакт на човек със заразени птици.   \n \t\n", "date": "2018.09.21", "title": "Нов случай на птичи грип"}
{"url": "http://www.duma.bg/node/175608", "text": "Намаляването на ДДС върху хляба е възможно да се сведе до 5%, заяви вчера председателят на Националния браншови съюз на хлебарите и сладкарите Мариана Кукушева, цитирана от \"Фокус\". Както вече стана известно, като мярка за справяне с шоковото поскъпване \"БСП за България\" предложи още в следващия държавен бюджет косвеният данък върху хляба и храните от първа необходимост да бъде намален от 20 на 5%. \nПо думите на Кукушева министърът на земеделието Румен Порожанов е бил оторизиран да започне разговори с Министерството на финансите за намиране на изход от ситуацията с повишената цена на хляба. Осветляване на сивата икономика и събиране на средства за социалноосигурителната и здравната система също са сред позитивите, в случай че ДДС-то върху хляба се сведе до 5%, обясни експертът. \nСпоред Кукушева е необяснимо как държави като Румъния и Гърция, намиращи се в постоянен бюджетен дефицит, обмислят още по-голяма диференциация на данъка върху хляба. \"В повечето европейски държави има няколко вида диференцирани ДДС, но най-ниска е ставката на хляба\", уточни Кукушева. Тя каза още, че диференцираната ДДС ставка дава възможност за икономически растеж в подкрепа на държавната политика за развиване на икономиката и все по-високи доходи на работещите. \"Идеята е не да има регулация в отношенията с търговските вериги. Въпросът е българският потребител, от една страна, да знае кой формира цената на хляба, а от друг страна, ние сме длъжни да защитим и работните места, както и бранша, който представляваме. Не трябва да анатемосваме хлебопроизводителите, че те са тези, които спекулират на пазара. Нека кажем една истина и да потърсим решение\", коментира Мариана Кукушева. Тя добави, че промяната на цените е дълъг процес, който не се случва едновременно с всеки бизнес оператор. \"До този момент никога не е имало такъв сериозен тренд с растеж нагоре и за суровина, и за енергийни източници, и за газа и петрола\", поясни тя. \nКукушева обяви още, че държавата се намира пред риск да остане без хора, които да произвеждат хляба на България. \"При положение че браншът е декапитализиран, става реална опасността от обявяване на несъстоятелност за бизнес операторите\", каза тя.  \"Борисов и ГЕРБ поставиха България на колене пред 5 големи търговски вериги\". Това заяви лидерът на БСП Корнелия Нинова на среща с граждани във Велико Търново за \"Визия за България\". По нейните думи правителството дава открит урок за антиикономическа, антиевропейска политика и липса на държавност с това, че министърът на земеделието Румен Порожанов е отишъл при търговските вериги да ги помили да не покачват цената на хляба. Имаме един много ярък пример какво значи да поставиш държавата на колене в зависимост от големите, каза тя. По нейните думи това е антипазарно, антилогично, антиевропейско. \"Как може една държава с целия механизъм и институции, с които разполага, да постави цялата държава на колене в молба към 5 големи търговски вериги да спасят народа от глад. Това е абсурдно. Това е най-ярък пример, че няма държавност и че няма институции и всички сме поставени в подчинение на няколко големи\", каза Корнелия Нинова. \nЛидерът на левицата подчерта, че в ръцете на управляващите са всички механизми за влияние на шоковото поскъпване на цените на хляба - намаляване на ДДС, сезиране на КЗК. По думите й комисията трябва да попита веригите защо натискат българските производители да продават продукцията си под себестойност. Тя каза, че хлебопроизводители са обяснили, че ако един хляб струва 1 лев, 35 ст. се плаща на производителя, 45 ст. са за търговската верига и 20 ст. отиват като ДДС в бюджета. \nНинова подчерта, че БСП е повдигала многократно темата с двойните стандарти при храните, предлагала е закон за търговските вериги, както и мерки за подпомагане на българското производство. \"Малкият и средният бизнес е пропищял от извиването на ръце от страна на търговските вериги - да продава под себестойност, да плащат услуги, които не им се предоставят. Докъде докара Борисов България? Вместо да изправят държавата срещу този проблем и да се справят с него, те отиват да се молят на колене\", заяви Корнелия Нинова. \nЦената на хляба вече расте с повече от 25-30%, а преди два-три дни министърът на финансите Владислав Горанов категорично отхвърли разглеждането на някаква промяна в ДДС, тоест диференцирането му, коментира вчера темата с намаляването на ДДС върху хляба финансовият експерт Мика Зайкова, цитирана от \"Фокус\". По нейните думи основната причина за поскъпването е в пшеницата, но като се добавят и електричеството, и транспортът, тогава нещата стават неуправляеми. До онзи ден обикновеният бял хляб беше 95 стотинки, вчера беше 1,15, а сега е 1,25 лв., изчисли експертът. Само че доходите не са адекватни. Те няма да се вдигат с такава скорост. Същевременно по нейните думи цените в България приближават близо 50% от средните в ЕС. А покупателната способност на доходите е два пъти, 2,2 пъти по-ниска, коментира експертът.   \n \t\n", "date": "2018.09.21", "title": "Намаляването на ДДС върху хляба е възможно  "}
{"url": "http://www.duma.bg/node/175611", "text": "На 29 септември - следващата събота, ще бъде открит официално ловният сезон за дива свиня за 2018 г. Това съобщи в комисията по земеделието и храните министърът на земеделието Румен Порожанов. Във връзка с това е изготвена и заповед. Груповият лов обаче ще има определени ограничения. Няма да се ловува в зоната по границата с Румъния, около Тутраканци, и около пристанище Варна и Златни пясъци. Това са препоръките на БАБХ. Ловът там ще остане само от място. Ловуването в зоните до границата ще бъде с групов лов, но без кучета, а с други способи на подканяне на животните. За цялата останала страна груповият лов ще бъде разрешен от 29 септември, събота, другата седмица. В момента, в който се появи ново огнище на АЧС, веднага ще бъдат приети респективни мерки. Групов лов покрай границата няма да се извършва и в Румъния. \nДо 25 септември пък трябва да бъдат изградени ямите за съхранение на странични животински продукти в ловностопанските райони на ловните дружини като превенция срещу африканската чума. Ямите ще са на удобни за самите ловци места и достъпни за високо проходима техника с цел безопасно извозване на отпадните животински продукти до тях.   \n \t\n", "date": "2018.09.21", "title": " На 29 септември се открива лов на дива свиня"}
{"url": "http://www.duma.bg/node/175614", "text": "Преките чужди инвестиции (ПЧИ) у нас през първите седем месеца на 2018 г. са спаднали с 63%, или близо 375 млн. евро спрямо същия период на миналата година, сочи  статистиката на Централната банка . Към края на юли тази година ПЧИ възлизат на едва 220 млн. евро. През юли 2018 г. на месечна база те намаляват с 57 млн. евро, докато преди година имаше увеличение от 59 млн. евро. Дяловият капитал е отрицателен и се изчислява на 26 млн. евро за първите седем месеца на тази година. Той е по-нисък с 210 млн. евро от дяловия капитал за януари-юли 2017 г., който бе в размер на 184 млн. евро. \nИнвестициите в недвижими имоти за седемте месеца са едва 4.2 млн. евро, докато за същия период на миналата година бяха 10.5 млн. евро. Най-голям дял в инвестициите в недвижимости имат Русия (2.1 млн. евро), Украйна (0.7 млн. евро) и Германия (0.4 млн. евро). Реинвестираната печалба също е отрицателна и възлиза на 18 млн. евро, докато преди година минусът беше много по-сериозен - 97.5 млн. евро. За първите седем месеца инвестициите чрез дълг възлизат на 264 млн. евро при 509 млн. евро за същия период на 2017 г. \nВ края на миналия месец БСК разпространи свой анализ, основният извод от който е, че през последните години чуждите инвестиции у нас тотално намаляват. Общият обем на инвестициите в България в периода 2007-2017 остава сравнително константен - около 18 млрд. лева годишно, с пик през 2008 година, когато достигат 24 млрд. лева. През 2017 година общите инвестиции са били 18.947 млрд. лева, като чуждите инвестиции са 1 858 млн. лева (9,8 на сто), а местните - 17.089 млрд. лева (90.2 на сто). През 2007 година, например, общите инвестиции в страната са били 17.962 млрд. лева, като чуждите инвестиции са били 98.6 на сто. През годините оттогава делът на преките чуждите инвестиции постепенно пада, отчита БСК. \nСпоред работодателската организация икономиката на страната ни е тотално декапитализирана, с очевидна нужда от инвестиции. Стандартите показват, че преките чужди инвестиции в една държава трябва да бъдат 10 процента от брутния вътрешен продукт. Това означава, че за България те трябва да са 10 млрд. лева (около 100 млрд. лева е БВП за 2017 година), а сега сме много под тази граница. \n    \n \t\n", "date": "2018.09.21", "title": "Чуждите инвестиции се сринаха с 63% "}
{"url": "http://www.duma.bg/node/175612", "text": "Най-вероятно КЕВР ще приеме увеличение на цената на природния газ с около 13,89%, призна вчера пред БТВ министърът на енергетиката Теменужка Петкова. Тя каза, че очаква КЕВР да излезе със свое решение по отношение на цената на природния газ. Всички определени елементи по отношение на цената на природния газ са ясно заложени в договора между \"Булгаргаз\" и \"Газпромекспорт\". По думите й формулата е свързана с цената на петролните продукти и курса на щатския долар. \"С такава формула работят една голяма част от държавите. Тя е общоприета, има методика към договора. Отделно от това цената се определя от КЕВР. Няма човек и политик, който да не се притеснява от евентуални рискове за увеличаване на цените на енергийните ресурси. Всичко това влияе върху бизнеса, върху битовите потребители. Няма как да не се притесняваме, но трябва да отчетем, че става въпрос за цени, които са определени в рамките на договор\", допълни още Петкова. \nЕнергийният министър Теменужка Петкова не вижда проблем в това, че почетният лидер на ДПС Ахмед Доган взе контрола над ТЕЦ \"Варна\" в сделка за 3500 лв., с които придоби 70 процента от собственика на енергийната мощност - \"Сигда\". Тя коментира като конспирации и спекулации твърденията, че държавата е подготвила придобивката на Доган с отказа на държавната ТЕЦ \"Марица Изток 2\" от сключен договор за осигуряване на студен резерв за системата, който бе взет от ТЕЦ \"Варна\". \"Ахмед Доган не ми е познат като експерт в областта на енергетиката. Всеки български гражданин има право да предприема стъпки и действия във връзка със своя дейност, която би желал да развива\", каза тя. Петкова обясни, че за нея като министър на енергетиката е важно енергийната системата да е стабилна.   \n \t\n", "date": "2018.09.21", "title": "Петкова призна, че газът ще поскъпне с 14 на сто"}
{"url": "http://www.duma.bg/node/175609", "text": "Парното и топлата вода в столицата трябва да поскъпнат с 8 на сто от октомври. Това става ясно от публикуваните разчети на Комисията по енергийно и водно регулиране (КЕВР), предава БНР. Увеличението се налага заради предстоящия скок на природния газ с близо 14 процента, който топлофикациите използват за гориво. От новия отоплителен сезон цените на топлоенергията в Пловдив ще се увеличат с 9 на сто, тези в Бургас и Плевен - с 5 процента, а във Варна поскъпването ще е с 2 на сто. Предстои обществено обсъждане на цените на топлоенергията. \n    \n \t\n", "date": "2018.09.21", "title": "Парното в София поскъпва с 8% от октомври"}
{"url": "http://www.duma.bg/node/175637", "text": "Дългоочакваната премиера на \"Има истина една\" в изпълнение на Краси Йорданова ще е на 22 септември, когато България чества Ден на независимостта. Клипът ще може да бъде видян във фейсбук страницата на певицата и в нейния канал в YouTube, а след това се очаква видеото да се завърти и в ефира на музикалните телевизии. \nКраси Йорданова разкри в социалните мрежи, че новата й песен е с истински красиво и чувствено послание, в която се обединяват талантите на Миро, Мага и самата изпълнителка. \"Има истина една\" цели да докосне сърцата на слушателите и да ги провокира да се замислят за всичко онова, което е важно за тях и ги кара да се чувстват щастливи, да се борят за него и да не си позволяват да го загубят. \n    \n \t\n", "date": "2018.09.21", "title": "Краси Йорданова пуска нова песен"}
{"url": "http://www.duma.bg/node/175638", "text": "105-годишна дама, преживяла и двете световни войни, разкри своята тайна за дълголетие, а тя се оказа доста интересна - просто не трябва да се занимаваме с мъже. Пенсионираната сестра Бренда Осбърн е родена през 1913 г. и е споделила този съвет на рождения си ден пред хората, които се грижат за нея в старческия дом, където живее. Жената твърди, че е дочакала дълбоки старини, защото не се е занимавала мъже, разхождала се е на чист въздух и е работила усилено. Бренда дори е получила специална награда, тъй като е отсъствала от работа само един-единствен ден за своя 33-годишен трудов стаж. \nЖената е прекарала в родния си дом над девет десетилетия, преди да се премести в заведението за възрастни хора, където се намира в момента. \n\"Доживях до тази възраст благодарение на усиления труд, който полагах, и заради факта, че отбягвах мъжете. Обичам да празнувам рождения си ден, но съм разочарована, че кралицата не присъства. Получих писмо от нея, но щеше да е по-хубаво, ако дойде тук и ме уважи\", шегува се 105-годишната рожденичка.   \n \t\n", "date": "2018.09.21", "title": "Тайната на дълголетието е да избягваш мъжете"}
{"url": "http://www.duma.bg/node/175639", "text": "Адриан Рачев-Румънеца се завръща с нова група, подкрепен от изкусния гайдар Петър Янев и световноизвестния Turbo B. (\"Snap\"). \"Освен шевицата и историята, българите трябва да се гордеят с фолклора си и автентичните народни инструменти. Идеята ми дойде случайно, докато слушах как Динко Атанасов свири \"Jingle bells\" на гайда. Тогава разбрах, че народните инструменти не изпълняват само народна музика, и започнахме да се събираме и експериментираме с различни музиканти и стилове. По това време Turbo B. дойде в България, чу демата и много му хареса проектът. Така се нави да направим заедно \"Colour of love\". Обичам България и мисля, че всички трябва да разберат за нашата народна музика и култура\", сподели Румънеца. И добави: \"Петър Янев за мен е Гайдарят на Родопите. Той е олицетворение на каба гайдата и неслучайно великата Валя Балканска е избрала него за \"цял живот\". За нас е чест да участва в първата песен на \"Folkustix\". \"Colour of love\" е кавър версия на световноизвестната група \"Snap\". Към проекта се присъедини и певицата Пламена, позната като една от финалистките във втория сезон на \"Мюзик айдъл\". \n\"Folkustix\" съществува по вина на Петър Йорданов-Бъни - тъпан и перкусии (\"Оратница\", \"Tъпани и гайди\"); Живко Василев - кавал (\"Outhentic\"); Тодор Михайлов - каба гайда (\"Тъпани и Гайди\", \"Орфикус\"); Стойо Стоев - жура гайда (НФА \"Филип Кутев\", \"Чинари\", \"Багри\"); Деница Христова - гъдулка (НФА \"Филип Кутев\", \"Алгара\", \"Етнотикс\", \"Багри\"); Валентина Добрева - тамбура, вокали (\"Tъпани и гайди\", етнолог и педагог). Клипът е заснет в студиото на световноизвестния фотограф Любомир Сергеев. Монтаж - Лъчо Костов (\"Future Light\").   \n \t\n", "date": "2018.09.21", "title": " Румънеца се завръща с фолклорен проект"}
{"url": "http://www.duma.bg/node/175641", "text": "На кино, музика, изложба и театър канят от сдружение \"ВТ ивентс\" и пространство за култура и социални инициативи \"ТАМ\" във Велико Търново. Началото на новия сезон ще бъде дадено в събота, 22 септември, с нюйоркската банда \"Sky White Tiger\". Същата вечер в рамките на \"1 кв. метър изкуство\" ще се открие изложба на Деница Милушева. Проектът на куратора Мартина Йорданова включва представяне на артисти от съвременната българска и международна сцена в рамките на малко пространство. \nВ първия ден на новата седмица - на 24 септември, от 20 ч., ценители ще имат възможност да видят селекция световни късометражни филми, подбрани от Кинематограф.бг. Събитието ще бъде ежемесечен акцент в тазгодишната програма. \nТеатралната постановка \"Малдорор\" по Лотреамон на режисьорката Ани Васева ще гостува на 25 септември от 20 ч. Актьор в представлението е Леонид Йовчев, а играта му донася наградата \"Икар\" за водеща мъжка роля през 2016 г. \nКралят на музиката за колого (двуструнна ганайска китара) Кинг Аишоба от Болгатанга сити и неговият добър приятел Аюуне Суле от Кумаси ще свирят за първи път на търновска територия по покана на \"ТАМ\" и радиофестивала \"Аларма пънк джаз\" на БНР, който става на 10 години. \nАмериканският режисьор Реймънд Стиърс, който от години живее в стражишкото село Ново градище, от 18 ч. в четвъртък ще инсталира истински лентов кинопрожектор в пространството на бара. За магията на аналоговото кино присъстващите ще научат лично от него и ще видят подбрани български и американски ленти. По-късно вечерта концерт ще изнесе дуото \"Ross`n Lorina\". 27 септември е и рождената дата на Реймънд Стиърс и всички са поканени да празнуват. \n\"ТАМ\" ще се превърне на 28 септември от 18 ч. в територия за ученици между II и V клас, които проявяват интерес към рисуването, анимацията и необятните мечти. Свет от детската школа по анимация \"Start Up\" ще им разкаже за започващия от октомври курс, който ще научи малчуганите на много интересни похвати. Крайният резултат е създаването на собствен късометражен анимационен филм, който ще включва рисуване, скулптура и моделиране, изрязване, музика, аудио-визуален дизайн, работа с анимационен софтуер, декориране и още много забавления. Програмата може да следите на:  .   \n \t\n", "date": "2018.09.21", "title": "\"ТАМ\" кани на кино, музика и театър "}
{"url": "http://www.duma.bg/node/175647", "text": "През Възраждането куюмджийството е един от най-престижните занаяти у нас. Наред със свещениците, учителите и другите първенци на общността са почитани работещите с благородни метали - златари и дюкмеджиите, майстори на изделия от олово, мед, бронз, месинг и др. неблагородни метали.   \nИзложбата \"Гривни звънкат под възглаве...\", която се открива днес от 18 ч. в Регионалния етнографски музей в Пловдив, подготвена съвместно с Етнографския музей на открито \"Етър\" в Габрово, запознава посетителите със специфичните инструменти, модели и форми, както с традиционните техники, използвани в златарството. Насочва поглед към дюкмеджийството - един малко познато днес, но популярен в миналото занаят за изработка на по-евтини метални предмети. Изработвани са изделия за домашни нужди (дръжки и резета за врати и прозорци, барутници, оловни павурчета за ракия, светилници и др.); за занаятчийски потреби - модели на куюмджийски изделия, дивити, пиринчени дръжки за ножове, дюлгерски отвеси, везни за кантари, печати на църкви и т.н. и накити - пръстени, гривни, чапрази, обеци (основно от мед, бронз, месинг). \nКуюмджиите са творците на накити за украса на човешкото тяло, но показват таланта си и при изработването на църковната утвар и луксозни изделия за бита. Най-различни по предназначение и вид са накитите, които допълват традиционния костюм. Но освен като украса, те са и апотропеите, които имат чудодейна сила да пазят притежателката си от лош поглед, да отклоняват злите мисли и да й гарантират здраве и благополучие. Накит се подарява на избраната невеста, той е социалният показател от какво семейство идва и в какво отива.  \nИзложбата отделя подобаващо място на характерната за Габровско женска сукманена носия със сокайното забраждане. Може да се видят изящни ритуални изделия, използвани в християнското богослужение, както и повлияните от западната мода луксозни предмети на бита. За по-любознателните посетители в изложбата е включена любопитна информация за значението и ролята на накитите в народните традиции, за обичаи и вярвания; за историята на занаята; за начина, по който куюмджиите са търгували или рекламирали стоката си. \nСпециален модул, посветен на децата, дава възможност да се запознаят със занаята, като се забавляват и играят. Видеоматериали представят интересни тематични презентации - \"Как се гласи сокай\" и \"Основни техники в производството на изделия\" и др. \n    \n \t\n", "date": "2018.09.21", "title": "Гривни звънкат под възглаве... "}
{"url": "http://www.duma.bg/node/175643", "text": "12 концерта, 3 съпътстващи прояви, джем сешъни, нови проекти и албуми, 39 изпълнители от България, Полша, САЩ, Унгария, Турция и Франция - всичко това очаква любителите на жанра в 22-рото издание на Хасково джаз фест (24-29 септември), научи ДУМА от Димитър Русев. Организатор на събитието е Джаз клуб Хасково с подкрепата на община Хасково, а входът е свободен. В съпътстващата програма са изложба на плакати от Минко Димов по повод 22 години на Хасково джаз и прожекция на филма \"Пара над реката\" (Чехия, Словакия).   \n \t\n", "date": "2018.09.21", "title": "Хасково джаз фестивал за 22-ри път"}
{"url": "http://www.duma.bg/node/175642", "text": "Посолството на Република Корея в България кани на Шестия българо-корейски приятелски концерт с участието на \"Uangel Voice\" и  \"Cosmopolitan\" от Република Корея, \"Фортисимо\" и \"Филхармоника\" от България, който ще се състои на 26 септември от 19 ч. в зала \"България\". Входът е свободен. Младият, но много талантлив мъжки хор \"Uangel Voice\" съществува от 2007 г., като със своите умели изпълнения и ентусиазъм буди възхищение в публиката, носи надежда и вдъхновение. Те са гостували на сцените в САЩ, Европа и Азия, печелейки световно признание и високи оценки. Ансамбъл \"Cosmopolitan\" от Република Корея, основан през 2010 г., обира овации със своя разнообразен репертоар от класически и съвременни музикални изпълнения. В концерта на приятелството участват още вокалният ансамбъл \"Фортисимо\" от Бургас, носител на множество награди, и струнният квартет \"Филхармоника\", който представя Софийската филхармония.      \n \t\n", "date": "2018.09.21", "title": "Българо-корейски концерт в зала \"България\""}
{"url": "http://www.duma.bg/node/175644", "text": "Изкуствоведката Яра Бубнова е новият директор на Националната галерия, стана ясно по време на откриването на изложбата на художника Чавдар Петров в \"Квадрат 500\". Бубнова е родена в Москва през 1961 г. и завършва висшето си образование в Московския университет \"М. В. Ломоносов\", специалност история на изкуството. После се мести да живее в България, където се утвърждава като художествен критик и куратор. Досегашната директорка Слава Иванова е освободена от длъжността предсрочно, 2 години преди изтичане на мандата й.   \n \t\n", "date": "2018.09.21", "title": "Яра Бубнова е новият директор на Националната галерия"}
{"url": "http://www.duma.bg/node/175613", "text": "България е на първо място в Европа по дял на фирмите, които се опасяват от фалит заради забавени плащания, сочи проучването. Всяка четвърта компания, или 25% от фирмите в страната, очаква да спре да работи заради просрочия на контрагентите, като делът им нараства с два процентни пункта за година. Това показват данните от изследване на навиците на плащане в Европа, изготвено от компанията за индивидуализирани финансови услуги EOС Груп. \nПроучването се провежда за 11 път съвместно с независимия институт за пазарни проучвания Kantar TNS сред 3400 компании от търговията, индустрията и услугите в 17 европейски държави. Средно в Източна Европа се плащат в срок 78% от фактурите при 76% в България. \nПрез последните две години по 4% от фактурите, които българските фирми са издали, не са били осребрени, а всяка пета е платена със закъснение. Близо 60 на сто от компаниите отчитат, че забавените плащания намаляват печалбите им, 47% изпитват недостиг на ликвидност, а също толкова се налага да увеличат разходите си за лихви, съобщи Райна Миткова, изпълнителен директор на ЕОС България. По думите й, ако едно вземане не е събрано в рамките на девет месеца, е твърде вероятно това да не стане никога. \nЗа да компенсират тези негативни ефекти, 27% от компаниите ограничават инвестициите, всяка четвърта съкращава служителите или не наема нови, а почти същия дял вдигат цените. Средно българският бизнес получава парите си с 18 дни закъснение, а заедно с обичайното отложено плащане от средно 35 дни, забавата достига 53 дни, отбеляза Миткова. \nПричина за забавянето при фирмите е фактът, че длъжникът от своя страна също не може да събере своите вземания. Лошите дългове на гражданите най-често възникват поради слаба финансова грамотност и неумение да управляваш личния си бюджет. Миткова припомни, че по данни от други изследвания средният длъжник в България е млад мъж с доход от 1000-1500 лв., работещ перспективна работа, например в IT индустрията, който харчи неразумно за технологични устройства.     \n \t\n", "date": "2018.09.21", "title": " 25% от фирмите се страхуват от фалит заради просрочени вземания"}
{"url": "http://www.duma.bg/node/175645", "text": "Новото представление \"Пиеса за нас\" на театрална група \"Метеор\" ще се играе днес, 21 септември, от 19.30 ч. в Дома на киното. В него са използвани костюми от спектакли на \"Метеор\", с художници Аглика Терзиева, Георги Шаров, Стефан Дончев и Ани Васева, научи ДУМА от Михаела Люцканова. \nТова е спектакъл за нас. За нас, \"Метеор\", за историята ни и за нас - тези, които сме на сцената и направихме \"Пиеса за нас\". За живота. За театъра. За отчаянието. За радостта. За страха. За нас. \"Ние сме за невъзможното. Ние сме за това, което е повече. Ние искаме всичко.\" \n\"Като актьор трябва да мога да усетя всичко и да го живея. Трикът е, че всеки може да бъде актьор, стига да поиска. И всеки играе. И всеки усеща. А нали това ни събира, тук, сега. Общото усещане. И, може би, евентуално, някаква нужда. Нещо, което ни липсва. От какво се нуждаем?\" \n\"Няма настояще. Докато мигнеш и моментът е вече минал, а следващият вече идва. Докато казвам това, то вече е минало, а бъдещето още предстои. Аз стоя в празнота. Мен ме няма.\" \nРежисьорка на спектакъла е Ани Васева. Неин е и текстът, с включени фрагменти от текстове на Боян Манчев и Ани Васева от стари спектакли на \"Метеор\", както и текстове, писани от актьорите. Участват Леонид Йовчев, Емона Илиева, Стефан Милков, Георги Димитров, Грета Гичева, Гордан Коев, Калин Николаев, Лъчезара Василева, Мартин Димов, Никол Василева и Траян Христов. \n    \n \t\n", "date": "2018.09.21", "title": "Група \"Метеор\" с премиера в Дома на киното"}
{"url": "http://www.duma.bg/node/175646", "text": "Харковският театър пристига във Варна на специален гастрол по повод 70-годишнината на забележителния актьор, режисьор и писател Георги Велчовски, научи ДУМА от Виолета Тончева. Украинските драматични артисти ще представят пиесата \"Псета\" от Георги Велчовски, поставена от самия него в Харков през 2010 г. Представлението ще се играе днес, 21 септември, от 19 ч. на сцена Филиал, на руски език, с вход свободен. \nЗавършил ВИТИЗ при проф. Надежда Сейкова, Георги Велчовски се изявява най-напред в Добрич, но по-голямата част от творческия си път свързва с Варненския драматичен театър. Създава запомнящи се образи на Попришкин в \"Дневникът на един луд\" от Гогол, реж. Б. Богданов; Хлестаков в \"Ревизор\" от Гогол, реж. Ст. Станчев; Зорба от \"Зорба гъркът\" на Казандзакис, реж. Н. Петков; Живота Цвийович от \"Д-р\" на Нушич, реж. Д. Стоянов; Полковникът от \"Полковникът-птица\" на Хр. Бойчев, реж. Д. Стоянов-Нов, Джордж в \"Догодина по същото време\" от Б. Слейд, реж. Р. Велев и др. \nНа варненска сцена поставя и свои драматургични текстове, сред които \"Първи частен партизански отряд\", \"Псета\", \"Рапанът\". В Театъра на виното в музея \"Стара Варна\" зрителите продължават да го аплодират в неговия моноспектакъл \"Ключът към рая\" по Казандзакис. За актьорските си постижения е отличен с Награда \"Варна\" за цялостно творчество, \"Златна маска\" на ДТ \"Стоян Бъчваров\" и др. Велчовски е познат и като автор на \"Книга за всеки случай\", \"Шамандура\", \"Шамандура за лично ползване\", \"Око в шамандурата\", \"50 парчета\" и др. \nПривилегирован да бъде роден в Деня на независимостта, Георги Велчовски ще отбележи личния си празник на 22 септември от 19 ч. в музея \"Стара Варна\" с премиера на новата си книга \"Четирите посоки на света\".     \n \t\n", "date": "2018.09.21", "title": "Украински театрален гастрол за 70-годишнината на Георги Велчовски  "}
{"url": "http://www.duma.bg/node/175616", "text": "Президентът Доналд Тръмп поиска от ОПЕК намаляване на цените на петрола в своя профил в туитър в навечерието на срещата на Комитета за наблюдение на ОПЕК+ в Алжир. \n\"Ние защитаваме страните в Близкия изток, те не биха били в безопасност дълго без нас и все пак продължават да настояват за все по-високи цени на петрола. Монополът на ОПЕК е длъжен да намали цените сега!\", пише той. \nПо-рано президентът на САЩ обвини ОПЕК в манипулиране на цените, по данни на ТАСС. \nПетролните котировки се стабилизираха през 2017 г. след влизането в действие на споразумението ОПЕК+, което позволи да се намали предлагането на пазара. През пролетта на тази година променливостта се увеличи след изявлението на Тръмп относно налагането на санкции срещу Иран, третият производител на петрол в ОПЕК. \nСрещата на Комитета за наблюдение ще се състои в Алжир на 23 септември. Комитетът има за цел да препоръча на членовете на споразумението да вземат необходимите решения за балансиране на пазара. \nПо-рано американският енергиен секретар Рик Пери по време на посещение в Москва заяви, че приветства увеличаването на производството на петрол като част от решението на ОПЕК+. Преди това той обсъди изпълнението на сделката с министъра на енергетиката Александър Новак и проведе разговори със саудитския министър на енергетиката Халед Ал Фалех.     \n \t\n", "date": "2018.09.21", "title": " Тръмп поиска от ОПЕК по-ниски цени на петрола"}
{"url": "http://www.duma.bg/node/175615", "text": "Военновъздушните сили на САЩ не отговарят на изискванията на евентуални бъдещи конфликти заради претовареност на задачите, технически проблеми и недостиг на подготвени кадри. Това съобщава американското авторитетно издание The National Interest, като се позовава на анализи на изследователския център RAND и Сметната палата на САЩ. \nОтбелязва се, че данните от изследванията чертаят \"мрачна картина\" за състоянието на американската бойна авиация. Специалистите са проучили възможностите на ВВС на САЩ в четири възможни конфликта на бъдещето: нова Студена война с Русия или Китай с големи и малки регионални конфликти, при операции за налагане на мир по света с въвеждането на забранени за полети зона, а също така и в кампании за борба с различни бунтовници. \nАнализаторите, опирайки се на данни от предишни операции на американските ВВС, са оценили техните възможности в осем различни задачи, включително завоюването на превъзходство във въздуха, нанасяне на въздушни удари и транспортни полети. \nПричините за такива разочароващи резултати според анализаторите са сериозни проблеми при техническата поддръжка на самолетите, както и недостигът на квалифициран персонал.     \n \t\n", "date": "2018.09.21", "title": "Американските ВВС са изправени пред \"мрачна картина\" "}
{"url": "http://www.duma.bg/node/175617", "text": "Израелска военна делегация, водена от генерал-майор Амикам Норкин, командващ Военновъздушните сили на еврейската държава, е на визита в Москва тази сутрин. Тя ще представи позицията на армията във връзка с инцидента със сваления руски самолет от сирийската противовъздушна отбрана по време на бомбардировки на израелски изтребители, пише \"Таймс оф Израел\". Армията на Израел твърди, че нейни изтребители са атакували сирийски военен обект, който предоставя оръжия на ливанската групировка \"Хизбула\". Тя уверява, че е предупредила Русия за операцията в съответствие със споразумението за избягване на конфликт. \nВъоръжените сили на еврейската държава отбелязаха, че Норкин и екипът му ще представят пред руските представители \"пълен анализ на инцидента и всички аспекти, включително разузнавателна информация, която е довела до бомбардировките и основните открития на армията при вътрешно разследване, а също така продължаващите усилия на Иран да предостави стратегически оръжия на \"Хизбула\" и да се установи в Сирия\". \nКремъл коментира, че руските експерти внимателно ще проучат информацията. \nПървоначално руското военно министерство обвини Израел, подчертавайки, че израелските самолети са използвали руския самолет като прикритие. Но руският президент Владимир Путин каза пред журналисти, че инцидентът е в резултат на поредица от трагични обстоятелства. \nПремиерът на Израел Бенямин Нетаняху предложи да изпрати шефа на ВВС в руската столица по време на разговор с Путин. От Кремъл съобщиха впоследствие, че руският президент е предупредил Нетаняху да не провеждат такива операции в бъдеще и се закани да увеличи сигурността на руските сили в Сирия.     \n \t\n", "date": "2018.09.21", "title": "Израел ще обяснява на Москва за Сирия"}
{"url": "http://www.duma.bg/node/175618", "text": "Лидерите на страните членки на Европейския съюз не успяха да постигнат сериозен напредък в изглаждането на различията си за мигрантите по време на неформалната среща на върха в австрийския град Залцбург. Единствената постигната договорка е за това, че ЕС трябва да си сътрудничи по-тясно с Египет по въпроса. \nИзразена е била подкрепа за разговори между ЕС и Египет и за среща на високо равнище, посветена на сътрудничеството по въпроса с мигрантите и икономическото сътрудничество, която би могла да се състои през февруари в Египет. \nЛидерите предложили да започнат разговори не само с Египет, но и с други северноафрикански страни. \"Това предложение беше единодушно подкрепено\", каза австрийският канцлер Курц пред репортери. \nЕС има сключени сделки също с Турция и Либия, което рязко намали броя на мигрантите след 2015 г., но Брюксел иска да разшири работата по този въпрос във всичките северноафрикански страни. \nНа срещата Италия, Австрия и няколко централноевропейски страни са застъпили позицията, че единственият начин да бъде спряна нелегалната миграция е да бъдат укрепени външните граници на ЕС. Те същевременно отхвърлят всякакви опити за преразпределяне на мигрантите в рамките на съюза. Други правителства пък искат решаване на този проблем, опасявайки се, че той ще помогне на популистките партии да спечелят значително влияние в изборите за Европейски парламент следващата година. \nА някои страни се противопоставят на плановете за разширяване на пълномощията и персонала на агенцията по охрана на външните граници на ЕС \"Фронтекс\". \nНа срещата в Залцбург не бе постигнат напредък и по другия тежък за ЕС проблем - напускането на Великобритания. Единствената конкретна договореност е, че европейските лидери се съгласиха през ноември да се проведе специална извънредна среща на върха за финализиране на сделката по \"Брекзит\" с Великобритания. \nПървоначално Брюксел заяви, че иска споразумение за оттеглянето на Великобритания от Европейския съюз на официална среща на върха на ЕС през октомври. Но след месеци на застой в преговорите президентът на Европейския съвет Доналд Туск предложи извънредна среща на върха в средата на ноември, за да приключи сделката. \nБританският премиер Тереза Мей присъства на преговорите в Залцбург, но само през първия ден. Тя имаше около 10 минути, за да разговаря с лидерите на 27-те страни членки, които в четвъртък обсъдиха \"Брекзит\" в нейно отсъствие. \n\"Ябълката на раздора\" в момента е въпросът за  режима на ирландско-британската граница. ЕС иска Северна Ирландия да остане в митническата територия на блока, за да се избегнат митнически проверки на границата. Но Мей смята, че това ще създаде икономическо и конституционно разделение в Ирландско море между Великобритания и Северна Ирландия. Според нея това няма да бъде прието от нито един премиер на Обединеното кралство. \nМей се обърнала пряко към своите колеги около масата с призив да се откажат от неприемливите си искания, които според нея можели да разкъсат Великобритания, и да отговорят подобаващо на нейния \"сериозен и работещ\" план за \"Брекзит\", изложен преди два месеца в Чекърс край Лондон. \n\"Убедена съм, че съм формулирала сериозни и работещи предложения. Разбира се, няма да се съгласим по всички подробности, но се надявам да отвърнете подобаващо\", казала тя, имайки предвид своя план от Чекърс. Според нея проблемът можел да бъде разрешен, ако се гарантира \"търговия без пречки\", предвидена в Чекърс. \nМей засега не показва признаци да се отклони от този план за \"Брекзит\"-а, подложен на критики както от ЕС, така и особено от редица нейни съпартийци, привърженици на твърд \"Брекзит\". Според правителствен източник, цитиран от Ройтерс, тя щяла да излезе с нови предложения за границата на Северна Ирландия \"когато му дойде времето\", което явно в този момент не е подходящо. А и Брюксел засега не я притискал силно, за да не я изправи пред открит разрив с вътрешната й опозиция. \nЗа липсата на напредък говори и ирландският премиер Лео Варадкар при пристигането си в Залцбург вчера. Шефът на Еврокомисията Жан-Клод Юнкер също каза пред репортери, че до споразумение с Великобритания все още е \"твърде далече\". Според неназован служител от ЕС въпросът за границата можел да бъде улеснен, ако се постигне споразумение за улеснение на търговията подобно на това между ЕС и Япония. Засега обаче такова предложение към Лондон още не е отправено формално. \nСпоред хора от преговарящия екип на Брюксел проблемът не е само митнически, но също и в това, че трябвало да се гарантира влизащите в ЕС британски стоки да бъдат произведени според правилата на ЕС - нещо, което Лондон иска да избегне. \n    \n \t\n", "date": "2018.09.21", "title": "Европейските лидери не постигнаха пробив  "}
{"url": "http://www.duma.bg/node/175620", "text": "Президентът на Южна Корея Мун Дже Ин и севернокорейският лидер Ким Чен Ун завършиха тридневната си среща с изкачване на свещен планински връх, информира ДПА. \nДвамата лидери и съпругите им се изкачиха до върха, преди да се спуснат до вулканичния катер с кабинков лифт, отбелязва южнокорейската медия \"Йонхап\". Ким Чен Ун и Мун Дже Ин се хванаха за ръце и вдигнаха триумфална поза, която беше заснета от фоторепортерите. \nСлед планинската екскурзия Мун се качи на борда и отлетя за Сеул. Преди да потегли, Ким му даде два тона гъби като подарък. Говорител на южнокорейския лидер каза, че обикновената млечница ще бъде раздадена на семействата, разделени по време на Корейската война. \nДо 2021 година трябва да приключат преговорите със Северна Корея за слагане край на ядрената програма, заяви междувременно американският държавен секретар Майк Помпео. Надеждите са за успешен край на преговорите. \nПрез следващата седмица предстоят срещи между представители на двете държави. \nПрезидентът на САЩ Доналд Тръмп приветства срещата между севернокорейския ръководител Ким Чен Ун и южнокорейския президент Мун Дже Ин, като обяви, че имало \"огромен напредък\" със Северна Корея на няколко фронта, включително ядреното разоръжаване на Пхенян.   \n \t\n", "date": "2018.09.21", "title": "Приключи срещата на КНДР и Южна Корея"}
{"url": "http://www.duma.bg/node/175622", "text": "Световната здравна организация определи туберкулозата като най-страшната и смъртоносна за хората инфекциозна болест и прикани правителствата в света да вземат незабавни мерки за ограничаване на разпространението й. Това става ясно от съобщение на сайта на организацията. \nВъпреки усилията, полагани в борбата с тази болест през последните години, само през 2017 г. от нея са се заразили 10 милиона души, а са починали 1,6 милиона. Според данните на СЗО от 2000 година досега усилията на здравните служби по света са успели да предотвратят смъртта на 54 милиона души, заразени с туберкулоза. \nВъпреки това болестта остава сред най-опасните инфекции за човека, изпреварвайки дори СПИН. \nНай-сериозно е положението в държавите, отделящи недостатъчно средства за профилактика и лечение в ранната фаза на болестта. Само през 2018 г. на тези държави няма да достигнат 3,5 милиарда долара за тази цел, а до 2022 г. сумата ще скочи на 7 милиарда долара, предупреждават от СЗО. \nПроблем в борбата с туберкулозата е и фактът, че някои от лекарствата, които досега са били успешни, вече не могат да й попречат и са безполезни. Такъв е и основният препарат, използван досега - рифампицин. Случаи на извънредно устойчивата на лекарства туберкулоза (XDR TB) са регистрирани по целия свят, включително в САЩ, Източна Европа, в това число и България, и Африка. \nЕкспертите предупреждават, че всеки четвърти жител на планетата ни е потенциален носител на туберкулозна инфекция. \nСимптомите на туберкулозата са разнообразни: слабост, задъхване и болки в гърдите, повишена температура, лош апетит, отслабване, бледност. Има и специфични признаци, свойствени за тази болест - изпотяване през нощта и в сутрешните часове, набъбване на лимфните възли, покашляне, което впоследствие преминава в натрапчива кашлица с отделяне на храчки. \nТуберкулозата е широко разпространено в света инфекциозно заболяване на човека и животните, предизвиквано от различни видове микобактерии и други близкородствени им видове. Болестта обичайно поразява белите дробове, като по-рядко засяга други органи и системи. Микобактериите се предават по въздушно-капков път при разговор, кашлица или кихане на болния. Опасно е и вдишването на прах вкъщи или на улицата. Рискови фактори за развиване на заболяването могат да са непосредствен контакт с болен, пушене, злоупотреба с алкохол, липса на ваксинация срещу туберкулоза, съпътстващи заболявания като бронхит, диабет или язва, заразеност с вируса на СПИН, пребиваване в общежития, социални домове, затвори.   \n \t\n", "date": "2018.09.21", "title": "\"Жълтата гостенка\" заплашва света "}
{"url": "http://www.duma.bg/node/175621", "text": "Премиерът на Япония Шиндзо Абе спечели гласуването в управляващата партия за председател. Така той е на път да стане най-дълго служилият министър-председател в историята на страната, а освен това ще има възможност да измени пацифистката конституция на азиатската държава, информира Ройтерс. \nАко Абе, който внезапно подаде оставка след проблемен мандат през 2006-2007 г., ще остане на поста до ноември 2019 г., той ще задмине 2886-те дни на Таро Кацура в началото на XX век. \n\"Искам с вас заедно да се заемем с конституционната реформа\", каза Абе пред Либералнодемократическата партия след вота. \nПремиерът, който пое властта през 2012 г. и обеща да рестартира икономиката и да укрепи отбраната, победи бившия военен министър Шигеру Ишиба на вътрешния вот. Абе спечели с 553 гласа срещу 254 за Ишиба. От 810 гласа 807 бяха валидни. \nАбе си подсигурява и премиерския пост, тъй като неговата партия води коалицията и контролира парламента. \nЕдин от основните приоритети на Шиндзо Абе е промяна на Член 9 от пацифистката конституция, за да се изясни двузначният статут на армията. Ако буквално се тълкува, забранява се поддържането на въоръжени сили, но може да се разтълкува, че се позволява армия за самоотбрана.   \n \t\n", "date": "2018.09.21", "title": "Шиндзо Абе си запазва властта в Японияя"}
{"url": "http://www.duma.bg/node/175619", "text": "Влак уби четири деца в Холандия \nЧетири деца от холандски център за дневни грижи загинаха при сблъсък на влак с електрическия товарен велосипед, с който са се возили. Децата са били на път към местните училища, когато катастрофата се случила на прелез в южния град Ос, западно от Ниймеген. Пето дете и жена бяха сериозно засегнати от катастрофата. Жената току-що била оставила дете в едно училище, преди да тръгне към следващото. Малко се знае за това, какво е довело до инцидента близо до гара Ос-Запад. \n ЕС към фейсбук: Търпението ни се изчерпва  \nЕвросъюзът предупреди фейсбук, че търпението му се изчерпва и че до края на годината от социалната мрежа трябва да приведат условията за своите потребители в съответствие с правилата на Брюксел. В противен случай компанията на Марк Зукърбърг рискува финансови наказания. Еврокомисарят по правосъдието и потребителите Вера Юрова заяви, че ще се обърне към органите за защита на потребителите в 28-членния блок да предприемат бързи действия и да санкционират фейсбук, ако от там не се съобразят.  \nТръмп предложил стена в Сахара срещу мигрантите  \nАмериканският президент Доналд Тръмп препоръчал изграждането на стена в Сахара за спиране на мигрантския поток, каза испанският външен министър. Жозеп Борел, който е бивш председател на Европарламента, не се съгласил с тази стратегия. „Границата със Сахара не може да е по-дълга от нашата с Мексико“, казал Тръмп. Границата между САЩ и Мексико е дълга 3145 км. Пустинята Сахара се простира на дължина поне с 1/3 повече.  Талибаните готови да отидат в Москва  \nПредставители на талибаните са готови да участват в среща за Афганистан в руската столица Москва. Това са съобщили руските власти, цитирани от руски агенции. Те отричат появили се спекулации, че талибаните са отказали участие. Предстои съобщаване на детайли около срещата.  \n \n     \n \t\n", "date": "2018.09.21", "title": "Кратки новини"}
{"url": "http://www.duma.bg/node/175628", "text": "Този престижен днес комплекс в столицата село никога не е бил. Просто \"не се връзва\". Прекрасното му разположение край Борисовата градина, загадъчното му и модерно име, близостта на Околовръстната железница с нейната спирка \"Семинарията\", Духовната семинария, Ловният парк, първата Лятна къпалня... Знаят се имената на първите заселници, първите учители и читалищни активисти. Къщата на моя приятел Тодор Канев още се гуши зад Спортния комплекс, току до рекичката. Между панелките овошките от дворовете на дианабадчани още раждат... \nНе че другаде по столичните ширини плувни басейни няма. Но те нямат омаята на \"Диана\", околната зеленина, тишина, прохлада... Лятната къпалня отпреди повече от 85 г. днес е модерен плувен комплекс. Е, тук са и търговците. Околните модерни високи нови жилищни блокове надничат в коридорите на басейните, където деца прохождат в плуването. \nИ това е част от забързаното съвремие, което усилва носталгията по идиличните еднокатни къщи, дворчетата, младостта... Ако сега трябва да се дава името, не ще да е \"Дианабад\", нито \"Дан Колов\", нито \"Червена звезда\", а най-вероятно \"Дианаспа\". Но приказката ни бе за началото на квартала... \nАкушерка става Дървеница \nВ дошлите ни до гуша демокрация, преход, атлантически вавилонства най-сигурното е, че хората отвикнаха от добрата дума. А \"Дианабад\" и неговите основатели заслужават. Първа се заселва тук вдовицата на убития във войната Стойо Христов - Велика. Бяга от мизерията в с. Плана. Във волската кола е натоварила четирите си момчета и едно момиче. Точно те стават през размирната 1923-а първите. Настаняват се в къщурката-кантон на горския пазач Гроздан, купили са я. За да търсят препитание в недалечната София. И точно те по-късно разказват за началото. Наоколо е гора, нощем дори се стреля, опасно е. Временно се преместват в Лозенец, после пак се връщат. \nПрез 1927-а с многочелядното си семейство от Самоковско идва Дине Кънзов. Последват го Милан Джуков, Стоил Ковачки - все коминочистачи, Иван Николов е метач в Борисовата градина, Ламбро е продавач на дребни стоки с количка, Марин става градинар. От Дупница пристига учителят Христо Кръстев, последван от Агапи Кръстев със съпругата си и четиримата им синове. Повечето идват по-късно от Софийско, Самоковско, Дупнишко, Радомирско, Трънско... Все пролетарии, имат само двете си ръце. Струпват си къщурки сред нивите и бахчите на шопите от близкото митично селце Дървеница. Няма електричество, няма водопровод, няма училище, има посипани със сгурия кални пътечки. \nВсички стават надничари на \"чорбаджиите\" от Дървеница - плевят моркови, берат ягоди. Това е повече за жените и децата, макар че има и прислужници в столицата. А търговците тутакси нанюхват хавата с работната ръка. И точно на това зелено, тихо, красиво местенце през 1929-1930 г. двама французи откриват първата в България фабрика за фурнир. Не закъснява и посестримата й \"Каучукова промишленост\", предшественик на доскорошното \"Спортпром\". В ония години за екология не се говори. На комините и пушеците се гледа като на сигурно място за живеене. \nЛовен парк с лятна къпалня \nПостепенно на югоизток от Духовната семинария се оформя цял квартал. Почти в гората, близо до столицата, със спирка на Околовръстната железница... А поличбите не престават. През 1929 г. Софийското ловно дружество си избира ново Настоятелство с председател Георги Ахтаров. Той се оказва изключително енергичен, поставил си за цел построяването на ловно стрелбище. \"Построяването\" се заключава в избирането на естествена поляна близо до новозастрояващия се квартал. Това става през юни, а през август са забити колчетата, на следващата година е изградена сградата, открит е и ресторант, провеждат се стрелби по летящи чинии... Върви и облагородяването на района - построен е мост, реката е коригирана. Насам се юрват ловци, баровци, закипява живот. \nСобственикът на сградата с ресторант инж. Димитър Пехливанов се сеща и \"бие една сонда\", ей така, по ловджийски, \"на слука\". И открива подпочвена минерална вода с температура 22 градуса. Веднага изгражда лятна къпалня - първия басейн на открито в столицата. А името на къпалнята идва само - Диана, римската богиня на лова и горите. На къпалнята постоянно има хора, звучи музика - от късна пролет до късна есен. Дочува се и чуждестранна реч, като че ли най-често звучи \"бад\" на немски. Място, където има минерална вода, къпалня, баня, басейн. Така първият публичен плаж в София добива популярност като \"Дианабад\". Плажът дава името и на постепенно разрастващия се квартал. По едно време е сменено с \"Дан Колов\" със скритата цел именитият борец да подкрепи финансово квартала, но не става. По-късно вече е \"Червена звезда\". Естественото и логичното обаче се връща. Сърцето на квартала Трудностите сплотяват хората. Младите напират. Събират се или в Ловния дом, или на поляната при овощната градина, където сега е сградата на Гражданска защита. Разменят си книги, после ги събират в една стая. Всички условия за читалище са налице. \n\"В квартала бяхме 10-15 младежи - ученици, работници и един студент, Здравко\", спомня си момичето от волската кола през 1923 г. Подават документи и официално читалището е признато от 1935 г. Върху място, подарено от родолюбив дървеничанин, с общ труд на настоящия адрес - ул. \"Никола Габровски\" 17, дианабадчани вдигат еднокатна сграда, предназначена за читалище. И днес спирката на автобуси 88 и 94 е там - сп. \"Читалището\"! Първото му име, избрано от учредителите, е \"Христо Ботев\", днес като че ли е най-подходящото - \"Добри Чинтулов\". Междувременно е било \"Тодор Полянов\", \"Тодор Самодумов\". \nПрез 1970-а \"Дианабад\" става строителна площадка на иронично наричаните днес \"панелки\". Първият построен блок е с № 28. Следват 21-и, 12-и... Панелни от това време са и огромните 105-о средно и 11-о основно училища. \nЗа заселването, началото и израстването на този модерен красив квартал на София може да се разказва само с обич и носталгия. Най-голяма е заслугата и мъката на първите. Имената им остават в паметта ни - Велика Христова с децата й Панайот, Владимир, Георги, Асен и Стоянка; Стойко и Лозена Илиеви; Стойко и Елена Пандашки... И на най-активните читалищни дейци - Здравко, Добри и Венцислав Кръстеви; Мария, Надя, Зойка и Петър Стойкови; Методи и Цветанка Захариеви, Лина, Георги и Елена Митеви... Дианабадчани живеят полуградски, полуселски материален, но надстоличен духовен живот.     \n \t\n", "date": "2018.09.21", "title": "Басейн за богиня  "}
{"url": "http://www.duma.bg/node/175624", "text": "МЕЖДУНАРОДЕН ДЕН НА МИРА. Общото събрание на ООН за първи път обявява честването му през 1981 г. по инициатива на Коста Рика. До 2002 г. той се отбелязва в деня, в който започва работата на годишната сесия на Общото събрание на ООН. На 7 септември 2001 г. Общото събрание на ООН единодушно приема Резолюция 55/282, призоваваща към честването на 21 септември като ден на мира и ден без военни действия. СВЕТОВЕН ДЕН ЗА БОРБА С БОЛЕСТТА НА АЛЦХАЙМЕР. Отбелязва се от 1994 г. по инициатива на едноименната международна организация. Близо 24 млн. души по света страдат от болестта. Тя засяга 3 до 6% от населението между 65 и 79-годишна възраст и до 30% от хората над 80 г. ПРАЗНИК НА ТУТРАКАН. На 21 септември 1940 г. по силата на Крайовската спогодба градът официално е освободен от румънската окупация. С решение на Общинския съвет от септември 1993 г. този ден е определен за празник. 1452 - РАЖДА СЕ ДЖИРОЛАМО САВОНАРОЛА, ИТАЛИАНСКИ МОНАХ-ДОМИНИКАНЕЦ (УМИРА 1498 Г.). Основател на Флорентинската република, своеобразна форма на демократична република, обвързваща закона с християнския морал. Фанатизмът на Савонарола и неговите последователи достига своя апогей през 1497 г., когато е издигната Кладата на суетата, на която са изгорени творби на \"неморални поети\". Унищожени са прекрасни ренесансови произведения. Флоренция скоро се уморява от Савонарола, народът се разбунтува, той и последователите му са изгорени на клада като еретици. 1866 - РАЖДА СЕ ХЪРБЪРТ УЕЛС, БРИТАНСКИ ПИСАТЕЛ (УМИРА 1946 Г.). Автор на научна фантастика. Когато навършва 30 г., вече са издадени романите му \"Машината на времето\", \"Невидимият човек\" и \"Война на световете\". След това под влияние на социалистическите идеи започва да пише романи на обществени теми. Влияние върху живота му оказва и срещата с Владимир Ленин в Русия. 1904 - РАЖДА СЕ СТОЯН ВЕНЕВ, ХУДОЖНИК (УМИРА 1989 Г.). Твори основно в живописта. Рисува също графики и карикатури. През ученическите си години публикува карикатури в различни вестници и списания - \"Червен смях\", \"Звънар\", \"Ехо\". Неколкократно е подвеждан под отговорност заради антифашистки идеи в творбите му. След 9 септември 1944 г. публикува карикатури във вестниците \"Стършел\" и \"Работническо дело\". 1915 - РАЖДА СЕ СТОЯН ЕДРЕВ, ПАРТИЗАНИН И ПУБЛИЦИСТ (УБИТ 1944 Г.). Участник в Съпротивителното движение по време на Втората световна война. Партизанин от Народна бойна дружина \"Чавдар\" и Партизански отряд \"Христо Кърпачев\". Загива на 19 юни 1944 г. при акция за превземането на с. Беглеж с думите: \"Поздрав на другарите... Борете се и освободете България!\" Посмъртно е повишен в звание подполковник, а след това и в полковник.   \n \t\n", "date": "2018.09.21", "title": "Датата"}
{"url": "http://www.duma.bg/node/175625", "text": "Само на около 234 км от София в столицата на съседна Румъния - Букурещ, се намира едно от най-загадъчните места в съседната ни държава. Музеят на селото. Открит е през 1948 г. Разпрострял се е на около 100 дка подходяща площ. Неописуемо е очарованието, което излъчва край тихите води на известното езеро Херастрау. Любимо място не само за румънците, но и за многобройните туристи, чийто брой годишно надминава един милион. \nПохвала заслужават домакините, че са сътворили такова забележително нещо. В музея на селото може да видите и да се насладите на прошумелия през столетията бурен селски живот във всички райони на Румъния. Посетителят научава какъв е бил битът на поселниците - на бедните и богатите, с какво са се занимавали и как са изкарвали прехраната си. Сградите са 291 и са пъстри и разнообразни. Архитектурно подредени и грижливо оформени са 61 различни комплекса. В разнообразните къщи е показана позната покъщнина на поселниците, занимавали се със земеделие. Изложени са предмети и сечива от далечната 1772 г. Има къщи от Западните Карпати, Северна Молдова, Вранча и от много райони на крайдунавието. Експонирани са хубави и оригинални къщи от Марамуреш, сламени и кирпичени къщурки и по-големи домове от просторите на Дунавската делта в гр. Тулча, от Олтения и Сату Маре, Хунедоара и Сибиу. Щедро е показана красотата на поселищата в цяла Румъния. Голямото и пъстро разнообразие в отделните селища и райони е пренесено тук с любов и голям професионализъм. \nКогато човек разгледа с нескрито любопитство този уникален и оригинален музей в Букурещ, най-добре узнава каква е била внушителната панорама на селска Румъния и може да сравнява някогашния живот и бит с днешното динамично време.   \n \t\n", "date": "2018.09.21", "title": "Музеят на селото... в Букурещ"}
{"url": "http://www.duma.bg/node/175626", "text": "Чемширът зад къщата на прадядо ми е на около 150 години. Посаден е до стара къщурка още по турско. После до нея е построена новата къщичка, а старата е съборена. Та сега отзад седи чемширът, най-старото нещо от рода ни. Връстник на прабаба ми, която умря на 105 г. Тя е свидетел на Освобождението от турско робство. Била на 7 години, като бягали турците (в Троянско имало много турски села), на места имало плячкосване, клане. Скрили детето, тоест прабаба ми, под едно дървено корито за пране на двора до плевнята. И й казали да лежи там, да не мърда, докато се разбере, че турците са се изнесли от селото. \nТа чемширът, висок над човешки ръст, е разклонен като дърво. Проправям си път през обраслата пътека към къщата и стигам до него отзад. По-точно каквото е останало от него. Онзи гаден молец, довеян у нас от някой край на света, го е опустошил напълно. Глобализацията не е само в културата и търговията. Има и експорт-импорт на зарази, инсекти... И чемширът сега е като хербарий, сухи клончета, няма едно листенце зелено. Само допреди две години беше зелен. И малкият чемшир отпред, и на другата къща в двора, също са изядени. Някои из село са си спасили чемширите, пръскат начесто с някакъв специален препарат, че повечето инсектициди не помагат. Докога ли ще ги опазят... \nМайка ми като пенсионерка изкарваше тук от ранна пролет до късна есен, беше посадила към 300 лалета. Нищо не се вижда от тях. Загубили са се. Бурени и храсталак навсякъде. \nПо ябълковите дървета в градината се покачват повет, бръшлян, и разни увивни растения, вече не знам кое какво е. Чистих, рязах в предишни години, ама не мога да надделея. \"Зеленото буйство\" на природата, както казва Радичков. Сигурно в Амазонската джунгла няма такива гъсти храсталаци и пълзяща растителност. По-рано градината (има 60-70-годишни ябълки, да се чудиш), беше чиста, просторна, сега е пущинак. Навремето съседът дядо Мичо косеше да храни кравата, събираше опадали ябълки. Пускаше понякога 2-3 овце да пасат. Сега няма дядо, няма животни. Джунглата настъпва. \nМерата нагоре над село представляваше хубави зелени поляни, стада от овце и крави пасяха. Сега е драки и бурени, не може да се мине, няма кой да пасе и поддържа ливадите. \nНа 2-3 километра от село, край един малък язовир в гората, имаше кошара. Към 300-400 овце на текезесето и като минеш оттам, те олайваха 3-4 кучета. Далекопровод с метални стълбове прокаран дотам, имаше ток. Идваше ветеринар да следи стадото, караха фураж зимата. В единия край на кошарата под същия покрив две-три стаи. Там живееше овчарят, циганин, с жена си и малко дете. \nС ликвидацията раздадоха овцете на наследници и останалите ги изклаха. И наследниците дадоха за клане върнатото - нямаше кой да ги гледа. Кошарата я събориха, тухли и керемиди отнесени, само основите й се виждат. Металните стълбове на електропровода са отрязани за скрап, циганинът отдавна е останал без работа и без покрив и кой знае къде се е запилял с жена и дете. \nЯзовирът е източен, не го поддържа никой, нещо станало ли е, не се знае. По дъното му тече едно поточе. Едно време ловяхме риба тук, и кленове, и шарани. \nВ центъра на селото е къщата на попа. Беше от най-хубавите навремето, два етажа, с подреден двор, градинка, с табелка \"Образцов дом\". Първо почина попът, после попадията. Наследниците продадоха къщата. Дойде някакъв мераклия, потегна я, поддържаше градинката, цветя. Във вътрешния двор имаше голяма постройка, той й смени покрива, нови греди, дъски, с непромокаемо асфалтово покритие и отгоре нареди каменни плочи, като на старите къщи в селото. Да запази стила, ама да не мокри, ако тече между плочите. Отдолу имаше камина, на маса сядаше с ракийка. После човекът изчезна, къщата запустя, купи я една циганка от други села някъде, с две момчета. Поживяха някоя друга година, стана запуснато, градинката буреняса. Циганчетата отраснаха. Циганката замина да работи по Италия, пращаше им пари изглежда. После момчетата й също изчезнаха. И къщата започна да се руши, зейнаха прозорци. Преди година отнякъде се появиха пак младите цигани и свалиха плочите от постройката във вътрешния двор. Да са ги продали за стотина лева. Предишният собственик сигурно е дал 2 хил. лева да направи такъв покрив. Сега се вее окъсаното покритие, останало под плочите, дъждът и снегът ще довършат останалото. От циганката няма и следа, казаха, че починала в Италия. Няма изпратен смъртен акт, наследниците не знаят къде и как да го търсят, не могат да продадат къщата. И прозорците й на горния етаж зеят отворени, някои без стъкла. И тази къща е пътник, баш на центъра. \nДруга къща наблизо и тя изоставена, петима наследници, двама от тях в чужбина, един в Щатите, друг в Испания, някои почти не се познават. Единият има дял една четвърт, починал някъде в Чикаго, разведен. Сега не знаят къде са синът му и дъщеря му, никой не ги е виждал, там са от малки деца и не се обаждат, не се връщат, вече са американци. Наследниците не могат нито да продадат, нито да делят. Щели да я придобиват изцяло по някаква процедура, след като 10 години са я стопанисвали и плащали данъци. Само че какво ти стопанисване. Къщата е затворена, човек не е влизал от години. \nНа наследниците в село са им върнали земеделска земя по 25-30 декара, колкото е имал средно всеки местен селянин. И нивите не са на едно място - 20-30 декара са пръснати на двайсетина парчета. Така е в предбалкана, тук не е Добруджа. Едно парче е било градина край реката - близо до водата, да може да се полива. Друго парче декар и нещо е лозе на южния баир, трето е нива край пътя. Само половината земя е под аренда, рентата за 20-ина декара е към 200 и нещо лева годишно. Другите парчета земя са ливади и ниви по баирите, вече потънали в драки, никой не ги ще. Напоследък един купил няколко такива, защото, за да взима субсидии за животновъдство, трябвало да има не знам си колко декара ливади и пасища. Цената на земята тук е към 400 лв. за декар - 40 стотинки на кв. метър. Найлон за парник струва по-скъпо. Понеже е евтино, наследниците някак се оправят да си делят нивите, иначе кой знае какви дела за делба ще започнат. \nСтарият дърводелец умря. Правеше хубава изпипана дървена дограма за прозорци, с онези малки прозорчета, като за старите къщи. Каквото искаш от дърво, можеше да ти направи - врати, маси, столове. \nСега има един-единствен майстор, по-млад, си е турил табела на ЕТ на една къща в центъра, но дограма не може да прави, само готова монтира... И мошеник, ще те завлече - плащаш му наполовина в аванс да ти направи желязна порта или ограда, после го търсиш цяла година да си свърши работата. \nДърводелецът си отиде, а дърво наоколо има много. Дъбовата гора на дядо ми я осякоха. Казали на майка ми - продай я, че те и така и така ще я осекат. И тя я продала, тоест дървения материал. Сега ще порастат нови дъбове след 30-40 години. От горите слизат секачи с катъри, натоварени с дърва, по-долу някъде ги чакат стари съветски камиони с висока проходимост, товарят ги с дърва и заминават неизвестно закъде. \nНякогашният горски на селото, като го видях за последно, беше над 80-годишен. По негово време такава сеч не е имало. Горският винаги ходеше в зелена униформа, дори като се пенсионира караше с нея, само беше махнал пагоните с дъбови листа. Стар и все така усмихнат разправяше нещо за внука си, който живеел в Щатите. \nЧиталището имаше киносалон, с малка сцена, някога, много отдавна, въртяха филми два пъти седмично. Киното приключи още при соца, хората намаляха, киномашините се развалиха. На горния етаж имаше библиотека с библиотекарка, която идваше в определени дни и часове, записваше на едни картони кой каква книга е взел. И това приключи отдавна. Никой не се интересува какво е станало с книгите, те сега не са ценност. На долния етаж направиха кръчма, после и тя затвори. \nКъщата на дядо ми я събориха. Голяма, двуетажна, строил я 1920 г. с двете си ръце - беше търсен майстор строител. Помагали му съселяни. Зимно време, като стана към 80-годишен, живееше в София. И докато го няма, циганчетата от село чупеха с камъни прозорците откъм улицата. Той искаше да търси учителя да им каже да не правят така. Но няма кой да им каже, закриха училището. \nВятър и сняг нахлуваше из къщата. Напролет слагах нови джамове. На другата година пак. После заковах найлон. Вятърът го скъса. Покривът, с онези стари плочи, се размести, протече, къщата се разкриви. Кметът каза да я съборим, че иначе той ще я събори. На майка ми се падна честта да наеме хора да я съборят. Родена в същата къща. Да я ремонтира щеше да излезе кажи-речи колкото да построи нова. Нямаше как. Тя се пренесе да кара лятно време в малката къща на дядо си и баба си. В двора след събарянето остана една огромна греда от вековен бук, дълга над 7 метра. Беше нещо като гръбнак на къщата. Не можаха да я поместят, подпряха я на един каменен зид. Минаха някакви от Троян и я купиха за 70 лв., откараха я с голям камион, щели да я монтират като атракция в интериора на някаква механа. \nНо има живот в село, някои поддържат къщи като вили. Към 300 жители е, все още доста оживено, защото е на 7 км от Троян. Отдалечените са съвсем обезлюдени. Селата близо до градове се крепят, там някои живеят, пък работят в града. Или някой открие цех. И на село има два цеха, единият грънчарски, само че и там нещо не се вижда живот, никой не влиза, не излиза. И дърводелският в другия край на селото (или де да го знам какъв е вече на негово място), седи затворен, не се вижда движение там. Нямало хора за работа, даже в Троян затварят магазини, че се обезлюдило. \nНе знам за глобалния молец, дето ми изяде чемшира, ама какъв беше тоя национален молец, дето ни изяде акъла да се случи така с България… \n    \n \t\n", "date": "2018.09.21", "title": "Как глобалният молец ми изяде чемшира  "}
{"url": "http://www.duma.bg/node/175623", "text": "Под земята в Брезнишко лежи истинска планина от злато. Това обявиха минно-геоложки експерти преди години. Че в района има залежи от ценния метал, граовци са убедени открай време. Селяни са намирали парченца руда със златни люспици. Но, че Брезник може би наистина е българският Клондайк откри фирмата \"Трейс Рисорсиз\", която отвори вратите към съкровищницата. И... златна треска затресе брезничани почти като през далечната 1896 година, когато трима души се натъкнали на богато находище на жълтия метал край река Клондайк в Аляска. У нас златосъдържащите руди са открити под земята в местността на хълма \"Бърдото\" край Брезник. Разкритието отприщи цветистия граовски хумор на местните. По злато ходим, а сме си все бедни бедни, шегуват се жителите на градчето. \nНе знам как е изглеждал пътят към златото край американския град Доусън преди 122 години, но този, който води към бъдещата рудодобивна площадка, навява романтични спомени за онова време.  \nОтбиваме се по тясно, прясно настлано шосе, което се вие през плодородните ниви на брезничани. Реколтата е прибрана. Мараня е обгърнала земята. Тук-там ни кимат слънчогледи, навели натежали от урожай главички. Из въздуха се стрелкат хищни мишелови, които дебнат с острите си очи за плячка. Почти като в пустошта край Клондайк... Стигаме до южния склон на \"Бърдото\" и пред нас се ширва равното граовско поле. Насред него се кипри малък бивак, заграден с предпазни ленти. Вижда се и входът на тунел. Да, тук лежи безценният метал, но не бързайте да ни завиждате, че ще си тръгнем оттук с буца от него.  До изваждането на първия грам от златото има поне около 5 години А дотогава най-новото златодобивно дружество в страната \"Трейс Рисорсиз\", което от 2012 година е дъщерна фирма на групата на \"Асарел - Медет\" в  Панагюрище, ще работи по проекта си. Компанията е създадена през май 2012 година и е с основен предмет на дейност проучване, добив и преработка на метални полезни изкопаеми. Тя вече 6 години има офис в центъра на Брезник, където всеки любопитен може да получи конкретна информация за инвестиционното намерение на фирмата, което е на стойност 120 млн. лева. \nНаходището \"Милин камък\" е под 1237 декара земеделски земи, повечето от които ще продължат да са обработваеми и след началото на златодобива. Теренът обхваща стотина дребни парцела на местни жители, но има и общински, и църковни имоти. Северната част на терена откъм билото на \"Бърдото\" е иглолистна гора на площ от 297 дка, която е държавна. Но въпросите с изкупуването на земята, които се намират в територията на концесионната площ, вече са решени. Сделки са сключени и в началото на миналата седмица, разказа ни адвокатът на собствениците Венета Петрова. Тя отказа да издаде тайната на каква цена са изтъргувани нивите, но според данни на Националния статистически институт средната цена в областта е 100 лева за декар. Купени са и две сгради на бившото военно поделение в Брезник, които ще се ползват за нуждите на златодобива. \nПроектът на \"Трейс Рисорсиз\" планира изграждането на комплекс с подземна  мина обогатителна фабрика и допълнителни съоръжения на площ от близо 478 дка. Годишно ще се добиват не повече от 300 хил. тона руда. За сравнение големите предприятия в тази област в България добиват тази маса само за една седмица. От рудата на място ще се получава концентрат, който след това ще се продава за преработка до злато. Експлоатацията на рудника ще продължи между 18 и 20 години. След приключване на добива две години ще се прави рекултивация, а мониторингът ще продължи 10 години. Мината ще бъде на 2 км от града и на 200 метра под земята. Рудата ще се добива чрез взривяване. После скалата ще се троши и смила на частици с размер 100 микрона и ще бъде обогатена чрез флотация, при която се извлича до 90 процента от благородния метал, обясняват експертите.   \nДейността на фирмата златотърсач раздели брезничани  През 2013 година стотина човека се събраха на протест пред сградата на РИОСВ в Перник и изразиха недоволство от това, че някой ще рови земята им. Те дори докараха пред инспекцията катафалка с ковчег. С плакати \"Не ме изпращай в гроба\", \"Искаме информация, а не манипулация\", \"Не на поредната концесия в ущърб на държавата\" брезничани белязаха свикания тогава експертен съвет, който трябваше да вземе решение дали да има златна мина в Брезник и какво ще е въздействието й върху природата. Според недоволните в доклада по ОВОС има умишлени пропуски, които прикриват очакваните при разработването на рудника замърсявания и рисковете за човешкото здраве. \nИмаше обаче и жители на града, които посрещнаха предложението с овации и изразиха подкрепата си за реализацията на златодобива в Брезник. Те обясниха, че в града няма почти никаква работа и разчитат рудникът да им осигури препитание. В крайна сметка  Върховният административен съд остави в сила решение на административните магистрати в Перник, с което беше отхвърлена жалбата срещу добиването на златосъдържащи руди от находището \"Милин камък\". Инвестиционното намерение на \"Трейс Рисорсиз\" беше бетонирано и от общинските съветници в местния минипарламент, които му дадоха зелена улица. Концесията се предоставя за срок от 20 години, като половината от концесионната такса ще отива в община Брезник. Това пък гласи решение на Министерския съвет от юли 2015 година, с което окончателно се поставя началото на златодобива в Брезнишко. \nОт фирмата са категорични, че  \nв строителството на обекта ще бъдат заети около 545 човека  А когато започне същинската му експлоатация, в минния комплекс ще работят 434 човека, от които 80 с висше и 354 със средно образование, предимно от района на община Брезник. Средната работна заплата щяла да бъде 1030 лева. Към края на 2017 г. във фирмата вече работят общо 66 човека, от които 33-ма са жители на Брезник. Но като се има предвид, че се търсят специалисти по минно-геоложки науки, електро и машинно инженерство, автоматизация и информационни технологии, икономика и мениджмънт и финансово-счетоводни дейности, едва ли в малката брезнишка община ще могат да се открият всички експерти с подобни специфични специалности. \nС присъщия си граовски скептицизъм бай Димо, който ни показа пътя към златното находище, изрази съмнението си, че мината ще даде препитание на хората от района. \"Теза са немокает. Не им вярвам. За какви специалисти ни говорят!? Откъде ще ги вземат? То у Брезник не остана ни един млад човек. Всички учени се изселиха или работят в Перник и в София. Останахме само баби и старци\", категоричен бе възрастният човек. Дали е прав само времето ще покаже... Местните са притеснени, че златодобивът ще унищожи природата  От \"Трейс Рисорсиз\" обещават, че това няма да се случи. Според фирмата взривните дейности няма да се усещат от населението. Експертите й се позовават на сеизмологичните изследвания при взривяванията през последната година, както и на оценка, направена от специалисти от Минно-геоложкия университет, според които копаенето в земята няма да има негативен ефект върху сградите и природата. Да, може да са прави специалистите и хората може и да не усетят вибрациите, но жители на близкото село Слаковци са на различно мнение. Въпреки че стотици хора посещават живописния язовир край селото и се забавляват да ловят риба в него, едва ли някой е усетил, че цяла година текат взривявания. Природозащитници разказват обаче, че откакто са започнали подземните взривове, обитателите на водоема са намалели драстично, а някои са изчезнали. Запознати с нравите на речните обитатели разказват, че рибите са изключително чувствителни към всякакви вибрации и силни шумове и ако това се е случило, може да се дължи на големия наплив от туристи. Хората са установили още, че много от пернатите, които живеят в гората край язовира, са отлетели. Из тези земи чурулика  световнозастрашеният ливаден дърдавец. Пернатото обитава две защитени зони от \"Натура 2000\" в селата Мещица и Вискяр, които са съвсем близо до находището. Освен него тук гнезди и червеногърбата сврачка, която също е застрашена от изчезване. \nПод заплаха ли е минералният извор \"Желязната вода\" който се намира само на сто метра от бъдещия златен рудник, се питат брезничани. Водата е течното съкровище на Брезник, което е отличено със златен медал на изложението за минерални води в Лондон още през 1909 г. Двайсет години по-късно изворът е каптиран от древна руднична галерия и е направена чешма. Специфичната течност е богата на железни йони, калций и магнезий. Помага срещу множество стомашно-чревни, чернодробни и кожни заболявания, включително срещу анемия. През 2015 г. фирмата концесионер финансира реконструкцията на каптажа и водопровода на желязната вода, която тече в центъра на града. Мината няма да засегне и извора на \"Бърдото\", защото той е на повърхността, а рудникът ще бъде на 200 м под земята. От фирмата уверяват, че отпадъците от производството край Брезник ще се съхраняват в хвостохранилище, което ще бъде с площ от 220 дка, което е поне десет пъти по-малко от хвостохранилищата на големите добивни компании в страната. \nСлед пълноценното започване на златодобива от \"Трейс Рисорсиз\" са изчислили, че в бюджета на община Брезник годишно ще постъпват над 1,3 млн. лева от концесионни такси и над 60 хил. лева от местни данъци и такси. Но това ще е след около 5 години. Засега  \nот фирмата се отчитат с дарение към общината от 50 000 лева  Със средствата ще бъдат финансирани инициативи в образованието, културата, спорта, историята и инфраструктурата. Договорът предвижда близо една пета от сумата да се използва за подготовката на Общинския исторически музей да приеме, съхранява и излага археологическите находки, които ще му бъдат предоставени след края на разкопките в землището на града. Други 10 000 лева ще са от полза за културния календар на Брезник, а отделно от тях за инициативите на училищата и детските градини в общината ще бъдат предоставени близо 11 000 лева. Предвидени са пари също за малки инфраструктурни проекти, за спорт и туризъм. В договора за дарение изрично е разписано, че в рамките на годината общинската администрация се ангажира да изготви цялостна стратегия за превръщането на Брезник в привлекателен туристически център и за съхраняване на неговото културно-историческо наследство. По този начин предоставяните средства ще бъдат насочени за постигане на конкретни резултати. Извън този договор остават сумите, които фирмата от години осигурява за студентски и ученически стипендии, за образователната си програма и за благотворителните си инициативи. \nДали все пак Брезник ще се окаже българския \"Клондайк\", ще покаже бъдещето... 135 тона са доказаните запаси от злато в българските земи към 1 януари 2018 г., сочат данните на Министерството на енергетиката. Повишеното търсене на инвестиционно злато в условията на несигурност в световната икономика вдига неговата цена на световните борси и това прави благоприятно добиването му. \nБългария заема четвърто място в Европа по добив на злато. У нас се намира може би най-голямото находище на злато на Стария континент - \"Челопеч\", откъдето до момента са добити над 50 т от ценния метал. За \"Ада тепе\" край Крумовград добивът на ценния метал започна през 2016 година. Концесия за добив е дадена и за златно находище \"Чала\" в Източните Родопи. Концесия за добив на златно-сребърни руди в находище \"Седефче\" получи \"Горубсо - Кърджали\" АД, но там добивът още не е започнал. \nЖълтият метал се съдържа и в медната руда в \"Асарел\" и \"Елаците\", откъдето се извлича. Златосъдържаща е и оловно-цинковата руда от находище \"Маджарово\", както и полиметалното находище в Зидарово. В края на август т.г.  кабинетът даде концесия за 35 години на едно от перспективните откъм златодобив находища \"Прохорово\" до Нова Загора.  \n5 компании добиват злато у нас. Други четири имат концесии от правителството и тепърва ще започват разработки на находищата. Концесиите са за метални полезни изкопаеми - златосъдържащи руди, макар че от тях се произвежда най-вече мед, но още сребро и други редки и скъпи метали. \nЗа последните три години - от 2015 до 2017 г., у нас са добивани над 11 т злато, като за миналата година то е 12,5. \nПочти всички български реки са златоносни. По р. Огоста и в района на р. Струма дори има проучвания с изчислени запаси. Този тип находища обаче нямат перспектива за промишлено развитие и няма интерес към добив. По време на Сръбско-българската война тук е спасена България през 1885 година. На \"Бърдото\"  кап. Стефан Кисьов повежда малобройния си отряд, част от Втори Струмски пехотен полк, на обречена битка срещу 15-хилядната Моравска дивизия. Той се обръща към българите с думите: \"Тази жертва ние трябва да дадем, па макар и костите си да сложим на бойното поле. От нас зависи съдбата на България и Съединението\". На 6 ноември 1885 г. край Брезник се провежда едно от най-важните сражения във войната. Битката обаче забавя фатално с един ден Моравската дивизия и тя не само не успява да стигне навреме за битката при Сливница, но и е разбита и хвърлена далеч от фронтовата линия. В сражението на златния хълм загиват 116 български войници. Техните кости са положени в Мемориала, издигнат в градската градина. \n\"Бърдото\" пази и останки от древни цивилизации. Антично селище е открито при археологически разкопки през 70-те. В него в малка надгробна могила е намерена военна грамота на ветерана от трайкиското племе беси - Дулес. Грамотата е издадена от римския император Веспасиан, живял през I век сл. Хр. На могилата са разкрити основи от раннохристиянско селище и църква. В Брезник се носи легендата за т.нар Седмопрестолие. Според легендата  върху шестте баира наоколо имало по една църквичка, а центърът на енорията бил средновековният храм \"Св. Петка\", който се намира от северната страна на \"Бърдото\". Там се намира и древно езическо светилище. То се състои от десет каменни кръга, подобни на барабани и обърнати на изток. Наблизо се намира и тракийската \"Добра могила\", която все още не е проучена от археолози. \n  \n  \n   \n \t\n", "date": "2018.09.21", "title": "Ще стане ли Брезник българският \"Клондайк\"  "}
