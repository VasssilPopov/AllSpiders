{"url": "https://duma.bg/sedmi-ministar-napusna-kabineta-n191802", "text": "Седми министър напусна кабинета, след като Бойко Борисов обяви, че  с . Агроминистърът не си тръгва заради скандалите, в които бе замесен напоследък, а заради забавеното уволнение на чиновничка. Премиерът го махна, защото 2 седмици не е отстранил зам.-шефката на ДФЗ Иванка Багдатова-Мизова. , заяви Корнелия Нинова. Лидерът на БСП припомни, че правителството управлява вече две години и 10 дни. \"За това време са подадени 9 оставки от министри, 7 са приети, две - ту приемани, ту връщани. Седем от 9-те оставки в кабинета са за съмнения за корупция. Тя е в основата за провала на правителството и стана етикет на този кабинет\", обобщи Нинова.", "date": "2019.05.15", "title": "Седми министър напусна кабинета"}
{"url": "https://duma.bg/vladimir-ardenski-gostuva-v-chitalishte-nikolay-haytov-n191813", "text": "Известният журналист и писател Владимир Арденски представя новата си книга \"Първите - светлинки в мрака\". Това е дълбок и съдържателен изследователски труд за първите български учители след Освобождението в селищата с помохамеданчени българи. С много интересни подробности, чрез смесване на исторически факти и литература, е описана родолюбивата дейност на цяла плеяда апостоли на българската просвета. Книгата ще бъде представена на 17 май от 18 ч. в столичното читалище \"Николай Хайтов\" в кв. \"Изток\". ", "date": "2019.05.15", "title": "Владимир Арденски гостува в читалище \"Николай Хайтов\""}
{"url": "https://duma.bg/meteor-s-premiera-v-gote-institut-n191814", "text": "Премиерата на \"Хофман\" - двуезичен спектакъл на \"Метеор\", посветен на живота и творчеството на Е.Т.А. Хофман, ще се състои на 16 и 17 май от 19.30 ч. в Гьоте-институт в София. Режисьорка е Ани Васева, текст Ани Васева, Боян Манчев, с включени фрагменти от Е.Т.А. Хофман. Превод от немски на български Страшимир Джамджиев, Теодор Берберов, Нина Чилиянска. Превод от български на немски Елвира Борман. Музика Кристиан Алексиев. Костюми Ани Васева, Теодора Бамбикова, Борислав Борисов. Изработка обекти Мирослав Маринов. В представлението са използвани илюстрации на Любен Зидаров, картини на Каспар Давид Фридрих и музикални композиции от Е.Т.А. Хофман. Участват Леонид Йовчев и Стефан Милков и с гласовете на Карин Мюллер Стефанов, Анет Хардеген и Дирк Сислак.", "date": "2019.05.15", "title": "\"Метеор\" с премиера в Гьоте-институт"}
{"url": "https://duma.bg/pompeo-se-sreshtna-s-lavrov-i-putin-v-sochi-n191777", "text": "Подозренията и предразсъдъците между САЩ и Русия представляват риск за глобалната сигурност, заяви руският външен министър Сергей Лавров в началото на преговорите си с държавния секретар Майк Помпео в Сочи. По-късно Помпео ще проведе среща и с Владимир Путин. Имаме много проблеми, които трябва да решим, каза Лавров и добави, че Русия е готова да възстанови диалога на различни нива.  Помпео изтъкна, че президентът Доналд Тръмп се е ангажирал да подобри отношенията с Москва, което ще е от полза за целия свят. Москва и Вашингтон защитават интересите си, но съществува огромно количество въпроси, по които интересите ни съвпадат, смята той. Гостът поясни, че Русия и САЩ успешно си сътрудничат в борбата с тероризма, съкращаването на въоръженията, неразпространението на ядрени оръжия, а също и при регулирането на регионални конфликти. Помпео изрази надежда да бъде постигнат напредък в преговорите за контрол над въоръженията. Според предварителните данни Помпео ще обсъди с Лавров и Путин иранския проблем и положението в Сирия.  Завчера Сергей Лавров заяви, че очаква от Помпео да разбере как американците планират да излязат от кризата, която създадоха с едностранното си оттегляне от споразумението с Техеран.  Междувременно вчера Доналд Тръмп обяви, че ще се срещне с китайския президент Си Дзинпин и руския президент Владимир Путин в рамките на срещата на Г-20 през юни в Япония.  От своя страна Европа призова САЩ да не ескалират допълнително напрежението във връзка с ядреното споразумение с Иран, като Великобритания излезе с категорично предупреждение за риск от \"случайно\" избухване на конфликт в Персийския залив, предадоха медиите. Това стана по време на посещението на Помпео в Брюксел в понеделник, преди той да отлети за Сочи. Там той се срещна с колегите си от Великобритания, Франция и Германия - трите европейски страни, подписали ядреното споразумение през 2015 г., което ограничи ядрените амбиции на Иран в замяна на облекчаване на санкциите. Тази среща бе проведена в кулоарите на редовното заседание на Съвета за външна политика на ЕС, в който влизат външните министри на ЕС. Посещението на Помпео в Брюксел беше обявено в последния момент и ако се е надявал за демонстриране на трансатлантическо единство срещу Иран, той е останал разочарован. Великобритания, Франция и Германия публично критикуваха твърдолинейния американски подход. И трите страни изразиха подкрепата си за ядреното споразумение с Техеран. \"Продължаваме изцяло да подкрепяме ядреното споразумение с Иран, неговото пълно прилагане\", настоя ръководителката на ЕС дипломацията Федерика Могерини. Във вчерашния си брой в. \"Ню Йорк таймс\" разкрива, че изпълняващият длъжността военен министър на САЩ Патрик Шанахан е представил осъвременен военен план, който предвижда изпращането на 120 хиляди военнослужещи в Близкия изток, в случай че Иран \"атакува американски сили или ускори работата по ядреното си въоръжение\".", "date": "2019.05.15", "title": "Помпео се срещна с Лавров и Путин в Сочи"}
{"url": "https://duma.bg/yambolskiyat-teatar-predstavya-v-sofiya-kotka-varhu-goresht-lamarinen-pokriv-n191817", "text": "Ямболският драматичен театър \"Невена Коканова\" представя пиесата от американския драматург Тенеси Уилямс \"Котка върху горещ ламаринен покрив\" с премиера за София на 16 май от 19.30 ч. в Нов театър - НДК. Следващите спектакли са на 30 май в Ямбол, на 5 юни отново в Нов театър - НДК и на 6 юни в ДТ \"Адриана Будевска\" в Бургас. \"Митологията около пиесата е много сериозна, поне три екранизации са останали в историята, които може да се видят, и продължава да бъде поставяна. Миналата година имаше премиера в Нешънъл тиътър в Лондон, преди две години - на Бродуей. Така че произведението продължава да живее и това е едно от доказателствата, че устоява на времето. Но това не значи, че не може да бъде още по-болезнено актуална и по-силно звучаща, когато я ситуираме в днешно време.\" Това каза в интервю за ДУМА режисьорът Бойко Илиев, директор на Нов театър - НДК. В ролите се превъплъщават Йоана Буковска-Давидова, Янина Кашева, Радослав Владимиров, Михаил Лазаров, Мария Панайотова и Анатолий Ставрев. Сценографията и костюмите са на Жанета Иванова. Публиката ще съпреживее изострените до крайност, но прикрити с лицемерие и лъжи отношения в семейството на богат плантатор от Мисисипи в навечерието на 65-я му рожден ден. Празникът се превръща в поредица от откровения и равносметки на всеки от семейството.", "date": "2019.05.15", "title": " Ямболският театър представя в София \"Котка върху горещ ламаринен покрив\" "}
{"url": "https://duma.bg/v-edinayset-grada-chetat-v-noshtta-na-literaturata-n191820", "text": "България ще се включи за осми път в международното събитие Нощ на литературата. Днес, 15 май, от 18 до 22 ч. европейска преводна литература ще се чете в 11 български града - Бургас, Варна, Велико Търново, Добрич, Ловеч, Перник, Пловдив, Русе, София, Стара Загора и Шумен. Нощта на литературата е международно събитие, което цели да популяризира съвременни европейски автори. Във всеки от участващите градове се организират интересни за четене места, където в ролята на четци влизат популярни личности - актьори, радио- и телевизионни водещи, музиканти, популярни личности и др. За първи път Нощта на литературата се обръща и към по-младата аудитория с покана към гимназистите от столичните училища да се включат в утвърденото събитие. Новост е и уебсайтът, посветен изцяло на българското участие https://noshtnaliteraturata.com/. И тази година изборът е голям и слушателите трябва предварително добре да обмислят маршрута си, защото ще имат възможност да чуят австрийска, унгарска, белгийска, английска, португалска, испанска, датска, френска, немска, ирландска, италианска, македонска, полска, румънска, шведска, словашка или чешка поезия и проза. Главни организатори са Чешкият център, Унгарският културен институт, Британският съвет, Институт Камойнш, Институт Сервантес, фондация \"Детски книги\", Представителството на ЕК в България, Френският културен институт, Гьоте-институт, Италианският културен институт, Културно-информационният център на Република Северна Македония, Полският институт, посолствата на Австрия, Белгия, Дания, Ирландия, Румъния, Швеция, Словашката република в София. Актрисата Маргарита Хлебарова и поетът Роман Кисьов ще четат откъси от българското издание на сборника с поезия \"Седмият ангел. Поезия в проза\" на Збигнев Херберт (издателство за поезия \"Да\", София, 2019, превод Здравко Кисьов). Поетичната проза, събрана в книгата, е от сборника \"Хермес, кучето и звездата\" на Херберт.  Проявата е днес от 18 до 22 ч. в галерия \"Арт 36\", ул. \"Славянска\" 40. Входът е свободен.  Датският писател Педер Фредерик Йенсен ще участва в публичното четене на разказ от сборника му \"Датските железници\" (издание на \"Изида\", превод Росица Цветанова). Книгата е номинирана за авторитетни европейски и датски награди и излиза на български в поредица, съфинансирана по програма \"Творческа Европа\". Четенето ще бъде на всеки половин час от 18.30 до 21 ч. в галерия-книжарница \"София прес\", ул. \"Славянска\" 29. Йенсен е роден през 1978 г. в Копенхаген. Завършва училище за корабостроители, а след това и Датската академия за писатели. За \"Датските железници\" е номиниран за наградата за литература на ЕС и за наградата \"Едвард Педерсен\". Другият специален гост е младият македонски писател Стефан Марковски. В читателското гнездо на Северна Македония в Националния студентски дом на пл. \"Народно събрание\" 10 ще бъдат прочетени откъси от психологическия му роман \"Еретични писма\".", "date": "2019.05.15", "title": "В единайсет града четат  в Нощта на литературата"}
{"url": "https://duma.bg/organizirat-mashtabno-izkachvane-na-musala-n191811", "text": "Най-големият Ютюб (YouTube) канал в България - The Clashers, отбелязва достигането на над 500 хил. абонати в платформата за видеосподеляне чрез невиждано по мащаб групово изкачване на връх Мусала. Създателят на канала и автор на бестселъра \"Топ мистериите на България\" Слави Панайотов планира на 27 юли да изведе стотици свои почитатели на здравословен подход. Самото участие е безплатно, такса има само на лифта от Боровец. С кампанията Панайотов има за цел той и последователите му да започнат не само виртуално, но и буквално да покоряват върхове, като в същото време опознават достойнствата на България и прекарват време на чист въздух сред природата. При благоприятни метеорологични условия датата за приключението е 27 юли, тръгването е в 9.30 ч. на горна станция на лифта в Боровец. Очаква се изкачването до върха да отнеме около 3 часа и 30 минути с 3 почивки по 10 минути. След това групата ще прекара около половин час на върха и се подготвя за същото по времетраене връщане. Планът е в 16.30 участниците да са достигнали горна станция на лифта и да се запътят към домовете си. Цялата инициатива ще се снима с наземна фото- и видеотехника, както и от въздуха - с дронове. Важно е да се знае, че всеки участник носи отговорност за себе си, а децата под 18 години задължително трябва да бъдат с придружител. През целия преход Слави ще разговаря с феновете си, ще се снима с тях и ще ги насърчава да живеят здравословно. Броени дни след минаването на ключовата цифра от половин милион абонати каналът The Clashers вече има близо 510 хил. последователи. Видеата му се гледат средно между 150 хил. и 350 хил. пъти, а вторият му канал, посветен на гейминг, е със 115 хил. почитатели. Книгата \"Топ мистериите на България\" на Слави Панайотов разби българските класации с вече над 40 хил. продадени копия и продължава да поддържа добро темпо на продажби 4 месеца след излизането си. Тези и още постижения пловдивчанинът натрупа за по-малко от 3 години.", "date": "2019.05.15", "title": "Организират мащабно изкачване на Мусала"}
{"url": "https://duma.bg/beloslava-s-parche-v-albuma-na-hazarta-n191810", "text": "Белослава е сред гост-изпълнителите в първия солов албум на рапъра Ицо Хазарта \"Неправилен рап\". Джаз певицата ще представи на живо парчето-дует от сцената на \"София лайв клуб\" при премиерата на диска на 18 май. В албума на Хазарта е включена и съвместна песен с култовия варненски рапър Явката ДЛГ и засега това са първите двама артисти, официално обявени в програмата на ексклузивното събитие. В близките дни предстои да бъдат разкрити допълнителни подробности за останалите изпълнители, които ще вземат участие в грандиозния концерт, а специални гости ще са красавиците от балет \"Нова\". В \"Неправилен рап\" са включени 14 неиздавани досега парчета, като познати на публиката ще бъдат единствено хитовете \"Хип-хоп\" и \"Браво\". Останалите тракове са чисто нови със специален бонус песен на \"Ъпсурт\" от 2008 г. Феновете на най-известната рап група у нас гарантирано ще останат доволни, защото по музиката е работил основно Бат Венци. Само в две от парчетата има различни бийтмейкъри, като е включен и ремикс на един от най-известните български диджеи в момента. Билети за премиерата на \"Неправилен рап\" са в продажба и може да се купят в мрежата на Ивентим и в интернет.", "date": "2019.05.15", "title": "Белослава с парче в албума на Хазарта"}
{"url": "https://duma.bg/aman-ot-bratyata-n191798", "text": "Америка е недоволна. Във Вашингтон са ядосани от европейските планове да разработват собствени отбранителни проекти. Това щяло да разруши военното сътрудничество в рамките на НАТО и нещо повече - ще навреди на трансатлантическата отбранителна индустрия. А като се има предвид, че тази индустрия е предимно американска, става ясно защо е тази ярост в Съединените щати. Всъщност европейските планове за собствена отбрана, която да не разчита само на НАТО и най-вече на САЩ, не са от вчера. Те обаче се засилиха с идването в Белия дом на Доналд Тръмп и най-вече с демонстрираното от него пренебрежително отношение към обединена Европа. На Стария континент започнаха да вдяват, че е крайно време сами да се погрижат за сигурността си. И мъглявите някога планове започнаха да придобиват все по-реални очертания. Това ще струва на Европа пари. Но пък ще й даде сили да се погрижи сама за себе си. Нещо, което трябваше да направи отдавна. Е, точно това обаче изобщо не допада на Вашингтон, където са свикнали да мислят за европейците като за \"дребни рибки\", готови да изпълнят всяко желание на Големия брат. И изведнъж се оказва, според американските представи, че \"дребосъците\" са пирани, опитващи се да оглозгат до кокал \"бедната\" американска военна индустрия. Натискът на Америка срещу Европа тепърва започва. Той ще става все по-брутален. Първо бяха митата върху европейските стоки. Проблем, който е далеч от разрешаване. Сега от Вашингтон хвърчат писма срещу новата европейска отбранителна политика. Конгресмени - и републиканци, и сенатори - пък ни готвят санкции заради газопровода \"Северен поток-2\". Примката около европейската шия се затяга все по-силно. Само че има една приказка - каквото повикало, такова се обадило. Европа все по-видимо се откопчва от задушаващата \"братска\" прегръдка на отвъдокеанския си партньор. Пътят е верен.", "date": "2019.05.15", "title": "Аман от \"братята\""}
{"url": "https://duma.bg/doris-dey-pochina-na-97-godini-n191812", "text": "Холивудската звезда Дорис Дей, чиито филми я превърнаха в една от най-големите актриси на големия екран за всички времена, почина на 97-годишна възраст, предаде Би Би Си. Певицата, която впоследствие става актриса, участва във филмите \"Бедствието Джейн\" и \"Интимен разговор\", a сътрудничеството с екранния й партньор Рок Хъдзън е сред най-запомнящите се през 50-те и 60-те г. на ХХ в., припомня БНР. ", "date": "2019.05.15", "title": "Дорис Дей почина на 97 години"}
{"url": "https://duma.bg/tvorcheski-lager-za-pisane-na-pesni-v-borovets-n191815", "text": "16 топ композитори, текстописци, музикални продуценти от 4 европейски държави ще живеят 7 дни в планината с 9 от най-ярките български изпълнители - така изглежда в числа първият творчески лагер за писане на песни у нас \"София сонграйтинг кемп\". От 13 до 19 май Боровец се превръща в притегателен център за европейската музикална индустрия по покана на \"Вирджиния рекърдс\". Автори от екипите на Риана, Уил Ай Ем, Кайли Миноуг и Крис Браун се събират с наши артисти, за да правят музика в планината. Робин Йенсен, един от изявените мениджъри в музикалния издателски бизнес (Ekko Music Rights Europe) и създател на някои от най-успешните екипи и творчески срещи за писане на музика в Европа, също се присъединява. Хитмейкъри от Англия, Швеция, Норвегия, Румъния и България обитават финландските къщички на хотел \"Ястребец\", които специално са превърнати в мобилни студиа, оборудвани с помощта на музикален център \"Икономов\", научи ДУМА от Неда Полендакова.", "date": "2019.05.15", "title": "Творчески лагер за писане на песни в Боровец"}
{"url": "https://duma.bg/tarsyat-rabotnik-za-luksozen-zhivot-n191809", "text": "Лондонска фирма, специализирана в продажбата на луксозни имоти и вещи, предлага съблазнителна заплата на кандидати, желаещи да живеят и оценяват скъпи яхти, съобщи агенция ЮПИ. Компанията \"Хъш-Хъш\" търгува със скъпи вили, частни самолети и лодки. Сега се е освободило място за позиция с невероятно изкушаващи условия. Търси се човек, който да изкарва по една седмица на всяка от 50-те яхти, представени във фирмения каталог. Оценителят трябва лично да се убеди, че морските съдове няма да разочароват богатата клиентела. Одобреният кандидат ще трябва да живее на яхтите, да се храни и спи в луксозна обстановка из райските кътчета на земята. В задълженията му влиза и проверяването дали всичко е наред на борда в съответствие с високите стандарти на фирмата. Всяка седмица щастливецът ще получава по 1000 британски лири за охолния си живот. Кандидатите трябва да са на възраст над 21 години, да притежават задграничен паспорт и да бъдат готови да пътуват до всяка точка на планетата.", "date": "2019.05.15", "title": "Търсят работник за луксозен живот"}
{"url": "https://duma.bg/vdahnovenieto-na-katya-lekova-n191819", "text": "Наскоро в столичната галерия \"Евдокия ArtGlass\" бе експонирана изложбата \"Вдъхновение\" с живопис върху стъкло на Катя Лекова - химик по образование и художник по призвание. Посетителите имаха възможност да се насладят на творбите на интересна жена, посветила се на химията, но успешно съчетала професионалните си занимания и достижения с хоби - рисуването. Доц. д-р Катя Лекова е завършила \"мъжката\" специалност \"Технология на горивата\" във ВХТИ в София. Работила е над 30 години като химик-аналитик и 20 години като преподавател в катедра \"Химия\" в Югозападния университет \"Неофит Рилски\". Авторка е на повече от 60 научни статии, 7 патента и една книга. През този период тя се е разтоварвала с рисуване. Повече от 45 години твори с вдъхновение. Създава чудесни картини с цветя и фойерверки, голяма част от които подарява на близки и приятели. Катя създава картини с маслени и пастелни бои, а през последните години рисува върху стъкло. Една от първите й картини от този последен, трети период, е от пътуване до Аляска. Там тя забелязва малък витраж със Северното сияние и така се \"запалва\" страстта й да прави картини и върху стъкло. Рисува с алкидни бои, с четки, които често трябва да се сменят, тъй като  бързо се изхабяват, но това, както и токсичните бои не я отказват. Очите на Катя са отворени за красотата в природата, за хубостта на мозайките от късната античност (I-VI век), които тя разглежда с интерес у нас и по света. Посещава Малката базилика в Пловдив, вила \"Армира\" край Ивайловград, Музея на мозайките в Девня, вила \"Армерина\" в Сицилия. Възхищава се на красотата им и пресъздава някои от тях като картини под название \"Римски мозайки\".  В изложбата в галерия \"Евдокия\" Катя Лекова представи творби с цветя, мозайки, красиви изгледи от България и света, както и картини с възхитителни природни явления, създаващи настроение. Някои от многото й произведения са в колекции у нас и в чужбина - Германия, Англия, Австрия, Чехия, САЩ, Хонконг...  Катя разказва интересна история за своите родови корени. Предците й дядо Яне и баба  Стефания били бедни, но честни и работливи. Имали хан в Дупница, където отсядали много хора, между тях и \"разбойници\". Един ден те им оставили на съхранение две торби с жълтици, като им заръчали да ги пазят 3 месеца. Минали 3 месеца, после още 3, но никой не дошъл да си прибере жълтиците. Тогава дядо Яне и баба Стефания натоварили на магарета торбите и ги откарали в Рилския манастир. Така станали едни от щедрите негови дарители и били изографисани в цял ръст в църквата - съответно и копие в музея към манастира.", "date": "2019.05.15", "title": "Вдъхновението на Катя Лекова"}
{"url": "https://duma.bg/dzheyms-dzhad-dirizhira-sofiyskata-filharmoniya-n191818", "text": "Британският диригент Джеймс Джъд и именитата ни пианистка Милена Моллова са звездите в концерта на 16 май в зала \"България\", в който си дават среща младостта и опитът. В програмата ще прозвучат пламенната Първа симфония на Малер и Първият концерт за пиано и оркестър на Димитър Христов. Маестро Джъд е музикален директор на Литъл оркестра сосайъти в Ню Йорк, Филхармонията на Даежеон (Южна Корея) и Словашката филхармония. Неговото емоционално музициране и харизматично присъствие му носят почитатели навсякъде по света. Известен със своя изключително комуникативен стил и интересни, изпълнени с въображение програми, той получава непрестанно ангажименти от Прага до Токио, от Истанбул до Аделаида. През осемте години, когато е музикален директор на Новозеландския симфоничен оркестър, ансамбълът придобива нов облик и широка международна известност със записите за фирмата Naxos, турнетата из Европа и Австралия и първото участие на оркестъра в цикъла BBC Proms в Лондон.  Световноизвестната пианистка и педагог Милена Моллова e сред малцината щастливи български музиканти, изградили се в школата на колоси на музикалното изпълнителство и творчество като проф. Емил Гилелс, проф. Димитър Ненов, проф. Панка Пелишек. Нейният път на концертния подиум е осеян с успехи, награди, гастроли и артистични върхове, с многократни концерти във всички страни на Европа, Япония, САЩ, Канада.  Милена Моллова е сред най-вдъхновените интерпретатори на Концерта за пиано на Димитър Христов, който отдавна се е превърнал в българска класика. Когато го пише, композиторът е едва 22-годишен, студент в IV курс на Музикалната академия, но вече демонстрира зрелостта на таланта си и нестандартните си идеи. Първата си симфония Малер започва да пише едва на 24 години, вдъхновен от любовта към очарователната певица Йохана Рихтер. Но както по-късно отбелязва в писмо до приятеля Макс Маршалк: \"Симфонията се роди от любовния епизод, но това външно събитие послужи за повод и не е съдържание на произведението.\" Въпреки това специалистите твърдят, че тя е своеобразна биография на младостта на музикалния колос.", "date": "2019.05.15", "title": "Джеймс Джъд дирижира   Софийската филхармония"}
{"url": "https://duma.bg/otivat-na-kino-n191799", "text": "У нас има два начина да отидат в небитието  старите сгради - паметници на културата. Да се разрушат за няколко часа от багер или пожар или бавно и незабележимо да се срутват в забрава, докато от тях не остане нищо за пазене.  Някои от архитектурните и културните ценности имат нещастието да минат и по двата пътя. Като бившия театър \"Ренесанс\", наследен от профсъюзния дом \"Георги Димитров\", последван от кино \"Възраждане\" и завършил като попфолк дискотека \"Син сити\". Сградата, която вече е в ръцете на частен собственик, премина през забвението, след това през опит за целенасочено \"демонтиране\", което обаче бе спряно, за да завърши съществуването си с пожар. Е, въпреки всичко паметникът на културата оцеля. Има го. Стои в центъра на София и чака намесата на провидението - ще съществува ли като носител на физическата памет на града, или ще освободи място за поредния мегаломански проект за небостъргач.  А с времето все по-наивно стана да се смята, че когато една сграда е емблематична, ценна и пазена чрез статута си на паметник, за нея трябва да се полагат министерски и общински грижи. Вече никой не очаква, че при тлееща разруха ще се намесят Министерството на културата, подопечните му институти или съответната община.  Никой не спаси Тютюневите складове, Царските конюшни, старите къщи в Пловдив или по Самоводската чаршия във Велико Търново. На кино отиват и бившите кина \"Димитър Благоев\" и \"Цанко Церковски\" в София. Чакането е най-добрият коз и на министерствата, и на новите собственици на ценните постройки. Колкото повече кротуват и не чуват воплите от миналото, толкова по-бързо ще се отърват от проблемите. Твърде скъпо стана да се спасява историята. Особено когато няма кой да спаси настоящето.  ", "date": "2019.05.15", "title": "Отиват на кино"}
{"url": "https://duma.bg/vodevil-n191800", "text": "Елиминирането на Румен Порожанов трудно може да бъде наречено сензация. За това, че земеделският министър е разлюбен, из коридорите на властта Негова се шушука от месеци. Оповестената причина за уволнението обаче само наля още повече водевилен привкус в абсурда, наречен трето правителство на Борисов. Порожанов е аут не заради непрекъснатите трусове и бунтове в земеделието, не заради перманентните сигнали за зверско крадене и далавери във фонд \"Земеделие\", не заради разкритите шашми с имотната му декларация, не дори и заради купения на безценица огромен апартамент. Аут е заради това, че не е уволнил оная зам.-шефка на фонда, дето телефонът й лъсна в къща за гости на кмет на ДПС. Няма тайна, че земеделското министерство, фонд \"Земеделие\", въобще целият сектор винаги неотклонно - от времето на Сакскобургготски та до днес, е бил квота, бе, направо протекторат на ДПС. Там уволнения и назначения са възможни само ако са одобрени и благословени. Така че натрапчив е въпросът - кой всъщност и защо реши, че Порожанов вече не е нужен? Излиза, че Баце може да си обявява някакви шменти-капели за \"морални оставки\" и \"стандарти\", ама ония под него (зад него? над него?) правят каквото си решат. И когато решат. За публиката остава да следи следващите сцени от водевилния спектакъл и да се опитва да разгадава какво всъщност се случва. Ясно е, че върви подмолно пренареждане, усеща се, че се подменят играчи и играчки, но кой, по дяволите, управлява процеса?  И за да стане още по-водевилно, половин час след новината за Порожанов Ахмед Доган помоли за прошка. Разсърдените и разочарованите. Ако имало допуснати грешки \"в близкото минало\", да прощават. Без майтап. Почетният председател на ДПС епистоларно излезе от доброволната си нелегалност, за да призове депесарите към \"пълна мобилизация\", щото не можело да се борят помежду си и да спъват \"развитието на младите хора да живеят по-свободни в един по-добър свят\". Какви млади хора, какъв по-добър свят, какво близко минало... Да ни прощава почетният бащица на ДПС, ама в родната действителност вече и неговите прехвалени жестове, речи, писма и прочее демонстрации заприличаха на водевил. Сигурно много е искал да надъха своите предизборно, обаче иззад доброто намерение, щеш не щеш, надникна все оня, същият точно определен \"млад човек\". Дето му изградиха \"в близкото минало\" собствен \"по-добър свят\". И за публиката пак остана да следи водевила. И да се чуди - Пеевски ли моли за прошка, него ли молят за прошка, заради него ли молят за прошка? Добре, кажете си честно, това може ли да е държава? Направо морфичен резонанс! Да му мисли Баце.", "date": "2019.05.15", "title": "Водевил"}
{"url": "https://duma.bg/pompeo-da-chete-kozma-prutkov-n191801", "text": "Положението е такова, че може да се каже: \"Случва се и в най-добрите семейства\". Трябва нещо съвсем да се е объркало в световните дела. Възможно ли е на най-богатата държава, т. нар. хегемон, за който се знае, че няма проблеми и по дефиниция нe може да има, да няма възможност да се справи с най-опасния си враг, защото нямал пари. Вярно е, че въпросната суперсила има баснословния дълг от 22 трлн. долара, но това не й пречи, тъй като печатният стан работи, доларите се леят и тя държи за гърлото целия свят - или поне така си мисли. Този факт й създава самочувствието на най-мощна, непоклатима, неповторима и недосегаема.  Оказва се обаче, че настъпва момент, когато и хегемонът изпада в трудно положение. До такъв извод в последния си доклад стига небезизвестната и у нас \"Ранд корпорейшън\" - мозъчният тръст, работещ за Пентагона и Конгреса. \"САЩ нямат бюджетни ресурси, за да реализират мащабната си стратегия за противодействие на геополитическите амбиции на Русия и Китай.\" Авторите на стратегии предупреждават, че ако не бъдат направени промени в политиката на администрацията, може да настъпи разрив между целите и цената за тяхното постигане. За каква \"промяна в политиката\" на администрацията става дума? От 30 години вече стилът на политиката на Вашингтон е един. Със смяната на президентите той не се променя и съответства на самочувствието на хегемона. Когато възникнат проблеми в отношенията с други държави - без значение съюзници или съперници, той не води преговори, а просто поставя своите условия - такива, каквито отговарят на неговите национални интереси. Разбира се, интересите на другата страна въобще не влизат в сметката. Който не приема тези правила на играта, го чака наказание. В най-добрия случай - санкции. С Китай и Русия, обаче, правилата дадоха засечка. Не работят. Нещо още по-лошо. Те доведоха до кошмара, за който във Вашингтон си мислеха, че никога повече няма да им се присъни. А той взе, че излезе наяве: сближаването между Русия и Китай, обявени за най-голяма опасност за САЩ. И стратезите от \"Ранд корпорейшън\" замислиха как да бъде извършена \"промяна в политиката\". Направиха \"гениалното\" предложение да се втъкне клин между Москва и Пекин. Речено - сторено. Пропагандната машина заработи. Т. нар. \"кремлинолози\" започнаха да бълват анализи, изпълнени със \"загриженост\" за бъдещето на Русия, която била изложена на огромен риск от коварния Китай. Същата хватка решиха да приложат и със \"заплахата\", надвиснала над Москва от страна на Иран. Пуснати бяха дори набързо скалъпени фалшиви новини, че ирански военни са нападали руската база Хмеймим в Сирия. Като стана ясно, че и този трик трудно ще хване декиш, във Вашингтон решиха да пратят първия си дипломат лично при Путин да опипа почвата. С надеждата да схване къде са слабите места на врага и как да го склони на отстъпки. \"Аз съм тук, защото президентът Тръмп иска подобряване на отношенията\", заяви Майк Помпео при кацането си вчера в курортния Сочи. Внушителната тежест (в буквалния смисъл на думата) на неговата персона едва ли ще му помогне в сложната мисия. Сирия, Иран, Северна Корея, Венецуела, Украйна, Афганистан - все точки на провала на администрацията, който трябва да се замаже. Възложено му бе по всички тях да търси \"слабите места\" на Русия. Много има да опипва. Всуе - твърде голяма е Русия. \"Не може да се обхване необхватното\", е казал руският литературен герой Козма Прутков. Но във Вашингтон не са чували за него. И слава богу.", "date": "2019.05.15", "title": "Помпео да чете  Козма Прутков"}
{"url": "https://duma.bg/bambukova-statuya-vleze-v-gines-n191807", "text": "Статуя на Св. Винсент Ферер бе официално призната от \"Гинес\" за най-високата бамбукова скулптура в света, предаде агенция ЮПИ. Дървеният монумент, изобразяващ католическия светец, е с височина 50,23 м. Статуята бе издигната за година и половина в парка на град Баямбанг, провинция Пангасинан. За изграждането й бяха необходими 22 626 бамбукови панела с обща маса 60 тона. Монументът беше сътворен от 600 работници във връзка с празненствата, свързани с честването на 600-годишнината от смъртта на светеца.", "date": "2019.05.15", "title": "Бамбукова статуя влезе в \"Гинес\""}
{"url": "https://duma.bg/kakvo-oznachava-za-ukrayna-pobedata-na-zelenski-n191804", "text": "Случи се немислимото. Комедиантът Владимир Зеленски стана президент на Украйна. Това говори много за състоянието на обществото. По същество политическата класа претърпя фиаско. Голяма част от населението предпочете екранния образ, сценичната илюзия, привлекателното амплоа пред всякакви реални варианти. През почти трите десетилетия независимост Украйна се движи по повтаряща се траектория. Сменяха се лидери, ориентирани ту към отдалечаването от Русия, ту към нормализирането на отношенията. Първият, третият и петият президент (Кравчук, Юшченко и Порошенко) са представители на условно антируското течение. Вторият, четвъртият и шестият (Кучма, Янукович и сега Зеленски) са породени от необходимостта да установяват връзки с Москва, които по различни причини са важни за голям процент от населението. Украйна е притисната между основните центрове на привличане не само геополитически, но и културно-емоционално. Интересно е друго. Всички представители на първото направление доста бързо губиха популярност и отпадаха от битката за преизбиране, често с пълно фиаско (през 2010 г. Юшченко дори не успя да стигне до балотаж, Порошенко сега също загуби с позорен резултат). А онези, които предпочетоха да балансират, опитвайки се да изградят продуктивни отношения с Москва, се сблъскваха с твърдата съпротива на прозападните сили и приключваха на границата (Кучма) или отвъд границата (Янукович) на силовото отстраняване от власт. В тази връзка е трудно да не поразсъждаваме за същността на методите, използвани от геополитическите конкуренти (Русия и Запада) в битката за Украйна.  Влиянието на Русия се базира на дълбоки културно-исторически връзки, икономическа взаимосвързаност, многовековна традиция за съвместно съществуване, чиято сила у нас се е случвало да бъде надценявана, но пък на Запад фатално недооцениха. Привличането на Русия винаги е имало изключително консервативен характер за запазване на установения ред, руската страна никога не е предлагала конкретна идея, модел на съвместно развитие. Концепцията за \"Руския свят\" не се брои. Тя възниква като реакция срещу крайния форсмажор, а опитът да се използва като \"оръжие за възмездие\" на практика ликвидира тази концепция. Обратно, западният проект е проактивен и е насочен към революционни реформи. Действеността на европейските стремежи се корени в мощната идеологическа база, в гравитацията към европейския модел като олицетворение на прогресивния и правилен държавен и обществен модел. А тъй като всички постсъветски държави волю или неволю трябваше да заложат на откъсването си от Русия, за да докажат своята самостоятелност, западният план, разбира се, се оказа търсен от политическите сили. Зеленски сякаш естествено се вписва в схемата на редуванията, описана по-горе. Има обаче основание да се предположи, че с този най-необичаен лидер Украйна  причината за която отново не е толкова в страната, колкото извън нея. Предишният тип противопоставяне по линията Русия - Запад, което определяше украинската политика в продължение на почти 30 години, може да приключи. Последните 5 години конкурентните външни сили изчерпаха максимума на своите възможности. Едни (Западът) искаха да извадят окончателно Украйна от предишния път и да я вкарат \"в правилния\". Другите (Русия) се стремяха да не допуснат това.  Предишното движение на Евросъюза сега просто е невъзможно. Първо, има твърде много сериозни вътрешни проблеми, за да се възобнови експанзията. Второ, ако се говори за някакви икономически интереси на единна Европа, те прекрасно са реализирани в прословутия Договор за асоциация, заради който през 2013 г. започна цялата каша. Но по-дълбокото въвличане на Украйна ще принуди ЕС да поема допълнителни задължения, а това никой не желае да прави.   Москва има повече стимули за по-активно участие. Сега се осъзнава, че зависимостта от Украйна прави Русия уязвима, затова връщането към стратегическо сътрудничество няма да има. Това обаче не изключва търговско-икономическо сътрудничество, където това е изгодно, но в сфери, които са лесно заменими.  Руската културна сфера доказа своята жизненост, устойчивост пред целенасочените усилия за нейното ограничаване и съкращаване. Пет години след ожесточения конфликт на Украйна срещу Русия и като последица срещу всичко руско накрая победи рускоезичен кандидат. А президентът, който заложи на антируската политика, трябваше публично да напомня, че свободно и до съвършенство говори руски.  Мнозинството рускоезично население на Украйна не подкрепи \"Руския свят\",  Това може да се формулира и по следния начин: украинското общество, включително неговата рускоговоряща част, се обявява за запазването и укрепването на собствената държава, но не на откровено антируска основа. Това е криволичеща ситуация, която изисква от Москва тънка обмислена политика и необходимост да се осъзнае какво следва от подобен феномен.   Какъв политически модел ще възтържествува при Зеленски? Засега най-вероятно изглежда установяването на пълномащабно олигархическо управление, където групите с финансово-икономически интереси ще бъдат представени в доста обновен парламент, а задачата на президента ще бъде да олицетворява смяната на посоките за пред народа.  Впрочем не бива да се отписват от сметките и други варианти. Украйна е твърде специфична, но може да бъдат намерени някои аналози в съседство. От една страна е Армения, където на вълната на масовата умора на населението от втръсналата власт изплува малко известен политик популист, който не бе известен с кой знае какво преди това. За броени месеци бе извършено  радикално обновяване на управляващия слой. За добро или лошо все още е трудно да се каже, но промените бяха отговор на явна потребност в обществото, а победителите получиха убедителен мандат. От друга страна е Грузия от началния период на \"Грузинската мечта\". Умората от неврастеничното управление на Михаил Саакашвили доведе до успех на немного обаятелни технократи. При тях политиката не се промени принципно, но крайностите веднага бяха минимизирани и бе премахната екзалтацията. Нормализирането на грузино-руските отношения, най-вече на хуманитарните и икономическите, вече се посочваше като пример за бъдещите връзки между Украйна и Русия. Има място за паралел, но мащабът е много различен. Украйна има несъпоставима с Грузия стратегическа значимост. Но най-важното е, че Грузия няма проблем със самоидентификацията, необходимостта да доказва на себе си и на другите, че тя не е Русия. Украйна има такъв проблем и това оставя дълбок отпечатък върху политиката.  Накрая третият модел е Молдова. Това е политическа система, в която бизнес интересите и свързаните с нея околовластови комбинации напълно изтласкаха останалото съдържание. Молдовският пример е твърде карикатурен (единствен магнат, който дърпа конците на всички, като по необходимост променя идеологията и жонглира с партиите). Има достатъчно сходства, видими с просто око, включително неконтролирани от властта територии. Но Украйна е по-многообразна и по-богата, там е невъзможна монополизация на политическото влияние - нито официално, нито неофициално. Но самата схема, при която президентът нещо олицетворява, но не управлява нищо, трябва да се има предвид от Зеленски.   Пред Украйна се открива шансът (може би за пръв път след разпада на СССР) за собствена стратегия за независимост. Такава стратегия, която няма да се гради върху мнимия избор между Русия и Запада. Той и преди изглеждаше измислен, а сега напълно се изпарява заради промените в целите на съседните големи играчи.", "date": "2019.05.15", "title": "Какво означава за Украйна  победата на Зеленски"}
{"url": "https://duma.bg/bsp-iska-namalyavane-na-dds-varhu-lekarstvata-n191795", "text": "Още при изготвянето на бюджета за 2020 г. БСП ще предложи намаляване ставката на ДДС върху лекарства и медицинските изделия, заяви кандидатът на БСП за член на Европарламента д-р Десислав Тасков по време на организирания от Националната пациентска организация (НПО) дебат \"Здравеопазването като общоевропейски и национален приоритет\". Тасков бе категоричен, че ако българското здравеопазване не се реформира, колкото и пари, откъдето и да наливаме, ефект няма да има. Той е категоричен, че и сега има европейски пари за здравеопазване, но е необходимо да има национално финансиране.  Доктор Тасков е на мнение, че след като левите партии в ЕП се пребориха за европейски социален стълб, може да постигнат и европейски здравен стълб. Според него е необходимо разграничаване на лечение от грижи, а финансирането на грижите да се поеме от социалните системи. Дебатът е провокиран от февруарския доклад за България от Европейския семестър, според който в българското здравеопазване има редица проблеми, сред които ниски обществени разходи за здравеопазване и най-голям дял в Европа на доплащане от пациента, над 10% здравно неосигурени, остър недостиг на медицински сестри и общопрактикуващи лекари, преимущество на болничната помощ за сметка на извънболнична помощ, недостатъчна профилактика, ниска продължителност на живота, увеличение на предотвратимата смъртност сред населението на страната.  Председателят на НПО, главен секретар на Европейското партньорство за достъп до качествено здравеопазване, д-р Станимир Хасърджиев призова всеки от кандидатите за евродепутати да подкрепят манифеста на Европейския пациентски форум. Документът предвижда всички пациенти от ЕС да имат осигурен навременен достъп до необходимите им здравни грижи, без да бъдат дискриминирани, да се приеме ново всеобхватно европейско законодателство за правата на пациентите, за да се гарантира, че всички ще имат достъп до висококачествена грижа, ориентирана към индивида и основаваща се на едни и същи права. Документът настоява да се гарантира, че бъдещите дигитални здравни инструменти и системи в Европа са създадени на базата на пациентските потребности и са разработени съвместно с пациентите.", "date": "2019.05.15", "title": "БСП иска намаляване на ДДС върху лекарствата"}
{"url": "https://duma.bg/kelner-varna-izguben-chek-za-424-hil-dolara-n191808", "text": "Келнер в нюйоркска пицария върна на клиентка изгубен чек за 424 хил. долара, въпреки че преди това тя не му била оставила и един цент бакшиш, пише агенция ЮПИ. Сервитьорът Армандо Маркай попаднал на плик, докато раздигал масата в заведението \"При Патси\" в Харлем. Оказало се, че чекът бил забравен от пенсионираната социална работничка Карън Винакур, след като била обядвала в заведението заедно с дъщеря си. Парите били предназначени за покупката на апартамент в квартала. \"Клиентката ми имаше късмет\", коментира 27-годишният Армандо. И добавя: \"В събота обикновено имаме много работа и бях на път да изхвърля  на боклука всичко, останало по масата, когато забелязах плика.\" Въпреки че не получил бакшиш, сервитьорът съвестно предал плика на собственика на заведението. Обикновено забравените вещи ги слагали в кашон в дъното на пицарията, но било направено изключение с чека предвид голямата сума. Разсеяната клиентка не могла да повярва, че пликът й бил съхранен, въпреки че се отнесла несправедливо към келнера и не му дала минимален бакшиш, каквато е практиката. Тя се разплакала, след като й върнали чека.", "date": "2019.05.15", "title": "Келнер върна изгубен чек за 424 хил. долара"}
{"url": "https://duma.bg/korneliya-ninova-evropeyskite-prokurori-da-se-izbirat-ot-parlamenta-i-ot-prezidenta-n191796", "text": "БСП предлага единият от българските европейски прокурори да се избира от НС, а другият - от президентската институция, защото това са двете институции, които не ползват европейски пари. Това обяви лидерът на БСП Корнелия Нинова. \"На 8 април на заседанието на КСНС предложих да изработим критерии, по които да ги избираме. Управляващите не реагираха, защото отново тихомълком нечие задкулисие трябва да излъчи тези двама души, които да прикриват злоупотреби\", заяви Нинова. По думите й въпросът на въпросите в Европа е върховенството на закона и затова решението е избор на Лаура Кьовеши за европейски главен прокурор. Нинова е категорична, че втората стъпка за борба с корупцията е нов закон за това. \"Предстои избор на нов главен прокурор. Предлагаме разговор за промяна в правомощията му в посока съдебен контрол върху актовете му и прозрачност при избора. Говоря институционално, а не персонално за един или друг човек\", уточни Нинова. Тя посочи, че БСП е проучила европейските практики за прозрачност и контрол върху работата на прокуратурата. Нинова даде пример с Испания, в която има три органа, които упражняват контрол върху държавното обвинение. \"Ако има отговорни държавници, които мислят за справедливост, а не партийни мандатници, които гледат как да се спасят от правосъдие, всеки е добре дошъл да обсъдим предложенията на БСП. Ще разговаряме с всеки, който иска да помогне с ум, със съвет, с опит и познания. Да се хванем за ръце и да си подредим държавата\", призова Нинова.", "date": "2019.05.15", "title": "Корнелия Нинова:  Европейските прокурори да се избират от парламента и от президента"}
{"url": "https://duma.bg/glasuvat-oshte-dnes-ostavkata-na-porozhanov-n191794", "text": "Министърът на земеделието Румен Порожанов e поредният член на правителството, принуден да подаде оставка. Тя ще бъде гласувана още днес. Точката за освобождаването и за избора на нов министър бе вкарана веднага в дневния ред на Народното събрание. Отстраняването на Румен Порожанов не е нито заради скандалните му декларации пред КПКОНПИ с невписани имотни сделки, нито заради злоупотребите с евросредства по ПРСР, докато е оглавявал Държавен фонд \"Земеделие\", а защото премиерът се вбесил, че той не е изпълнил заповедта му да уволни зам.-шефката на ДФЗ Иванка Багдатова-Мизова. Нейният номер фигурираше като телефон за контакти на къщи за гости в Юндола, построени с евросредства.  На 30 април земеделското министерство съобщи, че по разпореждане на премиера Порожанов е поискал оставката й. Иванка Багдатова-Мизова подаде своята оставка и тя ще бъде приета, завършваше разпространената информация, в която се посочваше, че предстои проверка на къщите в Юндола. В понеделник обаче, медия разкри, че Мизова все още е на поста си. Оказва се дори, че на 30 април и на 2 и 3 май Мизова е била изпълнителен директор на ДФЗ по заместване, тъй като титулярят Живко Живков бил в отпуск. Така и не е свикан управителният съвет, за да я освободи. От МЗХ обявили, че оставката ще бъде разгледана от УС, който трябва да бъде свикан от Порожанов, \"след като излязат резултатите от проверката\" на МВР и прокуратурата. \"В ефир още миналия петък казах, че всичко това трябва да приключи, и то бързо. Хората не могат да имат съмнения\", ядоса се Борисов, че медийната му изява е излязла нахалост. Който иска да си пази някого, компромис не правим към никого, закани се премиерът. Само преди дни Борисов твърдеше, че няма да иска оставката на Порожанов, защото работел добре, но бил жертва на атака. Краткото съобщение на правителствената пресслужба гласеше вече традиционното оправдание за освобождаване на кадри от ГЕРБ и кабинета - Порожанов не желаел атаката срещу него да влияе на работата на правителството.", "date": "2019.05.15", "title": "Гласуват още днес оставката на Порожанов"}
{"url": "https://duma.bg/sofiya-nyama-da-poluchi-evropari-za-zavoda-za-izgaryane-na-smet-n191797", "text": "София най-вероятно няма да може да получи европейско финансиране на инсталацията за изгаряне на РДФ горивото, което остава след преработката на столичния боклук. За това алармира вчера лидерът на БСП в София и председател на групата на социалистите в СОС Калоян Паргов. Той обясни, че първият етап от кандидатстването за финансиране не се е движел паралелно с необходимата процедура за допустима държавна помощ. \"Това време е загубено и трудно ще бъде наваксано от този момент нататък и всъщност проектът е в невъзможност за усвояване на средствата в обозримо бъдеще\", обясни Паргов.  От Столичната община излязоха със съобщение, че процесът на оценка на проекта от ЕК продължава, но е поискана допълнителна информация във връзка с режима на държавните помощи. Според социалиста именно това искане де факто е спиране на проекта за финансиране, въпреки че от общината категорично го отричат.  \"Докато не се отговори на всички европейски изисквания, не може да бъдат усвоени средствата. Ако Столичната община не се справи в нужните срокове, този проект не може да се състои\", категоричен бе Паргов. Според него общината е объркала и пътеката, по която е кандидатствала за финансирането. Паргов определи това като крайна некомпетентност на администрацията и абсолютно неумение да бъде свършена работата така, че да бъде осигурено финансиране. Този завод щеше уж да е поредната брошка на ревера на управляващите в София, а се случи точно обратното - Европейската комисия им удари звучен шамар, категоричен бе социалистът. Според лидера на столичните социалисти отговорност за провала носят първо Йорданка Фандъкова и администрацията начело със заместничката й по екология Йоана Христова. ДУМА припомня, че инсталацията трябва да се изгради на територията на ТЕЦ \"София\" въпреки предложението на БСП да се използва площадка близо до самия завод за преработка на боклука край село Яна. Инсталацията струва 157 милиона евро, като 67 милиона евро от тях трябва да бъдат осигурени от Столичната община чрез заем, изплащан от общинското дружество \"Топлофикация\". Това решение предизвика бурни реакции от различни страни. Общинските съветници от БСП и техни колеги от други партии поискаха да бъде проведен местен референдум с три въпроса, свързани с изграждането на инсталацията. Предложението обаче бе отхвърлено от ГЕРБ. В резултат съветниците подадоха жалба до Административния съд. На първото заседание стана ясно, че докладите на датския консултант \"Рамбол\", въз основа на които е избрана технологията \"скарно изгаряне на РДФ\", са засекретени от общинската администрация.", "date": "2019.05.15", "title": "София няма да получи европари  за завода за изгаряне на смет"}
{"url": "https://duma.bg/desislava-taneva-se-vrashta-v-mzhg-n191793", "text": "Три часа след уволнението на Румен Порожанов стана ясно, че шефката на земеделската комисия от ГЕРБ Десислава Танева отново се завръща начело на МЗХГ. Номинацията й бе депозирана в деловодството на НС вчера и днес ще бъде гласувана от народните представители. Танева бе министър на земеделието и във втория кабинет на Бойко Борисов. Бе предложена за поста още в първото правителство на ГЕРБ, но обяви, че се оттегля заради \"спекулации за конфликт на интереси\" във връзка с тогавашната й работа като изпълнителен директор на бившия приватизационен фонд \"Мел инвест холдинг\". Министърката бе замесена в скандал с обществените поръчки за луксозни джипове за горските стопанства през 2015 г., след като стана ясно, че всички са спечелени от неин съученик. През 2016 г., когато Танева бе начело на агроминистерството, тя призна, че има много случаи, в които се строят частни вили с евросредства, маскирани като къщи за гости. На нейно място като народен представител от ГЕРБ в 21 МИР (Сливен) би трябвало да влезе д-р Васислав Петров, който бе изместен с преференции от Галя Захариева.", "date": "2019.05.15", "title": "Десислава Танева се връща в МЗХГ"}
{"url": "https://duma.bg/folksvagen-otlaga-reshenieto-za-zavoda-za-oktomvri-n191784", "text": "Германският aвтoмoбилен пpoизвoдитeл \"Фолксваген\" няма да вземе скоро окончателно решение за местоположението на своя нов завод в Източна Европа, за който кандидат е и България. Първоначално се очакваше решението да бъде взето през март, после то се отложи за май, но това вероятно ще стане при следващото заседание на борда на компанията, планирано за октомври. Управителният съвет и бордът на \"Фолксваген\" взеха важни, основополагащи решения за бъдещето на концерна, се посочва в съобщение на автомобилния гигант, цитирано от Дойче Веле. Съобщението е публикувано след заседание, на което бе взето и решението да се започнат конкретни преговори за планирания в Европа нов завод на \"Фолксваген\". Преговорите ще се водят с онези потенциални дестинации, които са останали в селекцията, съобщават от концерна, а агенция Ройтерс цитира вътрешни източници, според които тези дестинации са България и Турция. Бългapия e coчeнa зa един от оставащите кандидати oт изгpaждaнeтo нa зaвoдa, къдeтo може дa бъдe пpoизвeждaнa мapкaтa \"Шкода\". Ocвeн страната ни кaтo възмoжeн избop се обсъждаха oщe Typция, Pyмъния и Cъpбия. Пpeди някoлкo ceдмици \"Шкода\" oбяви, чe oт пъpвoнaчaлнитe чeтиpи вapиaнтa ca ocтaнaли caмo двa - Бългapия и Typция. И в двете страни разходите за персонал са много по-ниски, отколкото в Германия, а самата инвестиция е за около 1 млрд. евро. Сърбия явно ще трябва да се примири, че е отпаднала от надпреварата. Само преди две седмици германският ФАЦ цитира сръбския президент Вучич: \"Нашата оферта е по-добра от тази на България\". Турция също смята, че има добри шансове да привлече инвестицията. Според хамбургския социолог Ясар Айдън, цитиран от \"Аугсбургер алгемайне\", турският вътрешен пазар е голям, производствените разходи - ниски, а кадрите - добре квалифицирани. Освен това поради ръста на безработицата в Турция на тамошния трудов пазар може да се намерят достатъчно добре обучени хора. Българското правителство обаче предпочита да не коментира темата, тъй като преговорите с инвеститора изисквали тишина. Министърът на икономиката Емил Караниколов се въздържа вчера от коментари по темата, но заяви, че България има готовност да произвежда автомобили.  Германският концерн обмисля да строи още заводи за батерии в Европа, освен този в Залцгитер, и вече преглежда възможностите за него, стана ясно вчера от думите на члена на Съвета по обществени поръчки във \"Фолксваген\" Щефан Зомер.", "date": "2019.05.15", "title": "\"Фолксваген\" отлага решението за завода за октомври"}
{"url": "https://duma.bg/babh-prizna-za-dvoen-standart-na-hranite-n191783", "text": "От БАБХ направили три етапа на разследване на стандарта на храните в периода 2017-2018 г. От тях установили, че има съществени различия в състава на продуктите и феноменът двоен стандарт на храните съществува. Това стана ясно вчера от обясненията на д-р Любомир Кулински от БАБХ. В началото на 2017 г. били взети 30 продукта от Германия и Австрия. Анализът на съдържанието в 7 продукта показал различия, при някои от които съществени. От изследваните 30 продукта 15 били по-евтини в Европа, отколкото в България. В края на 2017 г. била направена нова подготовка за второ разследване. Взети били 31 проби от 6 храни, а резултатът показал големи разлики в цените, както и съществени различия в храните. Трети етап на разследване обхванал периода от февруари до април 2018 г. Взети били 51 проби от 4 държави. При изследването БАБХ открили различен състав в 13 продукта. Така стигнали до констатацията, че има съществени различия в състава на продуктите и феноменът двоен стандарт на храните съществува. От БАБХ се надяват Комисията за защита на потребителите (КЗП) да предприеме набор от мерки за установяване на нелоялни търговски практики. Трябва да има равно третиране на потребителите, заяви председателят на КЗП Димитър Маргаритов. \"Планира се КЗП да закупи спиртни напитки, макаронени изделия, млечни продукти, сладкиши, подправки и консерви и те ще бъдат подложени на изпитване, за да излязат резултатите, дали има наличие на двоен стандартУ, посочи той. По думите му за тази цел са организирани работни групи от КЗП, БАБХ, Министерството на икономиката и потребителски организации. Крайната цел на проучванията е да бъдат въведени санкции при откриване на различно количествено съдържание в продуктите, като производителят да не може да се оправдае с вкусовите предпочитания на потребителите от съответната държава, която е ощетена.", "date": "2019.05.15", "title": "БАБХ призна за двоен стандарт на храните"}
{"url": "https://duma.bg/petrolniyat-biznes-tol-taksite-shte-oskapyat-gorivata-s-3-4-st-na-litar-n191785", "text": "Въвеждането на тол таксите от август ще оскъпи горивата с 3-4 стотинки за литър, прогнозира вчера председателят на Българската петролна и газова асоциация Живодар Терзиев. Той обясни, че за последните осем месеца сме свидетели на ръст от близо 30 стотинки. Повишаване на цените се очертава и заради новите касови апарати, отчитащи директно продажбите в приходната агенция, но в същото време изпълнителният директор на БПГА посочи, че очаква спад на световните цени на петрола в началото на юни след четири месеца постоянен тренд нагоре. Терзиев отбеляза още, че формирането на цените на горивата за българския пазар зависи много от валутния курс на лева спрямо долара.  Въвежданите от средата на август тол такси за ползване на пътищата от камионите са шанс за намаляване на контрабандата на горива, рационален контрол върху зареждането на бензиностанциите и повишаване на приходите от петролния бизнес, коментира вчера експертът Тихомир Безлов. Според него тол таксите може и да доведат до минимално повишаване на цените на стоките заради нарасналите разходи на фирмите за техния транспорт, но може също така системата за събирането им да повлияе за свиването на сивата търговия с горива. Задължителен шестмесечен тестови период на тол системата поискаха вчера в обединена позиция браншовите сдружения в сектор \"Транспорт и спедиция\". От бранша са категорични, че ако тол системата бъде приета в сегашния вид, натоварването няма да е само върху транспортните фирми, но голяма част от тежестта ще се поема и от крайния потребител. Явор Пантелеев от Националното сдружение на българските спедитори обясни, че към момента превозвачите не могат да планират какви ще са разходите им след средата на август. За целта е необходимо да знаем какъв е обхватът на тол системата и колко ще заплащаме, посочи той. По тази причина той призова МРРБ да даде яснота и да предвиди достатъчно време, за да може икономиката да се подготви, както и да се въведат такива тол такси, които да не доведат до шоково поскъпване на продуктите, каквато опасност има в момента. От АПИ съобщиха, че от днес започва първият етап от тестовете на тол системата, която ще таксува тежкотоварния трафик на база изминато разстояние. Те ще започнат със симулации на данни за движение по републиканската пътна мрежа, а не със събиране на реални данни на терен. Целта е първо да се установи дали има добра свързаност между отделните компоненти на системата. След като тази интеграция бъде установена, ще се премине към тестове с данни, постъпващи от бордови устройства, монтирани на транспортни средства, съобщиха от АПИ. Продължава неразбирателството в петролния бранш заради влизащите в сила в края на юли нови законови правила за регистрация на фирмите, заети с търговията и транспорта на горива. Големите фирми отстояват написаната от тяхната асоциация наредба за прилагането на закона за търговията с петролни продукти, дребните търговци искат промяна в самия закон, а министърът на икономиката Емил Караниколов ги събира днес на широка среща по проблема, от която се закани да не ги пуска да си тръгнат, докато не постигнат консенсус. Едрият бизнес обаче даде знак, че надали негови представители ще отидат на срещата, а Живодар Терзиев директно заяви, че има \"междуособици и нерешителност\" в националната политика в този сектор, в енергетиката и относно мерките срещу климатичните промени. Това стана ясно вчера при отбелязването на 20-годишнината от създаването на БПГА.", "date": "2019.05.15", "title": "Петролният бизнес:  Тол таксите ще оскъпят горивата с 3-4 ст. на литър"}
{"url": "https://duma.bg/sled-protestite-obeshtaha-milion-i-700-hilyadi-na-detskata-bolnitsa-n191787", "text": "Министерството ще предостави допълнителни милион и седемстотин хиляди лева на Специализираната болница за активно лечение по детски болести \"Проф. д-р Иван Митев\", обяви здравният министър Кирил Ананиев след среща на премиера Борисов с педиатри и неонатолози от уникалната болница и директори на акушеро-гинекологични лечебни заведения. Очаква се на днешното заседание на Министерския съвет той да внесе проект за постановление за отпускане на 3 милиона лева, като от тях 1,7 млн. ще бъдат за финансиране на педиатричната болница по програмата \"Майчино и детско здравеопазване\" по реда на Наредба 3 за медицинските дейности извън обхвата на задължителното здравно осигуряване. Други 500 хил. лв. са за общинските и държавните болници - за купуване на 15 апарата за дихателна реанимация и 750 хил. лв. за осигуряване на 50 кувьоза. Този ресурс ще бъде изразходван както за подобряване на качеството на лечение на децата, така и за увеличаване възнагражденията на работещите, обясни Ананиев. Той припомни, че до края на май ще бъде обявена обществената поръчка за инженеринг на новата детска болница, като очакванията са строителството й да започне в началото на септември. Ананиев добави, че са започнали преговорите с Българския лекарски съюз за преостойностяване на някои клинични пътеки и цените им ще бъдат увеличени. ДУМА припомня, че увеличението ще бъде за не повече от 6 месеца до края на годината.", "date": "2019.05.15", "title": "След протестите обещаха милион и  700 хиляди на детската болница"}
{"url": "https://duma.bg/pokazvat-unikalni-rimski-mozayki-v-arheologicheskiya-muzey-n191786", "text": "Изложба на мозайки от Древен Рим, които се съхраняват в Капитолийските музеи, ще бъде открита днес в Археологическия музей в София. Досега те не са напускали римския музей, тъй като трудно се запазват, реставрират и транспортират, обясни директорът на Националния археологически институт с музей при БАН (НАИМ) Христо Попов. Според него досега у нас не е имало друга подобна изложба и тя ще може да се разглежда в продължение на два месеца и половина. Предоставените експонати са фрагменти от 21 мозайки от І в. пр. Хр. до IV в. сл. Хр. и са открити при изкопни работи през ХІХ и ХХ век. Подовите и стенни мозайки, някои от тях от гробници, други от вили, са характерни за императорската епоха. Мозайките се отличават с ярки цветове, безупречна хармония и техника на изпълнение, разказват за Рим, за вярванията на хората и ценностната им система, обясни Надя Аньоли, представител на Капитолийските музеи.  Паралелна постерна изложба \"Усет за разкош: Римски мозайки от България\" ще покаже най-представителните римски фрагменти, открити у нас от I до V век. ", "date": "2019.05.15", "title": "Показват уникални римски мозайки в Археологическия музей"}
{"url": "https://duma.bg/porozhanov-e-obvarzan-s-peevski-kategorichna-e-ninova-n191792", "text": "Румен Порожанов има обвързаност с бизнесмена и депутат от ДПС Делян Пеевски, заяви Корнелия Нинова. Лидерът на БСП подчерта, че по отношение на оставките във властта има двоен стандарт. \"Преди няколко дни заявих в Асеновград, че задкулисието назначи Порожанов и Борисов е зависим от него. Явно част от министрите са назначени от премиера, а останалите са му подадени от други хора. Затова той няма контрол върху тях\", добави тя. Нинова подчерта, че Порожанов не си тръгва заради корупция, а защото не е уволнил чиновник. Мотивите, с които е освободен, произнесени от премиера, слагат край на уж новия стандарт за морал в политиката, който ГЕРБ шумно прокламира, коментира лидерът на БСП. По думите й за Порожанов отдавна тегнат съмнения за злоупотреба с власт и за корупция. \"Това правителство управлява две години и 10 дни. За това време са подадени 9 оставки от министри, 7 са приети, две ту приемани, ту връщани. Седем от деветте оставки в кабинета са за съмнения за корупция. Тя е в основата за провала на правителството и стана етикет на този кабинет\", обобщи Нинова. Според нея е важно, че смяната на министри е в ключови сектори - здравеопазване, транспорт, икономика, социална сфера. \"Вече месец и 10 дни след оставката на Цветан Цветанов няма резултат от проверката към него от КПКОНПИ. Има само едно цинично изказване: \"Мен няма кой да ме накаже\", отбеляза Нинова.  \"ГЕРБ ни злепоставят и отдалечават от Европа. Решението е в смяна на модела на управлението на ГЕРБ. Целта не е те да бъдат свалени от власт и БСП да поеме управлението, а да се смени моделът на управление и да започнем да възстановяваме България\", изтъкна Нинова. Тя отново настоя Бойко Борисов да поеме лична отговорност и да подаде оставка. Междувременно почетният председател на ДПС Ахмед Доган направи предизборно обръщение, в което поиска прошка от съпартийците си. \"Обръщам се към разсърдените и разочарованите: ако има допуснати грешки в близкото минало - Простете! Каузата на ДПС е твърде голяма, за да си позволим лукса да се борим помежду си и да спъваме развитието на младите хора да живеят по-свободни в един по-добър свят, който те имат куража да изградят за себе си\", написа той. ", "date": "2019.05.15", "title": "Порожанов е обвързан с Пеевски, категорична е Нинова"}
{"url": "https://duma.bg/firmite-ryadko-izpalnyavat-ekonormite-bez-kontrol-n191780", "text": "Компаниите у нас трудно се съобразяват с екологичните изисквания без намесата на контролните органи. Това каза Николай Гунчев, съдия от ВАС и зам.-председател на Съюзa на юристите в България пред Блумбърг тв България. \"Интересите на бизнеса и изискванията за опазването на околната среда се сблъскват - колкото повече производител инвестира за екология, толкова повече се оскъпява продуктът му\", коментира той. Гунчев каза, че голяма част от оборудването на бизнеса, който оперира в България, е технологично остаряло. Според него това е проблем не само за България, защото щетите имат и трансграничен ефект. По думите на Гунчев Законът за опазване на околната среда в България представлява имплементиране на нормите на правото на ЕС и на международните договори по темата, в които страната участва. \"Оценката на въздействието върху околната среда е много сложна, законодателството е динамично. Още повече че в последно време интензитетът на тази динамичност става наистина притеснителен\", посочи съдията.", "date": "2019.05.15", "title": "Фирмите рядко изпълняват еконормите без контрол"}
{"url": "https://duma.bg/tsik-ne-otkri-narushenie-na-prezidenta-radev-n191791", "text": "Централната избирателна комисия (ЦИК) не откри нарушение в речта на президента Румен Радев за празника на Асеновград преди няколко дни, заради които ГЕРБ я сезира. За нарушение на президента гласуваха четирима членове на ЦИК, а \"против\" - 15 души. Според управляващите държавният глава се е включил в предизборната кампания в полза на БСП и е ползвал неправомерно държавен транспорт, докато е извършвал агитацията. \"Президентът не е деполитизиран държавен орган, може да бъде член на партия или коалиция, да изразява становища по държавни, обществени и политически въпроси и да издава актове със съществени политически последици. Животът не спира и в предизборния период. Не можем да забраним да се изразяват становища и позиции\", заявяват от ЦИК. От комисията припомнят, че по Закона за НСО държавният глава задължително използва всички видове охрана и няма как това да се прави без коли на охранителната служба.  ", "date": "2019.05.15", "title": "ЦИК не откри нарушение на президента Радев"}
{"url": "https://duma.bg/sdelkata-za-f-16-pred-proval-n191779", "text": "Правителството не можа да договори изгодна цена със САЩ за изтребителите F-16 Block 70, но преговорите ще продължат, съобщи  военният министър Красимир Каракачанов вчера. Част от делегацията, която имаше за цел да очертае параметрите на евентуалната сделка, вече се е прибрала от Вашингтон, но в САЩ остават представителите на Военновъздушните сили. Цената за част от услугата на този етап е неприемлива. Ако не можем да постигнем необходимия резултат, имаме право да предложим на парламента да прекрати този проект или да продължим преговорите с някой друг от участниците, каза Каракачанов пред БНР. Досега управляващите обещаваха до юли да се стигне до сделка, въпреки че имаше индикации, че разговорите за конкретните параметри ще са трудни. Най-после обаче Каракачанов за пръв път призна за сериозни проблеми с преговорите. Той на няколко пъти пред БНР допусна вариант да не се стигне до сделка със САЩ и \"Локхийд Мартин\". Военният министър отказа да каже какво е предложението на САЩ към момента. ", "date": "2019.05.15", "title": " Сделката за F-16 пред провал"}
{"url": "https://duma.bg/balgarskite-kompanii-se-razplashtat-vse-po-bavno-n191781", "text": "За поредна година средният период за разплащане на фирмите в България продължава да се увеличава. Това е основният извод от проучване на застрахователя за търговско кредитиране \"Юлер Ермес\" (Euler Hermes), направено на базата на извадка от 25 хил. компании от 20 сектора в 36 държави. Според данните миналата година средният период за разплащане достига 63 дни, или с един повече в сравнение с 2017 г. и с четири повече в сравнение с 2016 г. Секторът на технологиите продължава да държи лидерски позиции по бавно издължаване - 134 дни. В топ 3 на бавните плащания се завръща строителството с 82 дни, което е 3 дни повече в сравнение с предходната година, но все пак значително под нивото от 99 дни за 2016 г. Другите сектори със значително по-дълъг срок на разплащане в сравнение със средното за страната са стоките за свободното време със 76 дни и стоките за бита и машиностроенето с по 73 дни, съобщават от \"Юлер Ермес\". Според компанията въпреки тенденцията за увеличаване на периода издължаването в България остава по-бързо от средното в световен мащаб, което за 2018 г. е 65 дни (66 дни през 2017 г.). Анализаторите са на мнение, че тенденцията за съкращаване на сроковете за разплащане на глобално ниво ще продължи и през 2019 г. и ще се свие с още един ден. Това е резултат от забавянето на икономическия ръст, което прави бизнеса по-внимателен, уточняват от компанията. Трите държави с най-бавно се издължаващи се фирми са Китай, Гърция и Италия - средно 92, 90 и 86 дни, показва проучването. За поредна година най-бързо се разплащат в Нова Зеландия - за 47 дни.", "date": "2019.05.15", "title": "Българските компании се разплащат все по-бавно"}
{"url": "https://duma.bg/amerika-nedovolna-ot-planovete-na-es-n191778", "text": "Вашингтон предупредил Евросъюза за икономически и политически последици, ако общността продължи да разработва собствени отбранителни проекти. Това пише испанският в. \"Ел паис\", като се позовава на писмо на зам. държавния секретар на САЩ Елън Лорд до върховния представител на ЕС за външната политика Федерика Могерини.  В писмото се отбелязва, че настоящите планове на ЕС в сферата на отбраната носят заплаха за продължаващата десетки години интеграция на трансатлантическата отбранителна индустрия и военното сътрудничество в рамките на НАТО. Вашингтон в частност не е доволен от приетия Регламент за европейски фонд за отбрана, който позволява на страните членки на ЕС да канят неевропейски страни за участие в проекти. Освен това САЩ не са доволни от условията на програмата за Постоянно структурирано сътрудничество в областта на отбраната (PESCO), която е насочена към по-тясно сътрудничество между страните членки на Евросъюза. В писмото на зам. държавния секретар на САЩ се казва, че развитието на отбранителните мощности в Европа ще доведе до дублиране на отбранителните системи, които не се явяват взаимнозаменяеми, а това поражда съперничество между НАТО и ЕС.  САЩ също така настояват от проекта да се махнат условията, засягащи интелектуалната собственост и контрола върху износа. В Америка не харесват и точката за правото на вето, което позволява на страната, водеща един или друг проект, да кани за сътрудничество всякакви фирми. По-рано Еврокомисията предложи в бюджета на ЕС за 2021-2027 г. да се увеличат инвестициите в сигурността с 40%, а също така да се създаде Европейски отбранителен фонд. ЕС се надява благодарение на инвестициите от общия фонд да се нареди сред четиримата най-големи инвеститори в сферата на отбранителните изследвания и технологии в Европа. Предвижда се в рамките на бюджета да се отделят 4,1 млрд. евро за финансиране на \"конкурентоспособни и съвместни изследователски проекти\". Междувременно бе съобщено, че американските сенатори - републиканецът Тед Круз и демократът Джийн Шахийн - са подготвили законопроект за санкции срещу европейски кораби, участващи в строителството на газопровода \"Северен поток-2\". Това пишат руските издания РБК и \"Известия\", като се позовават на американското сп. \"Форин полиси\". Предвиждат се ограничения за фирмите, участващи в полагането на дълбоководни тръбопроводи за руски енергийни проекти. Документът е насочен директно срещу \"Северен поток-2\" - проект, предизвикал напрежение в отношенията между САЩ и Германия.", "date": "2019.05.15", "title": "Америка недоволна  от плановете на ЕС"}
{"url": "https://duma.bg/amerikanski-sanktsii-mozhe-da-zasegnat-i-turski-potok-n191782", "text": "Американският Сенат ще разгледа законопроект за налагане на санкции срещу компании, участващи в реализацията на руски газопроводи, сред които \"Северен поток-2\". Това съобщи сп. \"Форин полиси\", което разполага с копие от съответното предложение, разработено от сенаторите Тед Круз и Джийн Шахийн, писа вчера московският в. \"Известия\".  Според законопроекта лицата, които вземат участие в полагането на \"Северен поток-2\" и дават под аренда плавателни съдове за морската част на тръбопроводи, ще получат забрана за посещение в САЩ, а активите им ще бъдат замразени. Санкциите ще засегнат и тези, които предоставят финансова и техническа подкрепа за проекта. Под ограничения ще попаднат всички кораби, свързани с полагането на тръбопроводи. По този начин санкциите може да засегнат и \"Турски поток\". Сенаторите предлагат \"наказание\" за швейцарската компания Allseas и за италианската Saipem, които се занимават с полагане на тръби за \"Северен поток-2\".", "date": "2019.05.15", "title": "Американски санкции може да засегнат и \"Турски поток\""}
{"url": "https://duma.bg/guaydo-poiska-voenna-namesa-na-sasht-n191770", "text": "Лидерът на венецуелската опозиция Хуан Гуайдо официално е поискал подкрепа от американските военни в продължаващата политическа и хуманитарна криза в страната. Това става ясно от писмо, публикувано от пратеника му в САЩ Карлос Векио, съобщиха медиите. Писмото от 11 май е адресирано до командващия на Южното командване на САЩ (SOUTHCOM) адмирал Крейг Фолър. \"Благодарим на САЩ за тяхното приятелство, решителност и готовност да подкрепят нашите непрекъснати усилия да поставим гражданите на Венецуела на първо място и очакваме с нетърпение плодотворно планиране и координация\", пише Векио. Наскоро Гуайдо заяви, че е помолил Векио да се срещне с представители на Пентагона, за да \"сътрудничат\" за разрешаване на кризата във Венецуела.", "date": "2019.05.15", "title": "Гуайдо поиска военна намеса на САЩ"}
{"url": "https://duma.bg/chehite-se-gnevyat-na-nov-ministar-n191772", "text": "Десетки хиляди се събраха на протест срещу новия министър на правосъдието в Чехия, съобщава АФП. Опозицията смята, че 71-годишната Марие Бенешова ще се меси в дело за злоупотреба с еврофондове срещу премиера Андрей Бабиш. Тя неведнъж е подкрепяла Бабиш. Около 20 000 души се събраха в Стария град в Прага, като голям протест имаше и във втория по големина град Бърно. Полицейско разследване заключи, че Бабиш е извършил престъпление във връзка с усвояването на 2 милиона евро от еврофондове и препоръча на прокуратурата да заведе дело. Ако бъде признат за виновен, милиардерът Бабиш е заплашен със затвор до 10 години. ", "date": "2019.05.15", "title": "Чехите се гневят на нов министър"}
{"url": "https://duma.bg/turtsiya-prashta-nov-korab-kray-kipar-n191774", "text": "Турция ще изпрати втори кораб за търсене на петрол край бреговете на Кипър, обяви президентският зет и финансов министър Берат Албайрак. В сряда започва военноморско учение на Турция в източните части на Средиземно море, в Егейско море и Черно море. Кипър смята района, в който са предвидени сондажите, за своя изключителна икономическа зона (ИИЗ). Първата дипломатка на ЕС Федерика Могерини призова Турция да се откаже от плановете си. За нея районът на изследването е \"изключителна икономическа зона на Кипър\". ЕС \"ще отговори подобаващо\" на всяко нарушение на международното право, добави тя. ", "date": "2019.05.15", "title": "Турция праща нов  кораб край Кипър"}
{"url": "https://duma.bg/kndr-si-iska-arestuvan-korab-n191771", "text": "КНДР настоя Вашингтон незабавно да й върне товарния кораб Wise Honest, предаде \"Спутник\". Според Пхенян задържането на кораба нарушава постигнатото на 12 юни споразумение между лидерите Доналд Тръмп и Ким Чен Ун. Това е вторият най-голям товарен кораб на Северна Корея. Той беше задържан от американските власти на път за Индонезия и ще бъде преместен в Американска Самоа. Корабът е задържан заради доставка на въглища от КНДР в други страни, което е забранено от Съвета за сигурност на ООН. Това е първото арестуване на кораб на КНДР от американските власти за нарушение.", "date": "2019.05.15", "title": "КНДР си иска арестуван кораб"}
{"url": "https://duma.bg/monsanto-osaden-na-2-miliarda-n191773", "text": "Агрохимическият гигант \"Монсанто\" ще трябва да плати $2 млрд. обезщетение на двойка, заболяла от рак заради техни продукти. Решението е на съд в Калифорния. Това е третото загубено дело на гиганта заради продукта им за унищожаване на плевели \"Раундъп\". \"Съдебното жури видя вътрешнофирмени документи, от които личи, че от първия ден на употреба компанията не се е интересувала дали \"Раундъп\" е безопасен. Вместо да вложат пари в научни изследвания на препарата, те са вложили милиони в атаки срещу научните изследвания, които заплашват бизнеса им\", каза адвокатът Брент Уайзнър. Немската компания \"Байер\" обяви, че ще обжалва решението. Според нея профилната агенция на САЩ определи хербицидите на \"Раундъп\" за безопасни.  В САЩ са заведени 13 000 дела, свързани с \"Раундъп\". ", "date": "2019.05.15", "title": " \"Монсанто\" осъден  на $2 милиарда"}
{"url": "https://duma.bg/es-se-zakani-na-rusiya-za-pasportite-n191775", "text": "ЕС ще отговори на решението на Русия да раздава руски паспорти на украински граждани от Донецката и Луганската република. Това обяви първата дипломатка на ЕС Федерика Могерини след заседанието на външните министри на ЕС. \"Обсъдихме този въпрос с министрите в рамките на Съвета на ЕС. Уверена съм, че ще има следващи стъпки през следващите седмици\", каза Могерини. Според ЕС решението на Русия е грубо нарушение на международното законодателство и трябва да въведе нови санкции срещу Русия. Москва мотивира решението за паспортите с чисто хуманитарни причини, неспазването на човешките права в Донбас излизало извън допустимите граници. ", "date": "2019.05.15", "title": "ЕС се закани на   Русия за паспортите"}
{"url": "https://duma.bg/desislav-taskov-nuzhna-e-edinna-lekarstvena-politika-na-evropeysko-nivo-n191760", "text": "- Обикновеният българин иска да бъде малко по-обгрижван от Европа. В малките градове и в селата хората се чувстват като втора ръка европейци. Българите искат по-социален и по-справедлив Европейски съюз. Трябва да признаем, че политиките, които се обсъждат в съюза, са все още доста далечни и непознати за хората. Въпреки милионите европари, които се наливат в някои региони на държавата, те не виждат реално подобрение на живота си.  Най-големият проблем на българите са ниските доходи и пенсии и липсата на перспектива да останеш в България. Младите са в чужбина. Масово бабите и дядовците се научиха да работят със скайп, за да могат да общуват с децата и внуците си. Тъжно, много тъжно.  У нас има тежко социално неравенство, граничещо със страхотна бедност. На много места хората трудно осигуряват дори прехраната си. Затова Европа трябва да бъде по-социална. Затова трябва да настояваме в ЕП за единни европейски заплати и пенсии, за да могат българите да живеят по-добре.   - Ще работя за промяната в ЕС, който да гарантира равнопоставеност на всички държави членки и който създава условия за социална сигурност и устойчиво развитие. Ще работя за прилагане на Европейския стълб на социалните права, с който ще се постигнат високи социални стандарти, социална защита за всеки, достойно заплащане, преодоляване на разликите в заплащането на мъжете и жените за еднакъв труд. Ще настоявам за създаване и прилагане на Европейска детска гаранция, която ще осигури на всяко дете качествено образование, жилище, храна и здравни услуги. Нужна е Европейска програма за борба с бедността. Национален проблем и европейска тема е фактът, че в България имаме разграждаща се здравна инфраструктура, протести на педиатри, медицинските сестри са на улицата. На европейско ниво е необходима единна лекарствена политика. Освен сухите числа, които виждаме в статистиката как живеят българите, когато говориш очи в очи, разбираш, че драмата при тях е голяма. Единствени сме в света, където болниците са търговски дружества. Обръщаме темата здраве на тема пари. Частни болници има в много държави, но те не са регистрирани като търговски дружества. Намаляваме като нация прогресивно, парите за здраве се увеличават, а в същото време нито пациентите, нито лекарите са доволни. Наливат се пари от пусто в празно в един нереформиран сектор. Продължаваме да лекуваме хората по клинични пътеки и както трудът на лекарите, така и на медицинските сестри трябва да се остойности.  Трябва да се увеличи ролята на държавата в сектора, свързан с обществените поръчки, и да бъде ясно кое колко струва, за да видим реално какъв е секторът, за да го направим достъпен за всички. Превенцията и профилактиката са много важни, но не само в големите градове. Профилактиката трябва да обхване и малките общински болници. По този начин още 2 милиона и половина ще имат достъп до тях. Иначе те никога няма да отидат профилактично на преглед от Гоце Делчев в София. ГЕРБ не инвестират в общинските болници, защото при тях не може да се краде. А именно тези болници посрещат нуждите на хората в отдалечените райони. След победата на 26 май и след предсрочните парламентарни избори ще започнем реалната инвестиция в здравеопазването по места.    - Лекар съм и хората споделят по-лесно и по-искрено с мен проблемите си. Не им обещавам неща, които няма да изпълня. Говоря с тях почтено и честно. Ако БСП е допуснала грешки, извинявам им се. Казвам на избирателите, че ние не обещаваме нещо, което няма да изпълним.  При всички мои разговори българите искат промяна. Те я очакват от нас с надежда. На много от срещите идват хора, които през годините са се отдръпнали от БСП, давали са гласа си за други партии или въобще не са гласували. Сега се връщат при нас с вярата, че наистина можем да променим България. И ми казват, че харесват посланията ни. Казват ми, че пациентът трябва да е в центъра на една здравна система, и изразяват надежда, че БСП може да промени България. Социалистите казваме, че здраве не е равностойност на пари. Казваме, че медицината е невероятна наука, която помага на хората и която трябва да се развива в интерес на цялото общество. Здравеопазването е кауза. То трябва да е достъпно за всички, а не само за една елитарна част от обществото, както е в момента. Хората очакват промяната с вяра и надежда, които са по-силни от страха и апатията.  - БСП има конкретна програма за действие за промяна на Европа и България. ЕС трябва да стане символ на социалната политика и за това ще допринесат евродепутатите социалисти. Ще работим за намаляване на регионалните неравенства. Ще настояваме за справедливо разпределение и на инвестиции, и на доходи, и на европейски фондове. Не бива да делим градовете на малки и големи, а хората на първо и второ качество. В ЕП представителите на левицата ще бъдем гаранти, че в следващия програмен период европейските фондове ще достигнат до всяко населено място, независимо от това кой го управлява.  БСП иска справедливост сега. А това означава достойни доходи и пенсии, достоен и справедлив живот за младите и за техните деца. Трябва да върнем младите у дома. Много е тъжно, когато добре подготвени хора, с добро образование и професии напускат страната поради липса на перспектива и надежда за по-добър живот.  в ЕП ще настояваме за създаването на обща европейска прокуратура и ще подкрепим Лаура Кьовеши за европейски главен прокурор. Това ще бъде начинът да се следи как се разпределят европейските средства. Днес, вместо да ги получават хора, които реално искат да развиват бизнес, се усвояват неправомерно. ", "date": "2019.05.15", "title": "Десислав Тасков:    Нужна е единна лекарствена   политика на европейско ниво"}
{"url": "https://duma.bg/krum-donchev-bitkata-za-balgariya-ima-smisal-n191768", "text": "- Общото между двете е националната кауза - България. Подготовката и за двете надпревари изисква сериозен професионализъм, максимална концентрация, отдаденост и не на последно място - отборен дух. Изграждат смели, достойни и честни хора, които имат собствено мнение и са готови да го отстояват. При спорта залогът е далеч по-малък за разлика от предизборната надпревара - от нейния изход зависят хиляди човешки съдби и бъдещето на България. Теренът, на който се провежда политическото състезание, са изборите. Всеки българин трябва да почерпи от достойнствата на спорта, да прояви смелост и да изрази своята позиция, гласувайки. И в спорта, и в политиката има едно малко позабравено понятие, върху което бих желал да акцентирам - моралът.  - Протича много динамично. Програмата е натоварена, за мен е важно да се срещна с хората, да поговоря с тях и да се запозная с техните проблеми. Само така мога да бъда истински полезен за обществото. Всеки ден посещавам различни места. Това, което обединява срещите, е, че започват в дух на отчаяние и безизходица, но обикновено завършват с позитивна енергия и оптимизъм. В хода на нашите разговори става ясно, че справедливост може да има, и то тук и сега.  Аз не усещам напрежение може би поради факта, че се чувствам емоционално и психически подготвен. Не мога да се оплача от липса на нечестна игра, която се проявява в личностни нападки. Те не почиват на истина, логика и реализъм затова не ме притесняват. Колкото до мен, аз съм научен да водя честна и коректна битка, не използвам прийоми извън моралната рамка.  - За съжаление, проблемите са изключително много. Като започнем от основния за по-голямата част от населението - безпаричието, и стигнем до липсата на нормални медицински и социални грижи, както и подходяща инфраструктура. Българите сме достойни хора с вековна история, нашата държава съществува хилядолетия и всички поколения заслужават достоен начин на живот! Вярвам, че не е толкова трудно това да се постигне.   - На първо място, трябва да поставим основния проблем - социалната и икономическата разлика между страните членки. Изток и Запад в Европа трябва да останат единствено географски, а не социално-икономически понятия. Сферите, в които работя, са белязани от това разединение.  Бих желал да насоча фокус върху подобряването на автомобилния транспорт и неговата инфраструктура. По-конкретно - на коридорите за преминаване, възраждането на железниците като основен приоритет на ЕС за зелен транспорт, модернизиране и адаптиране на системата за морски и речен транспорт към съвременните изисквания и изграждане на високоскоростни пътнически мрежи.  Що се отнася до спорта - за съжаление, в България се усвояват твърде малко от средствата по програма \"Еразъм\" в тази сфера. Моя цел е да предложа да бъде отделена спортно-оперативна програма, която да осъществява конкретни проекти в ЕС.  - Най-икономически и социално застрашителната тема за България в момента, отнасяща се до транспорта, е пакет \"Мобилност\". Категорично заставам зад необходимостта от общ транспортен регламент в ЕС, свързан с техническата и инфраструктурната част. Но съм абсолютно против опитите да се превземат икономики, като се създават социални и демографски кризи! За мен е странно, че до момента не чух нито един от българските евродепутати или никой от страна на изпълнителната власт да каже как този пакет ще се отрази на Западна Европа. Истината е, че с прехвърлянето на транспортния бранш от Източна към Западна Европа цените на транспортната услуга ще се увеличат с над 50%. Разликата идва главно от нивата на данъците и таксите, което автоматично означава, че Западна Европа ще претърпи изключително високо ниво на инфлация, загуба на конкурентоспособност в много отрасли на вътрешните и външните пазари, без да увеличи реалната покупателна способност на хората. Всичко това означава едно - липса на прозорливост за ефекта от собствените действия на европейския чиновник. Аз непоколебимо заставам зад националния интерес, но в този случай той е свързан с европейския интерес и изконните ценности на ЕС - равенство чрез общ икономически просперитет. Смятам, че в следващия ЕП това ще бъде една от най-горещите теми, по които ще се дебатира. - Темата за безопасността на движение по пътищата е много болезнена за мен и е факт, че статистиката за България е стряскаща. Важно е да почерпя от опита на западноевропейските държави, които доказано имат най-ниска смъртност, и да го приспособим към българската действителност. БСП има конкретни стъпки, които са развити в платформата ни и бихме искали да реализираме. Обърнато е внимание на възпитанието на подрастващите и важното участие на учители и родители в него. Предвиждаме нова методика на обучение при шофьорите, подобряване качеството на инфраструктурата, реакцията на медицинските лица при катастрофи, обръщаме внимание на хората в неравностойно положение... Законът за движение по пътищата трябва да е част от дългосрочна Национална стратегия, а не да е обект на постоянни прищевки и промени от законотвореца, които в голяма степен са насочени най-вече към увеличение на глобите.  - Хвалбите не означават реалност. Ние живеем в България и всеки ден се движим по пътищата в страната. Свидетели сме, че в повечето случаи току-що направен път се разпада за по-малко от година и се започват ремонтни дейности по него. Оправданията най-често са свързани с неблагоприятния климат на България... Има ли смисъл да потвърждавам мнението на гражданите, че в страната не съществува второкласна, третокласна и четвъртокласна пътна мрежа? Ако някъде я има, то тя е изключително опасна за движещите се по нея.  - На мен лично БСП ми даде енергията на младостта, знанието и мъдростта на опита. Чувствам се силно подкрепен от хората и това ме мотивира да вярвам в промяната, да вярвам, че битката за България има смисъл. Вярвам в професионалните качества и възможности на членовете и привържениците на БСП. Това несъмнено създава доверие и в подбора за евролистата. Този избор олицетворява дух, младост, опит, знания и силна воля за промяна. Затова смятам, че българите трябва да гласуват за нас - за да може да се въдвори справедливост сега!", "date": "2019.05.15", "title": "Крум Дончев:    Битката за България има смисъл"}
{"url": "https://duma.bg/chastnik-stroi-blok-v-uchilishten-dvor-n191789", "text": "Частна фирма е започнала строителството на 6-етажна жилищна сграда в двора на училище \"Любен Каравелов\" в Бургас. Вече е излята бетонна плоча само на 70 см отстояние от новопостроената по европейски проект сграда на училището. Строителната фирма \"Комплекс Билд\" е съборила оградата на училището, опаковала е трафопоста на EVN, а новата тротоарна настилка между две улици е разрушена. Снимки на случващото се заляха социалните мрежи. Теренът, върху който се строи, е частен, върнат след реституция, а 14-дневният срок за обжалване на издаденото строително разрешително е изтекъл.  Учители, родители и ръководството на учебното заведение се събраха на протест. Директорката Десислава Димова е внесла сигнал в общината. Със заповед на кмета Димитър Николов строителните дейности са спрени, а районният кмет, издал строителното разрешително на частните инвеститори, ще бъде санкциониран, каза зам.-кметът по култура и образование в общината Йорданка Ананиева. Проектът за строителството на 6-етажната жилищна сграда трябва да бъде преработен. ", "date": "2019.05.15", "title": "Частник строи блок в училищен двор"}
{"url": "https://duma.bg/predlagat-na-kobrata-revansh-s-dinu-v-sofiya-n191759", "text": "Интересна оферта дойде от лагера на последния съперник на Кубрат Пулев на професионалния ринг - Богдан Дину. Промоутърите на румънеца предлагат на българина да организират нов мач между двамата в София, като ще осигурят и съперник на по-малкия брат Пулев - Тервел.  Тази изненадваща оферта дойде само часове преди изслушването на двамата боксьори пред Атлетическата комисия на щата Калифорния, което започна снощи заедно с разследването по казуса \"Джени Суши\". Пред нея Дину се оплака от непозволени удари от страна на Кобрата, които са довели до нокаута му, и иска анулиране на двубоя. Ако искането му бъде уважено, в което в лагера на румънеца са убедени, те са готови да приложат офертата си към българина. А залогът си остава същият, както и в първия мач - статутът на задължителен претендент за световната титла на IBF.  \"Готови сме с оферта към Пулеви. Дори за по-малкия брат Тервел сме подготвили опонент. Това е Цезар Журатони. Той имаше слаб период, но тази година се върна по-силен от всякога и искаме да го включим в битка за континентална или интерконтинентална титла. Ако не искат бой с него, можем да предложим и Даниел Буциуц, както и други класни състезатели. Готови сме да направим страхотна гала в София, убеден съм, че Дину ще е крайният победител над Пулев. Богдан може да го бие във всяка точка на земното кълбо\", заяви промоутърът на румънеца Сорин Флоря.  \"Нямам търпение да си отмъстя на Пулев. Той с нищо не е по-добър от мен, с абсолютно нищо. Готов съм да го бия дори в дома му, за мен това не е проблем\", изрази увереност и Дину пред румънски медии.   Решението на Спортната комисия на щата Калифорния за лиценза на Кубрат Пулев ще стане ясно до 48 дни. Изслушването на българина по казусите с Джени Суши и Богдан Дину беше снощи в Лос Анджелис, но осемте членове на Спортната комисия трябва да вземат решение в рамките именно на 6 работни седмици. Първото обвинение е от репортерката Дженифър Равало-Суши, която той целуна по устата след мача. Американката изненадващо прие действията за тормоз и нае известната адвокатка Глория Олред, за да защитава правата й. Тя иска $600 000 обезщетение. Богдан Дину пък пледира, че е бил ударен в тила в 7-ия рунд, преди да бъде нокаутиран. Той иска анулиране на срещата. Пулев е със спрян лиценз за щата Калифорния до произнасяне на комисията.", "date": "2019.05.15", "title": "Предлагат на Кобрата реванш с Дину в София"}
{"url": "https://duma.bg/kratki-novini-n191769", "text": "Нападенията срещу лесбийки, гейове, бисексуални и транссексуални (ЛГБТ) във Франция отбеляза нов рекорд през 2018 г., съобщи френската група SOS Homophobie. Сдружението регистрира 231 физически атаки. Това е увеличение с 66% спрямо 2017 г. Съд в Бразилия свали банковата тайна от сметките на сина на президента. Сенаторът Флавио Болсонаро, син на държавния глава Жаир Болсонаро, е разследван заедно с шофьора си за пране на пари. Следствието започна след засичането на 48 депозита на обща стойност $27 000 по сметките на сина само за един месец. Случаят хвърля сянка върху опита на баща му да изгради образ на президент, който налага върховенство на закона. Две помпени станции от саудитския нефтопровод Изток - Запад са били ударени от безпилотници с експлозиви, съобщи саудитският министър на енергетиката Халид ал Фалих. Той окачестви атаката като \"терористичен акт\" срещу глобалните доставки на петрол. Телевизия в Йемен съобщи, че свързаното с Иран движение е провело атаките срещу саудитския нефтопровод. В неделя два саудитски петролни танкера бяха нападнати до крайбрежието на ОАЕ. Инцидентите се следят с повишено внимание, защото могат да послужат като причина за война на САЩ срещу Иран.    ", "date": "2019.05.15", "title": "Кратки новини"}
{"url": "https://duma.bg/uefa-mozhe-da-izvadi-manchestar-siti-ot-shampionskata-liga-n191757", "text": " Всичко ще стане ясно следващата седмица, а решението ще вземе председателят на Комисията по финансов контрол Ив Льотерм, който е бивш премиер на Белгия. Ако този сценарий се реализира, то мястото на \"гражданите\" би трябвало да бъде заето от следващия отбор в класирането, който няма квота за Шампионската лига. За момента това е Арсенал.", "date": "2019.05.15", "title": "УЕФА може да извади Манчестър Сити от Шампионската лига"}
{"url": "https://duma.bg/inzh-toshko-petkov-obshtina-se-upravlyava-s-mnogo-rabota-v-interes-na-horata-n191766", "text": "- С желание, с настояване, с много работа в интерес на хората, с разбиране и решаване на проблемите им. Нашата община е трета по територия в България с 1296 кв. км площ и 68 населени места. В 47 от тях има мажоритарно избрани кметове, а в останалите 21 села - кметски наместници. Общината ни е с нетрадиционно административно-териториално устройство, както са Тунджа (Ямбол) и Марица (Пловдив). Проблемът е, че такива общини могат да кандидатстват за проекти само по Програмата за развитие на селските райони (ПРСР). Предвид тази особеност общината има свои проблеми, по които трудно срещаме разбиране. - Главно са свързани с инфраструктурата. Общината има 204 км общинска пътна мрежа. Тя е строена отдавна, проектирана е и е реализирана за други условия, други транспортни средства с товар до 5-10 тона. Сега нашите земеделски производители се снабдиха с мощна техника и по пътищата ни се движат много тежки превозни средства и земеделска техника при износа на продукция. Към момента приключи рехабилитацията на републиканския път Добрич - Албена, който минава през три от нашите населени места, но изпълнителят - АПИ, прескочи улиците в нашите села за рехабилитация. - Водопроводите на селата Бранище, Славеево и Батово са стари, с чести аварии и преди рехабилитацията на пътя трябва да се подменят. Изготвихме проекти, направено е всичко необходимо и сега очакваме съдействие от МРРБ. - Още тогава им казах, че първата година от мандата ще бъде време на проектиране. Мисля, че го изпълних на 100%, защото проектирахме реконструкцията на два общински пътя - Карапелит - Бенковски и Росеново - Божурово. Те са едни от основните артерии, по които се извършва комуникацията на работна сила, на стоки, на готова продукция в два от основните ни бизнес центрове, в които са съсредоточени  преработвателната промишленост, производството на земеделска и животновъдна продукция. Консенсусно с всички политически сили набелязахме проектиране за рехабилитация на улици в ония населени места, които са наистина в лошо състояние и имаха спешна нужда от ремонт. И това свършихме. Дойде ред да кандидатстваме по ПРСР и имахме готови проекти. За съжаление, на първия прием те не бяха одобрени. На втория получихме одобрение за ремонт на 10 улици в 9 населени места. Проектът е на обща стойност 1 166 801,07 лв., като срокът за неговото изпълнение е 36 месеца. Очаквам покана от ДФ \"Земеделие\", за да подпиша договора за предоставяне на безвъзмездната финансова помощ. В процес на оценяване е и проект за подобряване на образователната инфраструктура в едно училище. За съжаление, от други източници не сме получили финансиране с изключение на средствата от Предприятието за управление на дейностите по опазване на околната среда (ПУДООС) за подмяната на водопровод по главната улица на с. Стожер преди основния ремонт на пътя Варна - Добрич - Генерал Тошево - Кардам. - Честно казано, имам такова усещане. В съседна, доста по-малка от нашата община получиха в 3 поредни години по ПМС над 1,5 млн. лв. за рехабилитация на улици, общински пътища и т. н. Не би трябвало да е така. Аз съм кмет от дадена политическа сила, но полагайки клетва, ставам кмет на цялото население на общината, независимо кой какви политически симпатии има. - Да, това е основният поминък - в общината има мощни земеделски кооперации и арендатори, но имаме и сериозни фирми в преработващата промишленост.  През 2016 г. бе възстановен бившият свинекомплекс в с. Козлодуйци и започна сериозно преустройство с модерна техника, изградиха се модерни халета, прилагат се съвременни технологии. Това е един от най-мощните комплекси в страната и един от най-сериозните работодатели в общината. Друг такъв работодател е фирма в с. Овчарово, която за кратко време пусна в експлоатация цех за производство и съхраняване на млечни продукти, станция за биогаз, кланица и почти затвори производствения цикъл \"земя - краен продукт\". И тук работят 50-80 души от общината. Наскоро бе пуснат в експлоатация цех за преработка на плодове в едно от най-големите ни села Карапелит, където се произвеждат сокове, които са много търсени на пазара. В същото село е и една от големите фирми за производство на слънчогледово олио. На територията на общината е една от най-големите птицеферми и най-голям производител на яйца за консумация в с. Дончево, където също работят хора от общината. Земеделските производители и арендатори помагат на общината - зимните месеци на 2016 и на 2017 г. бяха тежки и всички помогнаха с техниката си и излязохме от ситуацията без сериозни последици за живота и здравето на хората. - В момента имаме инвестиционни предложения за създаване на различни видове насаждения. Седем са за лавандула и други етеричномаслени култури. Други 8 предложения са за изграждане на етеричномаслени дестилерии, като доста от тях са в крайна фаза и навярно през тази и идната година ще влязат в действие. Това означава, че има интерес за преработка на тази продукция. Има и 17 инвестиционни намерения за изграждане на цехове за производство и за складове за селскостопанска продукция. Напоследък се активизираха и мобилните оператори, които планират изграждането на 3 мобилни станции, 12 станции за окабеляване. Едно от последните инвестиционни намерения е свързано с изграждането на сондажи за водовземане. - Да, тук сушата е основният проблем през лятото и затова производителите на земеделска продукция се ориентират към напояване от собствени водоизточници. Общината винаги оказва необходимото съдействие при осъществяване на подобни инвестиционни намерения, защото те ще донесат работа, доходи и по-добър живот на хората. - Изготвихме нашата стратегия в съответствие с изискванията на нормативните документи, кандидатствахме на втори прием за одобрение на стратегията, бяхме одобрени и сега в сферата на бизнеса и в общината ще влязат 2,933 млн. лв. инвестиции. Стратегията предвижда средствата да бъдат предоставени за финансиране на проекти по няколко мерки от ПРСР 2014-2020 - за инвестиции в земеделските стопанства и в преработката на селскостопански продукти. Предприемачи ще могат да кандидатстват с проекти за развитие и на неземеделски бизнес, включително за производство и за услуги. Община Добричка също е допустим бенефициент и вече е подала 4 проектни предложения за подобряване на инфраструктурата в някои села, изграждане на спортни и детски площадки със соларно осветление и за подмяна на оборудването в домашния социален патронаж.  - По последни данни е 4,7%. През годините сред водещите работодатели бе и общината. Кандидатствахме по различни програми към Бюрото по труда и през 2016-2017 г. назначихме над 120 общи работници в населените места по ОП \"Развитие на човешките ресурси\". Това бяха хора, изпаднали в бедност и безизходица. Осигурявайки им работа, те се почувстваха полезни за семействата си и за общината. Трудно се намират специалисти - и строителни техници, и геодезисти, и инженери с различни специалности, но засега сме запълнили необходимия щат в общинската администрация.  Към настоящия момент в общината работят над 90 души по различни програми, по които сме бенефициенти, като 75 от тях са хора с увреждания и право на работа. Общината е работодател и на охранители на реда в няколко училища, на младежки и на здравни медиатори, двама души са назначени в администрацията за 9 месеца по програмата \"Старт в кариерата\", има назначени и по програмата за ранно пенсиониране. Оказва се, че ако продължим да кандидатстваме по Програмата за развитие на селските райони, по показателя за безработица няма да получим нито една точка.  - Имаме 13 училища, от които едно средно в с. Карапелит. След консултации с местния бизнес решихме, че сред най-необходимите в общината кадри са с професионална квалификация \"работник в хранително-вкусовата промишленост\". Това е първото средно училище в нашата община. Имаме две обединени и останалите училища са до VII клас. В обединеното училище в с. Победа се насочиха към шивашката и шлосерската професия, а в с. Стефаново - към професията оператор на компютърни системи. В общината работят и 30 детски градини. Грижата ни е младите да получат добро образование, да намерят работа и да правят кариера в нашата община. Но не сме подминати от демографската криза. Често младите търсят препитание в големите градове и главно в чужбина. Почти всеки ден получавам информация за деца, заминали с родителите си в чужбина. Възможно е в близките години да се наложи да бъдат затворени училища или детски градини. Не ми се иска да се случи това, което стана през 2016 г., когато се наложи в общината да закрием 3 начални и 5 основни училища, както и 2 детски градини - поради липса на деца. В някои от закритите училища са разположени детски градини, а в училището в с. Паскалево ще изградим площадка за обучение на деца и ученици по безопасност на движението. Очакваме догодина да е готова. В един или два кабинета ще се провежда обучението по теория, а площадката ще бъде с подвижни елементи и снабдена с електромобили, велосипеди и пр. В останалата част на сградата планираме да направим музей на образованието. Бившата директорка на училището е събрала стари учебни помагала. - Ще се довърши част от проектите, които няма да се осъществят до края на този мандат. Това, което преди 4 години обещах на хората - да кандидатстваме по проекти, да ги печелим и да развиваме както инфраструктурата, така и социалните дейности, съм го изпълнил, но плодовете от някои проекти ще се берат в следващия мандат. Реално погледнато, един мандат на кмет на община не стига да се изпълни неговата програма за управление. - Дали аз съм доволен, е моя лична преценка. Хората са тези, които дават оценка. Но със сигурност работихме много здраво с екипа, който сформирахме, и през цялото време нашият стремеж е бил да удовлетворяваме нуждите както на общността, така и на всеки жител на общината. - Общината е добре финансово. След като сме планирали добре и харчим разумно, парите винаги стигат. Това са пари на данъкоплатците, целеви и други субсидии от държавния бюджет и трябва да се харчат разумно и законосъобразно. Не сме имали неразплатени разходи никога. През тези години не пропускам случай да се допитвам до хората от общината. Те най-много искат добра инфраструктура и комуникация по общинските пътища и улиците в населените места. За всяка от изминалите 3 години имаме по над 2 млн. лв. от собствени средства и целева субсидия, които заделяме за основни и текущи ремонти на общински обекти, в това число пътища и улици. За 2019 г. планираната сума е около 3 млн. лв., тъй като целевата субсидия е малко повече.", "date": "2019.05.15", "title": "Инж. Тошко Петков:  Община се управлява с много работа в интерес на хората"}
{"url": "https://duma.bg/berbatov-se-predlozhi-za-shef-v-manchestar-yunayted-n191755", "text": ". Най-спряганото име е на бившия капитан Рио Фърдинанд, който играеше заедно с Бербатов при сър Алекс Фъргюсън, който го направи в ония години най-скъпия защитник в света, като го закупи от Лийдс през 2002 г. и му повери центъра на защитата цели 12 сезона. Българският нападател има различно мнение по въпроса. \"Първо Рио Фърдинанд, сега и Дарън Флечър се споменават за тази позиция. А защо да не е Димитър Бербатов? Аз имам диплома по спортен мениджмънт, изкарал съм и треньорски курсове, така че имам образованието. Тази позиция е много важна, защото е връзката между треньора и клубното ръководство. Затова Манчестър Юнайтед трябва да намери някого, който ще може да се справи подобаващо с тази задача. Знам всичко за тази работа, знам как да я върша, мисля за нея, но и трябва да си готов за нея. Не можеш да очакваш, че тази длъжност ще бъде поверена на някого само защото е бил футболист на даден отбор. Юнайтед ще направи огромна грешка, ако наеме човек само на тази база\", сподели той в традиционната си колонка в Betfair. Бербатов все по-често се появява в британските медии като гост-анализатор на мачовете от Висшата лига и получава огромно одобрение от феновете.", "date": "2019.05.15", "title": "Бербатов се предложи за шеф в Манчестър Юнайтед"}
{"url": "https://duma.bg/za-men-deloto-stoi-na-prav-plan-n191762", "text": "Надежда Недкова написа книга за своя именит дядо Михаил Герджиков и издателство \"Захарий Стоянов\", заедно със Съюза на тракийските дружества в България, вече я предлага на книжния пазар. Не очаквайте книгата да прелива от възхитата на внучката, от възклицанията и умиленията на спомена.  В \"Михаил Герджиков. Живот и дело\" Надежда Недкова се представя не само и не толкова като благодарна внучка, но и като сериозна изследователка, която познава в детайли всичко казано и писано за нейния дядо, която умее да използва рационално архиви и документи и да ги впрегне в повествованието. Тя е работила като архивистка в Тракийския научен институт при Центъра за българистика на БАН и е участвала в създаването на два документални сборника за Михаил Герджиков. И благодарение на това, но и на увлекателния си и образен език и стил, ни представя цялостен пълнокръвен образ на дееца на ВМОРО, бореца за национално освобождение, революционера, анархиста, левичаря, войводата, ръководителя на Преображенското въстание, журналиста, публициста, интелектуалеца, патриота и човека Михаил Герджиков. Михаил Герджиков е роден в Пловдив, но той генетично е обусловен от родовите си корени: баща му е от Копривщица, майка му - от Батак. Така че  първата глава \"Епоха. Предци\" е естественото прелюдие, каквато e родовата хроника, и ни отвежда към анархистичните увлечения на Мишел, както го наричали в бурната му колежанска и гимназиална младост. После идва студентството в Женева, където 20-годишният младеж общува с руски емигранти - социалисти и анархисти, сред които е и Георгий Плеханов, завързва приятелство с Георги П. Стаматов, Симеон Радев, Димо Николов, Слави Мерджанов, Петър Манджуков, Васил Коларов... Тук се ражда Македонският таен революционен комитет (МТРК) с Устав, Прокламация (възвание), Програма и Клетва с най-дейното участите на Михаил Герджиков. И Иванка Ботева, дъщерята на Христо Ботев, става член на комитета.  През 1899 г. Михаил Герджиков се връща в България и е назначен за учител с името и документите на Тодор Луканов в Българската класическа гимназия в Битоля. През следващата година е на нелегална работа в Солун в Централния комитет на ВМОРО и се запознава с Гоце Делчев, удивен е от него, и оттогава в своята дейност се стреми винаги да му подражава. Пътят не е лек - 8 дни в Битолския затвор, нелегален в Солун, агитатор в четата на Христо Чернопеев, за да стане сам войвода на чета, участие в борбата срещу върховизма, за да стигне до Първия конгрес на Вътрешната организация в Одринско на 13, 14 и 15 април 1902 г., чиито заседания се провеждат в бащината къща на Михаил Герджиков. След него той пренася дейността си в Източна Тракия и в Странджа като пълномощник на ЦК, по-сетне е ревизор-инспектор в тази област. Тук той така организира работата, че поставя край на опитите на върховистите да превземат Одринско, за да рече по-късно, че за щастие тракийци не се въвличат в междуособни войни, стигащи до убийства, както това става в Македония.  Други важни дела на Михаил Герджиков са организирането на конгреса на Петрова нива и подготовката и избухването на въстанието, на Странджанската комуна. За всичко това, както и за потушаването на въстанието Надежда Недкова разказва, опирайки се на богат документален материал, спомени и писма, които показват поведението на Михаил Герджиков в тия страховити дни. И макар той да е в центъра на разказа й, в книгата са разкрити много още незабравими герои илинденци и преображенци, войводи и четници, обикновени хора - тракийци и странджанци, които преминават през горнилото на въстанието и мъченичеството на бежанството. След въстанието Михаил Герджиков решава да се оттегли от активната борба, за да не бъде повече играчка в ръце, чужди на делото. Това става, след като пътува, за да пледира за каузата на ВМОРО, а делегатът до него \"давал... гаранция за риболов в Охридското езеро, след като се освободи Македония\". Специална глава е посветена на революционерката Юстинияна (Янка) Каневчева от Охрид, родственица на братя Миладинови и Кузман Шапкарев, куриерка на ЦК на Вътрешната организация между София и Солун. Тя пренася стоте хиляди долара - откупа от отвличането на американската мисионерка Елен Стоун. Янка се свързва в семейство с Михаил Герджиков през 1907 г. и имат дъщеря Магда, но по-късно сключват официален църковен брак. Г-жа Янка Герджикова се разболява от плеврит, който се превръща в туберкулоза, от която страда дълги години и която я поваля в гроба - умира на 39 години през 1920 г. Когато започва Балканската война, Михаил Герджиков се явява в Щаба на армията и му връчват заповед 100, с която е назначен за главен войвода на четите, които ще действат в Странджа. Отрядът на подпоручик Герджиков освобождава Граматиково, след това Царево и Ахтопол. По-късно заради арестите на прогресивни дейци и на хора с леви убеждения той, \"душманинът на империята\", заживява в Цариград с дъщеря си Магда. През 1929 г. събира в Цариград у дома си на конференция националреволюционери, недоволни от разногласията в организацията. През 1931 г. се завръща в България, подновява връзките си с дейците от Преображенското въстание, много от които са затиснати от немотията. Мишел е един от посетителите на Якобинския клуб - кафене \"Средец\", общува с най-видните интелектуалци на страната, но и със старите революционни дейци. До края на живота си (18 март 1947 г.) остава верен на революционните си завети и на правилото, което определя неговия живот: \"За мен делото стои на пръв план. А докато можем да бъдем полезни за другите, дотогава ние не се нуждаем от никаква полза за себе си.\"               ", "date": "2019.05.15", "title": "\"За мен делото стои на пръв план\""}
{"url": "https://duma.bg/11-godishniyat-boyan-shte-stana-kosmonavt-kogato-mi-se-opravi-krakat-n191763", "text": "Роденият през 1950 г. в Горна Оряховица проф. Евгени Дюкенджиев е известен в Европа и по света със своите открития в биониката и биомеханиката. Той е инженер, завършил ВМЕИ в София. Работи в проблемна лаборатория \"Бионика\" към Единния център по математика и механика при БАН. През 1983 г. получава златен медал за създаване на антропоморфни роботи, които са интелектуална собственост на ЮНЕСКО. На 5 август 2004 г. в Хонконг му е връчен Кристален глобус ISPO - световна награда в областта на протезирането и ортезирането. Тя е свързана с друго високо постижение на проф. Дюкенджиев - той открива метод за изследване на опорно-двигателния апарат на човека по отпечатъци на ходилата на стъклена пътека в 3-измерен вид и създаване на бионични 5-слойни стелки на ходилата с лечебен, профилактичен и акумулиращ ефект. Няколко години професорът и доктор на техническите науки председателства Международната конференция по бионика, биомеханика и мехатроника във Варна, а сега ръководи Българската асоциация на протезистите, ортезистите и ортопедистите (БАПОО). Член е на Академията на технологичните науки на РСФСР, също и на American Association for Science and Technology USA, президент на Латвийската асоциация на биониците, протезистите и ортезистите. На него възлагат надежди стотици семейства по света, чиито деца са с церебрални и гръбначномозъчни заболявания. Повече от две десетилетия проф. Дюкенджиев работи в лабораторията на Рижкия университет по бионика и протезиране и изгражда там образ на специалист със забележителни постижения и авторитет. Завръща се в родния си град преди няколко години и създава Лаборатория за атипично протезиране. В сложната материя негов най-близък помощник е съпругата му Татяна Едуардовна, която е доктор по бионика и протезиране и доцент в Рижкия технически университет. В лабораторията проф. Евгени Дюкенджиев подготвя и ученици, които желаят да се отдадат на техниката на протезирането. През февруари 2018 г. му звъни зам.-кметът на град Разград и го моли да помогне на 9-годишната Еля, която се родила с изключително тежки аномалии - без ръце и без крака! Отива да види случая. Гледката е изключително тежка, но красивото и умно дете му грабва сърцето и професорът решава да опита. Задачата е невероятно трудна. Той я определя като най-екстремната през цялата си 40-годишна кариера. Проф. Дюкенджиев се захваща за работа. Няколко месеца отнемат проектите, пробите и разработките. В началото на април предават протезите за ръце - една козметична и една функционална. Детето управлява двигателните функции на дясната ръка и се опитва да пише. Най-трудно обаче е да се намери решение за протезите на долните крайници. Липсата дори на зачатъци на бедрени стави прави задачата почти невъзможна. Трябва да се конструира система, която да позволи на Еля да сяда и да прави крачки. Въпреки недостатъчните пари от държавата това не променя решимостта на Дюкенджиев да реши твърде сложния проблем.  Работата отнема още няколко месеца, но в началото на юли и тези протези са предадени и за да се научи да ходи, детето започва тренировки всеки ден. Малката и майка й преминават обучение как да работят с протезите. Разградският зам.-кмет Ерденч Хасанов се ангажира да помогне за изработването на бионични протези и организира кампания за събиране на необходимите за целта 40-50 хиляди лева. Проф. Евгени Дюкенджиев успява да помогне и на жена от Лясковец с откъсната при катастрофа ръка. Поставя й атипична раменна протеза с осигурено отваряне и затваряне на механичната китка.  Малкият Боян, ученик от V клас на ОУ \"Иван Вазов\" - Горна Оряховица, преодолява много тежко страдание чрез система с кинематичен интелект на принципа на външен скелет (екзоскелетон). Майката е очарована, че в един малък град работи специалист на световно ниво. Пациентът, на когото професорът дава надежда, е 11-годишният Боян, роден с детска церебрална парализа и хидроцефалия.  - Взехме го за отглеждане, когато бе на 11 месеца. Най-напред се справихме с хидроцефалията и тогава започна да прави някакви движения. До този момент не можехме дори да го облечем, беше абсолютен труп. На 4 години започнахме да го учим да пълзи. Има проблем и с вестибуларния апарат - разказва осиновителката на момчето Румяна Добрева. Вече 10 години тя се е посветила на мисията да направи сина си равностоен човек. Търси помощ у нас и в чужбина. В резултат на всички нейни усилия сега Боян учи в V клас в ОУ \"Иван Вазов\" и е над средното интелектуално ниво сред връстниците си, казват неговите учители. Има обаче двигателни проблеми в краката - сухожилията му са изключително скъсени и стъпва на пръсти. Мозъкът изпраща различни импулси към двете половини на тялото му и едната се развива по-бързо от другата. В резултат започва изкривяване на гръбначния стълб.  - А това е много опасно, защото с изкривяването на гръбнака се изкривява цялото тяло и може да се отрази зле на вътрешните органи, което ще доведе до други физиологични проблеми и съществува опасност детето да се върне в начална позиция - обяснява Румяна. Майката открива робот за рехабилитация - Локомат, но той струва милион и половина долара! - Има специфични сензори, които четат импулсите на мускулите и точно там, където е необходимо, дават допълнителна енергия. Но това е изключително скъпо и недостъпно, пък и би трябвало да се преместим в чужбина, защото процедурите с него се правят само в болнични условия - продължава разказа си жената. Един ден, съвсем случайно, докато търси къде да паркира в центъра на Горна Оряховица, забелязва надпис \"Лаборатория за атипично протезиране\". Надничайки през прозореца, вижда ортезна система, която много й наподобява Локомат. Така се свързват с професора. Той пък е грабнат от умното и любопитно болно момче и иска да му помогне. Заедно със съпругата си доц. Татяна Дюкенджиева започват да изработват уникална система за бионична рехабилитация на Боян. - Детската церебрална парализа никак не е рядко срещано увреждане и с него се борят хиляди семейства в България. Тя не се лекува, но може да се направи така, че страдащите да имат по-добър и по-продължителен живот - смята проф. Дюкенджиев. Той е патентовал своя метод в Латвия, където е работил повече от 20 години. В Рига са извършени проучванията и практическите експерименти по разработването на ортезната система на Дюкенджиев, но малкият Боян е първият случай у нас. - Повечето системи стъпват на принципа за външен скелет (екзоскелетон), който прави възможни човешките движения чрез външна енергия. Моята система е с кинематичен интелект - обяснява професорът. Семейството на момчето работи с ортезите в домашни условия и вече има резултат - стъпалата на крачетата са се смъкнали по-ниско, ходи назад, което доскоро било немислимо, изкривяването на гръбначния стълб започва да се коригира. Всекидневната многочасова рехабилитация е трудна и болезнена, но хлапето я понася безропотно, защото има мечта:  - Искам да стана космонавт, но чак когато ми се оправи кракът. В училище Боян харесва българския език и четенето, но не си пада по математиката и особено по текстовите задачи. Изключително наблюдателен е и затова е слабост на своя терапевт.  - Аз забелязвам, когато професорът е с нова прическа, когато нещо е променен, и това го забелязвам - казва малкият пациент. - Разбирам майките на деца с увреждания, които протестираха в София, защото 10 години вървя по този път. Тези деца не могат да останат без процедури, физиотерапията е жизненоважна за тях и методът, който е създал проф. Дюкенджиев, няма начин да не даде резултати. Просто хората трябва да знаят, че има надежда. Освен това можем да правим всичко в домашни условия, а от това по-добро няма! - благодарна е Румяна.", "date": "2019.05.15", "title": "11-годишният Боян:    Ще стана космонавт, когато ми се оправи кракът"}
{"url": "https://duma.bg/datata-n191761", "text": "СВЕТОВЕН ДЕН НА КЛИМАТА. Силната проява на парниковия ефект и свързаното с него глобално затопляне са сред основните проблеми на човечеството в наши дни. Ако темповете на глобалното затопляне са все така интензивни, след 30 години повече от половината хора на Земята ще страдат от недостиг на вода, а 2,5 на сто от населението на планетата ще гладуват. МЕЖДУНАРОДЕН ДЕН НА СЕМЕЙСТВОТО. Чества се от 1994 г. по решение на ООН. Този празничен ден се стреми да привлече общественото внимание към редица проблеми в семейството. ПРАЗНИК НА ПЛЕВЕН. Отбелязва се на тази дата от 2002 г. Дотогава празникът на града се чества на 10 декември - на тази дата през 1877 г. руската армия успява да разгроми и плени армията на Осман паша, с което решава и хода на войната. Жителите на Плевен отбелязват 10 декември като Ден на признателността към освободителите. 1919 - РАЖДА СЕ АЛЕКСАНДЪР ГЕРОВ, ПОЕТ, ПИСАТЕЛ И ЖУРНАЛИСТ (УМИРА 1997 Г.). Редактор в Радио София, сп. \"Киноизкуство\", в. \"Кооперативно село\" и др. Автор е на стихосбирките \"Ние, хората\", \"Приятели\" и др., на сборниците с проза \"Усмивка под мустак\", \"Щастие и нещастие\", \"Фантастични новели\". Народен деятел на изкуството и културата, носител на ордени и награди. 1925 - ГЕО МИЛЕВ Е АРЕСТУВАН И ОБЯВЕН ЗА \"БЕЗСЛЕДНО ИЗЧЕЗНАЛ\". Ден преди това той е осъден по ЗЗД на една година тъмничен затвор, глоба от 20 000 лв. и лишаване от граждански и политически права за две години заради поемата му \"Септември\". Гео Милев решава да обжалва делото пред Апелационния съд, но на 15 май е извикан за \"малка справка\" от полицията и изчезва безследно. 1928 - ЗА ПРЪВ ПЪТ НА ЕКРАН СЕ ПОЯВЯВА МИКИ МАУС. Американският рисуван герой е създаден от Уолт Дисни и Уб Айуъркс. Първата поява на Мики и Мини, неговата приятелка, във вестник е през 1923 г., а в анимационното филмче \"Plane Crazy\" - пет години по-късно. Човекоподобната мишка постепенно се превръща в един от най-разпознаваемите световни символи. Въпреки че се появява по-рано, \"Уолт Дисни\" смята за негов рожден ден 18 ноември 1928 г., когато е пуснат филмът \"Steamboat Willie\" - първият озвучен анимационен филм на компанията. 1942 - ОСНОВАН Е ИНСТИТУТЪТ ЗА БЪЛГАРСКИ ЕЗИК. Най-старият институт на БАН е създаден като Служба за български речник. От 1949 г. е Институт по български език, а от 2004 г. носи името на проф. Любомир Андрейчин. Институтът се занимава с изследване на състоянието, историята и диалектите на българския език.", "date": "2019.05.15", "title": "Датата"}
{"url": "https://duma.bg/shte-padne-li-nedostizhimiyat-vrah-n191765", "text": "Дългоочакваната новина се отлага за октомври. Тогава трябва най-сетне автомобилният гигант \"Фолксваген\" да каже къде ще бъде изграден новият му завод в Източна Европа. Дотогава трябва да приключат преговорите с останалите на финалната права България и Турция. Поне така твърдят международни медии. Още в средата на ноември 2018 г. \"Фолксваген\" обяви, че производството на Skoda Karoq и Seat Ateca ще бъде преместено в нова производствена мощност, за която се търси място в Източна Европа. Замислено е новият завод да облекчи производството на Skoda. Още миналата година директорът на дъщерната фирма Бернард Майер заяви, че капацитетите на заводите на Skoda в Европа са изцяло запълнени. И докато България и Турция все още могат да таят надежди, Сърбия явно ще трябва да се примири с мисълта, че е отпаднала от надпреварата. Само преди две седмици германският \"Франкфуртер алгемайне цайтунг\" цитира сръбския президент Вучич, според когото офертата на Белград е по-добра от тази на България. Вучич обаче признава, че България има едно ключово предимство: членството в ЕС. Шансовете на Турция също не са за пренебрегване. Тя има свободен достъп до пазарите на ЕС. Много други автомобилни концерни имат заводи там. Министърът на икономиката Емил Караниколов се въздържа от коментари по темата за решението на германския автомобилен концерн \"Фолксваген\", но заяви, че България има готовност да произвежда автомобили. Над 95% от тази продукция отиват за износ. Подобрява се драстично търговският баланс на държавата. Инвестиция за 1 млрд. евро може да прави оборот за 10 млрд. По данни на Министерството на икономиката 5% от БВП на страната вече се падат на автосектора, което се изчислява на 2,7 млрд. лева оборот. Този бранш е сред най-бързо развиващите се. В момента има над 170 компании за авточасти, в които са наети близо 50 хил. души. Хората в автосектора обаче говорят с прикрито недоволство. Защото за България вече близо 60 години остава един недостижим връх - изграждането на завод, в който някоя от световните компании да произвежда цели автомобили.  Трябва да разсеем създалото се схващане, че България е най-силната дестинация напоследък за автомобилната индустрия, казваше някогашният министър на икономиката Божидар Лукарски. Демографията и липсата на работна ръка, бюрокрацията, съдебната система и лошата инфраструктура плашат световните производители. Липсва стратегия за насърчаване на растежа в автомобилната индустрия. Инвеститорите отчитат, че сме прекалено малък пазар с ниска покупателна способност. Затова и занапред със сигурност ще оставаме извън техните стратегически планове, бе мнението на Лукарски. На този фон стават смешни твърденията на Росен Плевнелиев, че с изявленията си за повсеместната корупция у нас президентът Румен Радев може да попречи на голямата инвестиция. Бившият държавен глава добре знае, че германският бизнес е твърде наясно със ситуацията в страната. Корупцията, правната система, непрозрачните обществените поръчки, лошото образование, ниската производителност и лошата инфраструктура остават основните проблеми пред германските фирми в България. Това показва традиционното проучване на Германо-българската индустриално-търговска камара (ГБИТК). Според анкетата по част от показателите, които определят средата за бизнес, България изостава от останалите страни в региона. За една година делът на германските фирми, които биха инвестирали отново в България, макар и голям, е намалял от 90 до 88 на сто. В сравнение с данните за останалите страни от Централна и Източна Европа оценката на германските фирми в България за борбата с корупцията и престъпността остава далеч под средното ниво за региона. Да се надяваме, че във \"Фолксваген\" не четат тези изследвания, а се доверяват на информация от Плевнелиев.", "date": "2019.05.15", "title": " Ще падне ли недостижимият връх  "}
{"url": "https://duma.bg/bitovizmi-na-godinata-n191764", "text": "В последно време битовизмите така завладяха общественото пространство, че почти не остана въздух за други събития. Денонощно ни облъчват сигнали, проверки, оправдания, примери за нови постижения в областта на личното облагодетелстване, за търговия с влияние, за злоупотреби с еврофондове и бюджетни средства, за почти невъобразими за обикновения човек  нововъведения в бита ни... Няма съмнение, че Гражданите за европейско развитие на България постигат рекорди на Балканите и скоро опитът им ще бъде пренесен по света, а други дори вече го прилагат и там. Измамите с евросредствата влязоха в европейски  документи, а и почти няма как да водим предизборната си кампания за новия Европейски парламент извън тези факти тук и сега... Съвсем спокойно идват в дневния ни ред най-новите годишни конкурси и новите призове. Естествено се налага да бъде обявена Къща за гости на годината... Ами защо не и Тераса на годината! Може спокойно да номинираме Сауна и Барбекю на покрива. Както и най-евтиния апартамент на властта в раздела Апартаментгейт. Тук няма да пропуснем класацията, която безспорно е предрешена за Цветан Цветанов, така че наградата Асансьор на годината вече е определена след тази на цар Фердинанд за Физкултурника на родината... И него наистина няма кой да го накаже, както сам обяви моторът на ГЕРБ... То и новият председател на коалиционния щаб за евроизборите Борисов няма вече кой да го похвали и погали по главата, но добре, че  главата на католическата църква дойде пак у нас, та отново ще му се случи подобно нещо сред всички останали дребни битовизми, които са изпълнили като фини прахови частици въздушното пространство в християнското ни отечеството.", "date": "2019.05.15", "title": "Битовизми на годината"}
{"url": "https://duma.bg/ofitsialno-krasimir-balakov-smeni-petar-hubchev-n191747", "text": "Красимир Балъков е новият селекционер на националния ни отбор по футбол. Магическият халф смени Петър Хубчев, който в началото на месеца подаде молба за напускане, за да поеме Левски. Балъков беше представен на извънредна пресконференция от председателя на БФС Боби Михайлов. Той ще работи със Станислав Генчев и Йончо Арсов, а треньор на вратарите ще е Калоян Чакъров. За първи път в тима ще има статистик в лицето на Иван Славов, който е непознат за българската общественост. \"Това е привилегия и голяма отговорност. Не съм се колебал за миг, защото такава възможност можеш да получиш един път в живота си\", каза Бала. Договорът влиза в сила от 1 юни и е до ноември 2021 г., когато приключват квалификациите за Световното първенство в Катар 2022. Той ще дебютира на 7 юни в евроквалификацията с Чехия в Прага. ", "date": "2019.05.15", "title": "Официално: Красимир Балъков смени Петър Хубчев"}
{"url": "https://duma.bg/direktno-izpadasht-vav-vtora-liga-ot-sledvashtiya-sezon-n191749", "text": "От следващия сезон ще има директно изпадащ отбор във Втора лига. Това беше решено на Изпълкома на Българския футболен съюз. До този момент последният след редовния сезон продължаваше участието си и в плейофите заедно с другите отбори от 8-мо до 14-то място. Новото правило ще важи в рамките на следващите три сезона. Председателят на БФС Борислав Михайлов коментира и темата с реферите в Първа лига. Той смята, че тази година реферските отсъждания са на много по-високо ниво в сравнение с предните сезони. \"Съдийството е по-добро от всяка друга година. Върху тях се оказва огромен натиск от хората, които се изявяват по телевизията, радиото преди мачовете. Нашите съдии са по-добри от много от европейските първенства. Просто трябва да дадем вот на доверие към реферите. Трябва да спрем да се занимаваме с темата съдии след края на мачовете. Не знам какви задължения има Левски. Към НАП е възможно разсрочване и Левски са го направили, така че те нямат проблем с лиценза”, каза на пресконференция Михайлов.", "date": "2019.05.15", "title": "Директно изпадащ във Втора лига от следващия сезон"}
{"url": "https://duma.bg/mvr-na-krak-za-finala-n191754", "text": "Органите на МВР ще бъдат на крак за финала за Купата на България между пловдивските съперници Ботев и Локо. Срещата е в сряда от 19.00 ч. на Националния стадион и ще бъде излъчена по Нова спорт. Служителите от три областни дирекции на МВР са направили желязна организация, за да не се стигне до сблъсъци и инциденти. \"Цялата магистрала \"Тракия\" от Пловдив до София ще бъде обезпечена с полицейско присъствие. Стотици патрулки ще конвоират организираните групи фенове. В 13.00 ч. тръгват символичните домакини от Ботев. Униформени от специализираните сили ще придружават колите и автобусите. Обезпечили сме всички паркинги на територията на Пловдив, Пазарджик и София. Ще работим в синхрон с другите областни дирекции, които също ще осигурят служители\", обяви директорът на ОД на МВР-Пловдив старши комисар Атанас Илков. Не са изключени и рутинни проверки на коли с пловдивска регистрация по магистралата, макар в тях да няма организирано пътуващи запалянковци. Бензиностанциите и отбивките на магистралата към София и обратно ще бъдат затворени. Хората, които смятат да пътуват с коли, е необходимо да съобразят тръгването си за столицата и с ремонтните дейности по магистрала \"Тракия\", и с трафика в столицата. След навлизането в София автобусите с привържениците на Ботев ще бъдат паркирани на бул. \"Евлоги Георгиев\". Така бултрасите лесно ще стигнат до сектор \"Б\", без да се смесват със съгражданите си от Локо. Подобно ще бъде придвижването и на \"черно-белите\" запалянковци. В София автобусите на \"смърфовете\" ще бъдат паркирани пред храм-паметника \"Св. Александър Невски\", а колите ще бъдат отклонявани на Орлов мост. Феновете на Локо ще влизат в сектор \"Г\". Очаква се още след 17.00 часа центърът на София да бъде блокиран. След мача привържениците на победителя ще останат поне час на стадиона за церемонията по награждаването. През това време полицията ще изтегли феновете на загубилия отбор и ще ги ескортира до Пловдив. \"Ако в Пловдив има някакво мероприятие или сбирка, ние ще бъдем там, докато има хора, за да не допуснем ескалиране на напрежението или нарушаване на обществения ред\", коментираха от полицията. \"Преди, по време и след спортната среща полицейските служители ще следят за опазването на обществения ред и за недопускането на инциденти на територията на града. На изградени контролно-пропускателни пунктове в района на спортното съоръжение полицаи ще извършват щателна проверка на всички посетители. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет. Униформените ще следят и за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри)\", съобщиха пък от СДВР. За да бъде избегнато струпване, зрителите се приканват да се възползват от по-ранното отваряне на входовете на стадиона, които ще осигуряват достъп до трибуните още в 16.30 ч. Днес билети няма да се продават, защото мачът е от категорията \"рискови\". На \"Васил Левски\" се очакват около 25 000 пловдивчани, като пропуски се продаваха до късно снощи.", "date": "2019.05.15", "title": "МВР на крак за финала "}
{"url": "https://duma.bg/stoycho-mladenov-e-trenor-na-kraga-v-kazahstan-n191756", "text": " По този начин отборът на българина е втори в класирането с 20 т. след доминатора Астана, който е с 25, но с мач повече. Местното издание sports.kz, което прави 11-те на всеки кръг, плюс най-добър специалист, наблягат на прозвището, с което Младенов е известен в родината си - Екзекутора на Ливърпул. Отбелязва се и категоричното надиграване, което Младенов е постигнал над своя колега Владимир Газаев.", "date": "2019.05.15", "title": "Стойчо Младенов е Треньор на кръга в Казахстан"}
