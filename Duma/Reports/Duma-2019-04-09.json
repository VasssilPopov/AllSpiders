{"url": "https://duma.bg/5-metrov-piton-zaloviha-v-mayami-n189313", "text": "Изследователи във Флорида използваха нов подход за борба с разрушителната инвазия на питони-гиганти и успяха да заловят един от най-големите образци - женска с дължина 5,2 метра. Зоолозите твърдят, че змията е достатъчно едра и силна, за да погълне елен. Заловеният питон е по-дълъг от едноетажна постройка и тежи над 140 кг. Това е един от най-големите питони, уловени в южната част на Флорида, съобщи АФП. Изследователите открили огромното влечуго, като използвали мъжки питони, снабдени с радиопредаватели, което им позволявало да проследяват влечугите по време на размножителния им период. \"Екипът не само премахва инвазивните змии, но и събира данни за научни изследвания, разработва нови инструменти и научава как питоните се размножават\", уточниха учените. Установено е, че дългата над 5 метра женска е имала 73 яйца. Влечугите нямат естествени хищници във Флорида и се размножават бързо, създавайки \"значителни заплахи за местната дива природа\", казват изследователите. Змиите могат да унищожат част от местната дива природа, като убиват не само малки животни като зайци, птици и опосуми, но да поглъщат дори същества с големината на алигатори и възрастни елени. Заловеният питон гигант е от породата Бирмански питон и се смята за инвазивен вид, откакто за първи път е внесен във Флорида през 80-те години на ХХ век. Сега броят на питоните наближава рекордните 300 хил., въпреки че Министерството на вътрешните работи на САЩ забранява вноса им в страната през 2012 г. Комисията за опазване на рибата и дивата флора във Флорида е спонсорирала множество ловни програми за ограничаване броя на влечугите. Но тези усилия засега не успяват да забавят разпространението им. Сред идеите, които жителите на южна Флорида са предложили, има доста екстравагантни като внасянето на австралийски кучета-териери, които убиват змии, и опъване на бодлива тел около дърветата, за да се защитят птиците.", "date": "2019.04.09", "title": " 5-метров питон заловиха в Маями"}
{"url": "https://duma.bg/satirata-razdade-statuetkite-zlaten-kukerikon-n189320", "text": "Трупата на Сатиричния театър раздаде за трети път Националните награди за хумор и сатира \"Златен Кукерикон\". По време на бляскавия шоу спектакъл бяха отличени творци в няколко категории. Приза за млада надежда спечели Христина Джурова за ролята на Айна в \"Семеен съвет\" от Кристина Клементе, Театър 199 \"В. Стойчев\". Наградата за женска роля бе присъдена на Ирини Жамбонас за ролята на Елизе в \"Аз обичам, ти обичаш, тя обича\" от Теди Москов и Симон Шварц, вдъхновени от филма на Еторе Скола \"Обичахме се толкова много\", МГТ \"Зад канала\". Наградата за мъжка роля получи Валентин Танев за ролята на Мусолинто в \"Коя гад изяде кашкавала\" - спектакъл на Теди Москов в съавторство със Симон Шварц и актьорите от постановката, вдъхновени от филма на Еторе Скола \"Грозни, мръсни, зли\", ДТ \"С. Огнянов\" - Русе - Сливен. Отличието за режисура отиде при Теди Москов за \"Аз обичам, ти обичаш, тя обича\". Като най-добър спектакъл бе посочен \"Защото на мама така й харесва\" от Жолт Пожгаи, реж. Лилия Абаджиева, Театър \"Възраждане\". Извънредна награда за индивидуално театрално постижение взе Ива Тодорова за авторския си моноспектакъл \"Приятно ми е, Ива\", Театър 199 \"В. Стойчев\".", "date": "2019.04.09", "title": "Сатирата раздаде статуетките \"Златен Кукерикон\""}
{"url": "https://duma.bg/sadii-iskat-zashtita-za-edinstvenoto-zhilishte-na-dlazhnitsite-n189347", "text": "Съдии от Софийския районен съд предлагат длъжниците да получат сигурна защита срещу разпродажбата на единственото им жилище, докато тече съдебно дело за размера на дълга им. Това са предложили магистратите, с внесени между първо и второ четене в НС промени в Гражданския процесуален кодекс (ГПК) от депутата от \"Обединени патриоти\" Христиан Митев, предаде \"Медиапул\". Съдиите аргументират предложението си с писмо на ЕК до българските власти от 25 януари 2019 г., с което са уведомени, че е стартирала наказателна процедура срещу страната ни заради нарушения на правото на ЕС във връзка със защитата на потребителите при процедурите за събиране на дългове. В края на март депутатите приеха на първо четене промени в ГПК. Основната цел на промените е съдът да се задължи да проверява служебно за наличието на неравноправни клаузи в договорите с потребителите, преди да издаде изпълнителна заповед, с която банката може да запорира заплати, сметки и имоти на длъжника. За да не се стигне до разпродажба на единственото жилище на потребителя в момент, в който има висящ исков процес за размера на дълга, осребряването на имота трябва да се спира до влизането в сила на изпълнителния лист, тоест до приключването на исковото производство, което може да отнеме няколко години, предлагат съдиите. По думите им в момента, дори да започне исков процес, свързан с дълга, банката или фирмата за кредити може да получи изпълнителен лист за три дни, а за няколко седмици може да се стигне до разпродажбата на имота. Съдиите смятат, че за да се постигне баланс в защитата на интересите на кредиторите и длъжниците, кредиторът трябва да може да запорира и да направи опис на имота, дори той да е единствено жилище на потребителя, но не и да го осребрява до окончателното приключване на делото.", "date": "2019.04.09", "title": "Съдии искат защита за единственото жилище на длъжниците"}
{"url": "https://duma.bg/britanskite-deputatite-zabraniha-brekzit-bez-sdelka-n189372", "text": "В пореден опит да излязат от задънената улица Брекзит, британските депутати приеха снощи закон, с който дефакто забраняват Брекзит без сделка. Законът цели да принуди правителството на Тереза Мей да поиска от европейските лидери нова отсрочка на Брекзит. Това би трябвало да избегне излизането от ЕС без споразумение на 12 април. Законът беше одобрен от Камарата на лордовете и Камарата на общините късно снощи. Днес парламентът трябва да обсъди колко да бъде удължен срокът на напускане на ЕС. Премиерът Тереза Мей иска Брекзит да бъде отложен до 30 юни. Днес тя ще има срещи с френския президент Емануел Макрон и с германския канцлер Ангела Меркел. В същото време Мей трябва още днес да внесе в парламента предложение за новия краен срок за Брекзит, което да бъде одобрено от депутатите. След това тя ще отправи съответното искане към ЕС, на срещата на Европейския съвет в сряда, който на свой ред може да приеме или отхвърли постъпилото предложение.  Междувременно британското правителство определи 23 май за дата на провеждане на европейските избори. Ако страната напусне ЕС по-рано, вотът няма да бъде проведен.", "date": "2019.04.09", "title": "Британските депутатите забраниха Брекзит без сделка"}
{"url": "https://duma.bg/vangelov-zagubi-na-polufinal-na-evro-2019-n189308", "text": "  През първата част двамата се бориха предпазливо и в края й турчинът получи предупреждение. В началото на втората обаче той използва отпускане на Вангелов и мина зад гърба му и поведе с 2:1. После сполучливо го контрира и дръпна с 6:1. Българинът успя да приложи хватка и намали на 3:6 1:02 мин. преди края. Той се втурна в атаки в опит да обърне мача, но отново бе контриран и накрая съдийката на тепиха вдигна ръката на Атлъ.  Последният медал (европейски бронз) за Вангелов бе през 2016 г., а оттогава той беше преследван от контузии и дълго време бе извън тепиха, за да се завърне победно на \"Дан Колов\" в Русе през март. Днес той ще се бори отново за бронз срещу победителя в репешажния поток на Атлъ. Али Умарпашаев (70) постигна технически туш (10:0) за 2,12 мин. срещу Кевин Хенгел (Гер), но на 1/4-финал загуби с 2:5 от дагестанеца с полски паспорт Магомедмурад Гаджиев, световен и европейски вицешампион от 2018 г. Натурализираният у нас чеченец се надяваше да продължи в репешажите за бронза, ако Гаджиев стигне финал в схватката с Мустафа Кая (Тур). Николай Щерев (97) победи на старта Кристос Самарцидис (Гър) с 4:0, а на 1/8-финалите синът на Симеон Щерев бе спрян от Елиздар Одикадзе (Груз) с 1:7, който спори за място на финала с Александър Хушчин (Блрс).  ", "date": "2019.04.09", "title": "Вангелов загуби на полуфинал на Евро 2019"}
{"url": "https://duma.bg/daniel-kreyg-chupi-rekordi-kato-bond-n189312", "text": "Чаровният Даниел Крейг чупи рекорда на предшествениците си за актьор, играл най-дълго ролята на Джеймс Бонд - цели 4527 дни в образа на обаятелния шпионин. 51-годишният британец, който получи \"лиценз за убиване\" в дебютния си филм от поредицата \"Казино Роял\" през ноември 2006 г., успя да подобри постижението на Роджър Мур, който прекара в ролята 4526 дни, и на Шон Конъри, превъплъщавал се в Агент 007 цели 9 години. Пиърс Броснан, който дебютира във филмите за Бонд със \"Златното око\" (1995), изкара 7 години, преди да се откаже от култовата роля през 2002-ра. Тимъти Далтън, превзел големия екран с \"Живите светлини\" (1987), се задържа в поредицата само 3 години. А Джордж Лейзънби изигра Джеймс Бонд само в един филм - \"В тайна служба на нейно величество\" (1969). Рекордът на Крейг идва на фона на коментара му, че \"по-скоро ще си пререже вените, отколкото пак да играе Джеймс Бонд\" през 2015 г. след филма \"Спектър\". Но британецът бе категоричен - ролята на тайния агент в 25-ата лента за Джеймс Бонд, която трябва да излезе по кината през 2020 г., ще е последна за него. Въпреки че Даниел Крейг ще получи титлата за най-дълго служил Бонд, покойният Роджър Мур ще запази своята - за най-много филми в образа на легендарния шпионин.", "date": "2019.04.09", "title": "Даниел Крейг чупи рекорди като Бонд"}
{"url": "https://duma.bg/slanata-popari-nad-5000-dka-s-yabalki-krushi-i-slivi-n189348", "text": "Над 5000 дка с ябълки, круши и сливи са засегнати в областите Варна, Бургас и Пловдив, вследствие множеството слани и студове, съобщиха от Българската асоциация на организациите на производители на плодове и зеленчуци (БАОППЗ).  \"Положението в Североизточна България е катастрофално. Всички браншови асоциации в сектора на плодовете и зеленчуците алармират за настъпилата криза, но адекватни мерки от страна на Министерство на земеделието не са предприети. В тази връзка настояваме за спешно свикване на Консултативния съвет по овощарство и зеленчукопроизводство\", настояват от браншовата организация.  Според овощарите миналогодишните 150 лв. на дка са крайно недостатъчни. Това е така, защото независимо, че растенията нямат плод, те трябва да бъдат поливани, торени и защитаване. А при липсата на плодове, резитбите са още по-скъпи. \"Застраховки няма или тези, които се предлагат, са по 50 лв. на дка и то само за слани, поразили плод, а не цвят след 22 април на съответната година - т.е във времето, когато няма слани и замръзи. С една дума, сме оставени на произвола на природата\", оплакват се от БАОППЗ.  По думите на браншовците, търговските вериги не купуват българска продукция. В тази връзка асоциацията настоява и за свикване на среща при ресорния министър, на която да бъдат поканени и представители на веригите у нас.    ", "date": "2019.04.09", "title": "Сланата попари над 5000 дка с ябълки, круши и сливи "}
{"url": "https://duma.bg/zaplatite-u-nas-5-pati-pod-tezi-v-es-n189326", "text": "д-р по икономика  В предложената от правителството Средносрочна бюджетна прогноза отново основна цел продължава да бъде \"запазване на балансирана бюджетна позиция\". Не става ясно постигнат ли е досега напредък, а още по-малко не се и очаква такъв. За сметка на това със сигурност се планира допълнително да орязва разходи. В Средносрочната бюджетна прогноза разходите, изразени като процент от БВП, за периода 2020-2022 г. също бележат спад от 37,2% до 36,0%, т.е. хроничното недофинансиране на отделни системи (най-вече социалните) ще се задълбочава.  Типично за ГЕРБ, за системите на образование и здравеопазване процентът на средствата спрямо БВП се предвижда да остане непроменен, а за социално осигуряване, подпомагане и грижи спадът на средствата спрямо БВП е около 2%. Т.е. правителството на ГЕРБ не предвижда никакви структурни реформи, въпреки че те са заложени като условие за присъединяване на страната към ERM II.  По отношение на стимулирането на трудовия пазар и доходите правителството предвижда МРЗ да запази нивото си от 610 лв. и през 2020 г., а за увеличение на МРЗ до 650 лв. можем да говорим едва през 2021 и 2022 г. Като цяло по отношение на доходите, а това се отнася и за икономическия растеж, ГЕРБ не предлагат никакви политики за стимулиране увеличаването на производителността на труда. Тук за пореден път липсва воля за приемане на механизъм за определяне на МРЗ в страната. Според десните икономисти и привърженици на неолибералната доктрина, в България заплатите са ниски, защото производителността на труда ни е ниска. Трябва да работим повече, за да получаваме повече. Този разговор тече в публичното пространство, откакто сме членове на ЕС, но никой: нито управляващи, нито работодатели, нито дори и синдикати предлагат сериозен механизъм за определяне на минималната работна заплата. От таблицата се вижда, че спрямо държавата членка на ЕС с най-високи заплати - Люксембург, в България заплатите са 9 пъти по-ниски. Спрямо страните, към които мигрира нашата работна сила, заплатите ни са от 4 до 6 пъти по-ниски, а спрямо средната европейска заплата 5 пъти.  Между 2000 г. и 2017 г. средната производителност на труда в България е нараснала с 63%. Въпреки това страната ни продължава да е в дъното на класацията, като нашата производителност на труда е 44% спрямо средноевропейската. Разликата между първите две страни и последната (Ирландия, Люксембург и България) обаче е 4 пъти. Няма как да не направим констатацията, че може да сме 4 пъти по-малко производителни от Люксембург, но получаваме 9 пъти по-малки заплати. Спрямо средния европеец сме 2 пъти по-малко производителни, но заплатите ни са 4 пъти по-ниски.  Ако в Италия стругарят Джовани произвежда 100 детайла и за тях получава 2983 евро, разходите за труд на един детайл са 2983/100 = 29,83 евро. В България стругарят Иван произвежда за същото време само 44 детайла, но за тях получава 635 евро, или разходите за труд на един детайл са 635/44 = 14,43 евро. Или 29,83 срещу 14,43 евро. Каква е производителността на инвестираните пари обаче? Над два пъти по-голяма. Тази производителност на инвестираните пари е изразена в колоната съотношение на заплата към производителност на труда. Този пример показва, че трудът на българския работник е силно подценен. Това подценяване обрича икономиката на постоянен глад за квалифицирани кадри. В развитите страни от ЕС добавената стойност на труда се връща в по-голяма степен при работника, отколкото при инвеститора. Това превръща тези страни в притегателен център за работната сила, особено за висококвалифицираната. За това свидетелстват и мигрантските потоци от източноевропейските страни.  Не евтина работна ръка, а висококвалифицирана работна сила следва да бъде крайната цел на политиките по заетостта на едно национално отговорно управление на страната. Но тази висококвалифицирана работна сила не бихме могли да задържим само с аутсорсинг, т.е. като произвеждаме на \"ишлеме\". Аутсорсингът е една от основните причини за изкривяването на статистическите показатели и по-специално отчитането на по-ниска производителност на труда. Когато едно предприятие изнесе производството на определен детайл в друга фирма (аутсорсинг), това означава замяна на първични производствени ресурси, включително труд, с междинни стоки. В този случай производителността в конкретното предприятие ще се увеличи, защото същият брутен продукт, като краен резултат, ще се получава с по-малко количество вложен труд. Обратно, когато дадено предприятие организира вътрешно производство на някой детайл, който преди е бил закупуван от друг производител, то производителността автоматично ще спадне, защото същият краен продукт ще се произвежда с по-голямо количество труд в предприятието. Това са промени в степента на производствена интеграция, които ни най-малко не са свързани нито с качеството, нито с интензивността на работната сила.   Ако направим един бърз анализ на икономиките на \"развитите\" страни, ще видим, че колкото в по-голяма степен са аутсорснали производството си към \"развиващите\" се страни, толкова по-висока е производителността на труда им. Този тип на икономическа кохезия в ЕС създава  между производителност и интензивност на труда. На Ян и на Иван все им казват, че са нископроизводителни и едва ли не трябва да работят по 12 часа на ден, за да достигнат производителността на Джовани. За това една от промените, които следва да се случат на нашия пазар на труда, е да се обвържат минималните възнаграждения с брутната добавена стойност на един отработен човекочас. За 2018 г. стойностите на този показател за секторите индустрия и услуги е 16,8 лв./час. При минимална часова ставка от 3,07 лв. /час (510 лв. минимална работна заплата) това означава, че през 2018 г. под 20% от добавената стойност на труда се е връщала обратно при работника под формата на възнаграждение. Затова минималната работна заплата следва да се обвърже поне с 30% от брутната добавена стойност на един отработен човекочас за предходната година. Това ще рече, че през тази (2019) година МРЗ за секторите индустрия и услуги следва да бъде 867 лв. Истината е, че вече дойде моментът, в който българите да приведат очакванията си в съответствие с европейския пазар на труда, за присъединяването си към който работиха и продължават да работят толкова много.", "date": "2019.04.09", "title": "Заплатите у нас -  5 пъти под тези в ЕС "}
{"url": "https://duma.bg/mafiyata-u-nas-si-ima-darzhava-n189325", "text": "Те са навсякъде край него - министерстват, законотворят, контролират и прилагат правилата, колкото им стигат силиците и фантазията. Повечето са избутвани в политиката от съпрузите или приятелите, заемащи важни позиции в големия бизнес или неговия криминален заслон. Макар и да са с различни фигури и прически, тях ги сближава бъбривостта. Способни са с часове да говорят скорострелно, докато събеседникът им се чеше по ряпата и се чуди за какво, аджеба, става дума. Посред това кудкудякане старият хитрец изглежда як и особено разумен. Той приема своето положение не защото си пада по тънката част, а заради правилата на играта, сиреч ръката ръка я мие, днес назначаваш протежето на деловия партньор, а утре той ще те подкрепи... Естествено, в кръга му се мяркат и мъже или поне лица, които се бръснат. Но те са толкова невзрачни, че дори на фона на своите колежки бледнеят. Щом машинациите им излязат наяве, указаните индивиди не подават оставки, а се свиват в ъгъла и почват да съскат и да се зъбят... Деликатни душици имат. Затова спокойно можем да ги наречем женчовци - съвсем в духа на настъпващите джендърски времена, в които не е ясно що за нещо се пеняви пред телевизионните камери, а правилността губи формата си.  Отдавнашен е изразът, че в другите държави има мафия, а у нас мафията си има държава. За съжаление бандюгите, които останаха в сенчестия бизнес, будят повече симпатии, отколкото ортаците им, решили да се прехвърлят в политиката след преврата в 1989 година. Най-некадърните и мързеливите, неспособните да се справят даже с просто изнудване или побой, получиха пълния контрол върху страната. Лошото е, че те си вярват, че са най-хитрите. Сами създадохме и поддържаме тази ситуация, ние - народът. Но не бива представителите на държавните институции да се оставят без надзор и без наказание, защото в сегашния си вид те представляват опасност за всички.  Когато мюфтията сее раздор в обществото, а турският външен министър поучава нашите висшестоящи чиновници, би трябвало да се вземат строги мерки. Последва тишина. Органите, отговарящи за националната безопасност, сякаш не помръднаха. Журналистите - също. Дори опозицията си замълча. Неотдавна малка групичка се поспря на тротоара пред посолството на югоизточните ни съседи, ала жалкият протест само обрисува ставащото в нашите умове и духове. Никой не обясни, че в България живеят български граждани и няма малцинства. Това, че изповядваш мюсюлманство, не те прави турчин. И изобщо, какво точно се върши за защитата на отечеството?  Много станаха господарите на българските властимащи - от Брюксел, отвъд Голямата локва, от Анадола и Факултета, отвсякъде напират, все по-нагли. Вероятно нашите хитреци и женчовци вече не знаят на кого служат. А ние долу като че ли преживяваме криза на националното самосъзнание. Щом сме толкова инертни и безнадеждни, заслужаваме ли да имаме държава?", "date": "2019.04.09", "title": "Мафията у нас си има държава"}
{"url": "https://duma.bg/klaviren-kontsert-v-polskiya-institut-n189317", "text": "Полският институт в София съвместно с Шопеновото общество в България организира клавирен концерт днес, 9 април, от 18 ч. в салона на ул. \"Веслец\" 12 в София, входът е свободен. Творби на Фр. Шопен, Фр. Шуберт, П. Владигеров и Р. Шуман ще прозвучат в изпълнение на Цветелина Миланова, Жаклина Викторова, Мария Миланова, Петър Дюлгеров, Михаела Михайлова, Сион Наймън и Иван Керековски.", "date": "2019.04.09", "title": "Клавирен концерт в Полския институт"}
{"url": "https://duma.bg/s-filma-papa-frantsisk-chovek-na-dumata-si-priklyuchva-sff-n189318", "text": "Киноманите от всички възрасти в столицата ще имат възможност да видят на голям екран изключителната документална творба на легендата Вим Вендерс \"Папа Франциск: Човек на думата си\" на специална прожекция на 10 април от 20 ч. в Дома на киното. С нея официално приключва 23-тият \"София филм фест\". Идеите на папата и неговите послания са в основата на филма - той коментира проблеми, свързани с бедността, семейството, опазването на природата, социалната справедливост, имиграцията и материализма. Неговият апел за мир в конфликтните зони по света, както и за мира и диалога между различните религии имат силата да обединят хората от цял свят. ", "date": "2019.04.09", "title": "С филма \"Папа Франциск: Човек на думата си\" приключва СФФ"}
{"url": "https://duma.bg/kalin-donkov-gostuva-v-petnoto-na-rorshah-n189319", "text": "Издателство \"Жанет 45\" и литературният салон \"Spirt and Spirit\" представят Калин Донков в Пловдив днес, 9 април, от 19 ч. в клуб \"Петното на Роршах\", ул. \"Йоаким Груев\" 36. Модератор е Александър Секулов. В новата книга на известния писател \"Отпечатък от никого\" \"са събрани следи от близки и отдавнашни събития, минувачи, приятелства, тъги, които паметта разбужда за последен път - за да бъдат разказани. Опитвам да ги задържа в днешния свят с наивна убеденост, че още са му нужни и че миналото не е добра съдба за тях. Те блуждаят в пространствата на забравата - светещи прашинки от нашите души, които се надяват да ги уловим. Не посмявам да избегна този дълг. Залъгвам се, че написани през годините за в. \"Сега\", тези страници придобиват едно особено Сега-шно време, което ще ги остави по-дълго в светлата част на живота. Такива мечтания никога не се сбъдват точно както трябва. Но винаги е интересно: как?\", споделя Калин Донков.", "date": "2019.04.09", "title": "Калин Донков гостува в \"Петното на Роршах\""}
{"url": "https://duma.bg/bez-promyana-na-taksite-za-zhp-prevozi-n189345", "text": "Въвеждането на тол системата за тежкотоварните автомобили няма да увеличи инфраструктурните такси, които се събират от жп превозвачите. Това заяви генералният директор на Национална компания \"Железопътна инфраструктура\" (НКЖИ) инж. Красимир Папукчийски. От 2008 г. имаме неколкократно намаляване на таксите, а в момента имаме и нова методика, която е синхронизирана с европейските, където също имаме намаляване на инфраструктурните такси, уточни Папукчийски. Във връзка с обжалваните пред антомонополния регулатор жп проекти за над 1.5 млрд. лева по оперативната програма за транспорт, той коментира, че рискове винаги има, но НКЖИ ще направи всичко възможно да няма загуба на европари. Сред обжалваните проекти са ремонтът на отсечката Елин ПелинЦКостенец, СофияЦВолуяк и ПловдивЦБургас. Освен тях има забавяне и по други жп участъци.", "date": "2019.04.09", "title": "Без промяна на таксите за жп превози "}
{"url": "https://duma.bg/stroyat-zavod-za-avtomobilni-komponenti-kray-vratsa-n189346", "text": "Започна изграждането на нов завод за електронни компоненти за автомобили край Враца. В него ще бъдат вложени близо 22 млн. лв. от немската компания MD ELEKTRONIK. Предприятието е първото от този мащаб за последните 20 години във Враца.  Бъдещият завод ще произвежда проводници, електронни компоненти и оборудване за пренос на данни и системи за информационно развлечение и за сигурност на автомобили. Немската компания е специализирана в разработването и производството на такова оборудване за над 200 модела автомобили в световен мащаб. Производствената сграда и съпътстващата я инфраструктура ще бъдат изградени върху общински терен, закупен от инвеститора за над 1,1 млн. лв.  Предвижда се производството да започне през 2020 година. Първоначално в него ще бъдат заети 300 служители и работници, като инвестиционните намерения на немската компания са да развива проекта и да бъдат достигнати 1000 работни места.  Продуктите на MD ELEKTRONIK са интегрирани в повече от 170 модела на автомобили на над 25 производители. Групата обхваща четири държави на три континента и има над 5000 служители.", "date": "2019.04.09", "title": "Строят завод за автомобилни компоненти край Враца "}
{"url": "https://duma.bg/domovchiyski-iska-oshte-100-macha-v-elita-n189298", "text": "Нападателят на Ботев Вр Валери Домовчийски изрази надежда, че с голове и добри игри ще си заслужи подновяване на изтичащия през лятото договор с клуба. \"Надявам се да изиграя поне още 100 мача в Първа лига\", обяви Домовчийски, който при 3:0 над Верея в XXV кръг записа своя мач №200 в родния елит и получи плакет от клубното ръководство.  32-годишният пловдивчанин беше избран за Играч на  на XXVII кръг в Първа лига заради гола при 3:0 над Витоша Б и получи статуетката на Пресклуб \"България\".  Той игра в 27 от 28-те мача на Ботев през сезона досега и заби 5 гола.  \"Мисля, че второто място в Група А на втората осмица ни е сигурно, но трудно ще изпреварим Етър. Нямам предпочитания дали ще се изправим в плейофите за 7-о място срещу Славия или Локо Пд. Ще се борим да стигнем колкото се може по-напред. Сашо Ангелов е много взискателен треньор. Колективът ни е добър и имаме настроение\", заяви Домо. Според него липсата на адаша му Божинов се е отразило на отбора, но с усмивка допълни, че има и друг Валери в негово лице. \"Всеки мач играем за победа. Обърнахме Левски от 0:1 до 3:1 на \"Герена\", а срещу Лудогорец имахме своите шансове, но ги изпуснахме\", коментира бившият играч на Левски и на немския Херта.", "date": "2019.04.09", "title": "Домовчийски иска още 100 мача в елита"}
{"url": "https://duma.bg/ostanki-na-chetirinog-kit-sa-otkriti-v-peru-n189311", "text": "Останките от четириног кит от средата на еоцена (преди около 42,6 млн. години) са открити по южното крайбрежие на Перу според статия, публикувана в научното списание \"Кърънт байолоджи\", съобщи РИА \"Новости\". Животното е можело да се движи както по суша, така и във вода. Това е първото доказателство за наличието на този вид китове в целия Тихи океан. Отбелязва се, че пропорциите на предните и задните крайници на древното животно приблизително съответстват на откритите при по-ранни геоложки проучвания на подобни екземпляри от Индия и Пакистан. Структурата на опашните прешлени на кита, която е подобна на прешлените на бобрите и белките, предполага, че китът активно е използвал опашката си, за да се придвижва. В същото време тазът, стегнат до средната част на гръбначния стълб, вдлъбнатините по бедрата и запазените малки крайници показват, че животното е било в състояние да стои и дори да ходи по земята. Според изследователите тези нови доказателства разкриват, че древните четириноги китове са можели да пресекат южния Атлантик.", "date": "2019.04.09", "title": " Останки на четириног  кит са открити в Перу"}
{"url": "https://duma.bg/bfs-smamri-klubovete-n189300", "text": " \"Във връзка със зачестилите публични изказвания, сериозно преминаващи границите на добрия и приемлив тон, ръководството на БФС призовава треньорите, функционерите, футболистите и всички представители на професионалните ни клубове към уважително поведение както спрямо опонентите, така и спрямо институциите, отговорни за безпроблемното провеждане на първенствата у нас\", се посочва в обръщението.", "date": "2019.04.09", "title": "БФС смъмри клубовете"}
{"url": "https://duma.bg/krum-zarkov-dokoga-gerb-shte-sa-slepi-za-diagnozata-kriza-n189370", "text": "Управляващите категорично отказаха да чуят диагнозата за своето управление - тежка политическа и институционална криза. Ако продължават да мижат за истината, от това ще пострада цялото общество. Нежеланието на управляващите да признаят този проблем и да започнат реална борба със злоупотребата с власт, е абсолютно необяснимо. Особено след като хора като премиера Борисов са толкова чувствителни към обществото мнение.  С тези думи зам.-председателят на ПГ на БСП Крум Зарков коментира поведението на ГЕРБ и Бойко Борисов на вчерашния КСНС при президента.  Хората вече не издържат и не става въпрос за завист за апартамент или някаква шега, а за прекомерност, непоносимост и за чувство на несправедливост, отбеляза Зарков. Според него президентът е направил единственото възможно в такава ситуация - да свика партиите, отговорните лица, да ги постави пред своята отговорност и да ги накара да започнат да работят по нов начин. За съжаление управляващите не са били на висотата на тази задача и са отказали да подпишат декларация, която огромна част от българските граждани биха подписали, смята социалистът.  Зарков разказа, че дори не се е стигнало до разговор за последващите мерки, тъй като ГЕРБ са блокирали процеса при поставяне на диагнозата. Той припомни, че Даниела Дариткова определи декларацията като \"пълна с внушения\", а Борисов направи \"преразказ с елементи на раздразнение\", защото истината не му харесва. Според Крум Зарков скандалът в КПКОНПИ е бил заложен преди година и половина в сбъркания като идея и като правомощия закон. През няколко години се създават органи, които не работят и само се сменят имената и шефовете на тези звена, а трябва да се смени начинът на конституиране и действие. БСП е направила свое предложение за такъв орган, но то е било отхвърлено. Стратегията да се прави скандал, за да се заглуши друг скандал, е вредна.  При отсъствие на институции, към които имаме доверие, които да отсъдят- кой е крив и кой е прав, спорът е безкраен, обясни Зарков. Той прогнозира, че ГЕРБ ще продължат с театралното хвърляне на оставка. До следващия гейт.", "date": "2019.04.09", "title": "Крум Зарков: Докога ГЕРБ ще са слепи за диагнозата \"криза\""}
{"url": "https://duma.bg/i-zaharieva-zahapa-tsvetanov-tsenite-na-imotite-izlezhdat-dosta-niski-n189379", "text": "Поредна атака, макар и непряка, към Цветан Цветанов от редиците на ГЕРБ. Външният министър Екатерина Захариева коментира пред БиТиВи, че \"цените на част от имотите на колегите, действително изглеждат доста ниски\". Само преди два дни с критика срещу Цветанов излезе и кметът на София Йорданка Фандъкова. Тя обясни, че на мястото на втория в ГЕРБ би подала оставки от всички ръководни постове в партията. Припомняме, че заместникът на Бойко Борисов се отказа от председателското си място в групата на ГЕРБ в парламента и напусна Народното събрание. Остана обаче зам.-председател на ГЕРБ и ще прави избори като лидер на Предизборния щаб. Самият Бойко Борисов също не скри гнева си към Цветанов във вчерашното си изказване след КСНС при президента. Премиерът обясни много ясно, че има кой да накаже Цветанов - \"Господ, хората и аз\". Министър Захариева не влезе в подробности около \"Апартаментгейт\", но поиска от медиите и обществото да оставят правосъдието на спокойствие, за да си свърши работата. Заради това от ГЕРБ не приели предложенията на президента на вчерашния Консултативен съвет. По думите й не можело да се иска постоянно прекрояване на законите. Така се пречело на работата на институциите. В същото време ГЕРБ се прочуха именно с \"поправки на поправките\" особено в последните месеци. Цветан Цветанов и Данаил Кирилов преправяха на няколко пъти Изборния кодекс, Закона за вероизповеданията, а само преди два дни бяха внесени и поправки в Закона за КПКОНПИ. Захариева обаче не си спомни за тези промени, а видя завера между Корнелия Нинова и президента. Чух какво каза г-жа Нинова преди КСНС и видях какво бе предложено от президента – нещата съвпадаха, обясни министърът. По думите й първите абзаци от проекта, предложен от президентската институция са съвпадали с тези на БСП. На българина му писна, когато имаме проблем да казваме, че ще приемем нов закон, бе заключението на Захариева. Тя, като юрист, се притеснявала, че не може да се пише \"на коляно\" закон преди изборите.   Четири години е работено по това законодателство. Не можем просто така да го зачеркнем, е мнението на Захариева.    ", "date": "2019.04.09", "title": "И Захариева захапа Цветанов: Цените на имотите излеждат доста ниски"}
{"url": "https://duma.bg/aglika-videnova-markata-koalitsiya-za-balgariya-e-na-bsp-n189374", "text": "Марката \"Коалиция за България\" е собственост на БСП. За присвояването се носи наказателна отговорност по няколко закона, например Закона за марките и географските означения, чл.  172 б от Наказателния кодекс\". Това заяви в ефира на БСТВ Аглика Виденова, юрисконсулт на НС на БСП. Тя подчерта, че ще се търси административнонаказателна и наказателна отговорност, както на физическите лица, подпомагащи този нелоялен и фалшив процес, така и на всички представители на колективни органи, които са замесени. Очакваме да видим какво решение ще вземе днес ЦИК. Надяваме се нейният председател, като бивш конституционен съдия, да спази законите, заяви тя.    Аглика Виденова подчерта, че част от лицата, които искат да си припишат марката \"Коалиция за България\", са участвали в историята на БСП. Това, че са решили вече да не бъдат част от нея, независимо по какви причини, е тяхно лично решение и няма на кой и за какво да се сърдят, категорична бе тя. Виденова припомни, че през 1999г. БСП и други близки идейно леви партии създават за първи път \"Коалиция за България\". През годините тя се разширява и все повече леви партии влизат в нея. Има периоди на редуциране и отново на разширяване на състава. Неверни са обаче твърденията, че БСП се е отказала от тази марка, обясни социалистката. По думите й в различните политически процеси и на различните избори БСП е участвала във формата на различни коалиционни споразумения - във формата \"Коалиция за България\" е участвала на парламентарни, местни избори и президентски, и последно за членове на ЕП през 2014г., след това в \"БСП лява България\", а сега в \"БСП за България\".  В различните формати, различните партии, които се съюзяват да участват заедно на определени избори, сключват конкретно коалиционно споразумение. Макар една част от партиите, които са участвали в \"Коалиция за България\" през 2014г., да са излязли от коалицията трябва да си погледнат договора, където е записано, че дори и да излязат от коалицията или да прекратят дейността си в правния мир, докато има поне 2 партии в нея, коалицията продължава да съществува, заключи Аглика Виденова.", "date": "2019.04.09", "title": "Аглика Виденова: Марката \"Коалиция за България\" е на БСП"}
{"url": "https://duma.bg/panayot-reyzi-podade-ostavka-i-napusna-gerb-n189376", "text": "Кметът на Созопол Панайот Рейзи подава оставка. Решението си той обяви ден, след като по настояване на Спецпрокуратурата бе отстранен от длъжност заедно с главния счетоводител на общината Златка Мусева. Рейзи е уведомил за оставката си премиера Бойко Борисов и зам.-председателя на ГЕРБ и член на ИК на партията Димитър Николов.  Освен от кметския пост Рейзи подава оставка и като член на ПП ГЕРБ. Това свое решение той аргументира с желанието си да не остават съмнения, че по някакъв начин може да бъде възпрепятствано разследването срещу него. Панайот Рейзи посочи, че с този свой личен акт иска отново да покаже високия морален стандарт в ПП ГЕРБ, според който представителите на партията в законодателната, изпълнителната и местната власт напускат своите постове дори само заради съмнения за нарушения на закона. Рейзи и Мусева са обвинени в длъжностно присвояване в особено големи размери, представляващо особено тежък случай. Според държавното обвинение двамата са източили близо 2 милиона лева от общинския бюджет, като присвоените пари са били предназначени за строително-монтажни работи.", "date": "2019.04.09", "title": "Панайот Рейзи подаде оставка и напусна ГЕРБ"}
{"url": "https://duma.bg/blizo-milion-balgari-smyatat-vaksinite-za-opasni-n189377", "text": "Около един милион българи смятат, че имунизациите не са безопасни. Това показва проучване на агенция \"Тренд\" във връзка с бума на морбили преди няколко седмици и подновения дебат за ваксините и безопасността им. Две трети от запитаните отговарят, че имунизациите са безопасни,     но около 19% са на обратното мнение. Процентите отговарят на около милион българи, които са склонни да мислят, че ползата от ваксините е част от световна конспирация.  Общо 73 на сто смятат, че родителите, които не имунизират децата си, постъпват безотговорно. Данните показват, че сред хората с висше образование в най-голям дял се определя липсата на имунизация като безотговорно за сметка на хората с основно или по-ниско образование. Делът на жените, които отговарят положително за значението на ваксините е по-висок от този на мъжете. От тези 7%, според които имунизацията не е важна, за една четвърт основният аргумент е че ваксините са \"вредни за здравето /може да им навредят/ не е безопасно/има рискове, а за 23% имунизацията има \"странични ефекти/ опасност от отключване на състояние, за които лекарите не знаят (алергии, усложнения, други заболявания)\". 14% от българите са на мнение, че ваксините могат да причинят/отключат аутизъм, което означава, че 770 000 българи споделят това мнение. Близо половината от българите обаче не знаят или не могат да преценят. Още по-висок е делът на българите, които смятат, че ваксините могат да доведат до алергии - 35%, което в числово изражение се равнява на близо 2 млн. Делът на несъгласните с това твърдение е по-нисък от съгласните - 28%. Прави впечатление и високият дял на българи, които приемат, че задължителната ваксинация е част от световна конспирация - 18% (близо 1 млн. българи). Близо половината от пълнолетното население са на обратната позиция. И на това твърдение се запазва висок делът на тези, които посочват, че \"не знаят/ не могат да преценят\"  -34%. 29% са на мнение, че многото ваксини претоварват имунната система на децата, докато 34% са на обратното мнение. Една от важните теми свързани с имунизацията с ваксини е свързана с набавянето на информация. Малко над две трети от българите търсят такава информация от лекари, 39 процентни пункта се информират от телевизията. На трета позиция с 22 процентни пункта е съответно събирането на информация от приятели/ семейство. Интернет медиите, форуми, както и социалните мрежи също остават канали за информация с дялове под 10 процентни пункта. 67% от българите са мнение, че държавата трябва да прилага по-строг и стриктен контрол върху редовната имунизация, докато 14% са на обратното мнение. Близо половината от пълнолетните българските граждани (48%) са на мнение, че трябва да бъдат санкционирани родителите, които не поставят ваксини на децата си. В проучването беше тестван въпрос с конкретни санкции, които да бъдат налагани при липса на имунизация. В най-голям дял, 32%, смятат, че това е техен избор и не трябва да бъдат санкционирани. 18% са на мнение, че трябва да бъдат наложени парични санкции, 15% комбинирано наказание от наказателна отговорност и парични санкции. 9% смятат, че е необходима само наказателна отговорност.", "date": "2019.04.09", "title": "Близо милион българи смятат ваксините за опасни"}
{"url": "https://duma.bg/dyulgerov-se-otkaza-ot-pokazaniyata-si-che-ivancheva-e-iskala-podkup-n189378", "text": "Делото срещу Десислава Иванчева е на път да претърпи пълен обрат. Основният свидетел Петко Дюлгеров се отказа от показанията си, че Иванчева и заместничката й Биляна Петкова са искали подкуп. Той обави също, че подписът под тези показания не е негов, а те били дадени под натиск пред служебен защитник. Така кметицата на \"Младост\" може да се окаже напълно невинна, въпреки зрелищния арест преди около години и парите, които разследващите откриха в колата й. Припомняме, че Иванчева и Петкова са обвинени за искане на подкуп в особено големи размери от строителния предприемач Александър Ваклин. Развръзката дойде, след като Дюлгеров се отказа от правото си даде обяснения в заключителният етап на делото. Ползвам се от правото си да не давам обяснение, заяви той пред съда. Адвокатът му обясни, че не са съгласни показанията на Дюлгеров да бъдат четени. Защото били дадени пред служебен адвокат. Тази практика е порочна и се използва от прокуратурата в неин интерес, обясни адвокатът. Според него става дума за грубо процесуално нарушение, защото Дюлгеров не е получил право на собствен адвокат. Биляна Петрова обаче контрира, че писмото за служебен адвокат на Дюлгеров е заведено чак на 18 май, месец след ареста. Съдът все пак реши да прочете показанията на Дюлгеров, в които се казва, че Биляна Петрова му се е обадила да поиска сумата; казва още, че е оставил парите в колата пред Иванчева и Петрова, като е взел своя хонорар. Съдът попита Дюлгеров дали тези показания са негови и дали той ги е подписал. Дюлгеров отговори, че той е подписал, но показанията са дадени под натиск. Уточни също така, че оттегля дадените показания на 18 април 2018 г. Бяха прочетени и други показанията на Дюлгеров, дадени на 25 април 2018 г. По съдържание те са формални и в тях се казва, че не поддържа обясненията пред служебен защитник от 18 април. На 3 юли Дюлгеров също е казал, че не поддържа въпросните показания. Заседанието бе прекъснато и ще продължи след 15 часа днес.", "date": "2019.04.09", "title": "Дюлгеров се отказа от показанията си, че Иванчева е искала подкуп"}
{"url": "https://duma.bg/balgarcheta-zavoyuvaha-32-zlatni-medala-na-olimpiada-v-tayland-n189371", "text": "Български ученици постигнаха пореден успех на Международната олимпиада по математика. Малките математици се завърнаха с обшо 32 медала и 6 купи от състезанието в Тайланд. Първата група от общо 32-те деца, които представиха страната ни на форума, се завърна снощи. Сред конкуренцията на повече от 1500 участници, българските математици успяха да завоюват 6 купи, 22 златни, 7 сребърни и 3 бронзови медала.", "date": "2019.04.09", "title": "Българчета завоюваха 32 златни медала на олимпиада в Тайланд"}
{"url": "https://duma.bg/inspektori-stignaha-do-terasata-na-plamen-georgiev-n189380", "text": "Служители на столичния район Слатина в крайна сметка стигнаха до терасата към апартамента на Пламен Георгиев. Първият им опит вчера бе неуспешен, а по-рано днес дори вътрешният министър Младен Маринов предложи помощ от МВР за достъп до имота.  Вече е направен първи оглед на терасата, съобщи районният кмет Наталия Стоянова. Тепърва ще се проверяват документите в общината и тези на собстветика.  Органите на общината трябва да определят дали законно са построени барбекю, сауна и други постройки. Стоянова обясни, че ще се направят още няколко проверки до края на седмицата, за да се види какво точно е построено, \"да се измери, да се огледа, да опитаме да преценим датата на построяването\".   Припомняме, че в община Слатина са имали информация за застрояване на терасата още през 2012 година. Тогава обаче проверката не успяла, защото предишния собственик на имота не допуснал проверяващите.       ", "date": "2019.04.09", "title": "Инспектори стигнаха до терасата на Пламен Георгиев"}
{"url": "https://duma.bg/reyzi-ne-napuskal-kmetskiya-post-samo-partiyata-n189381", "text": "Кметът на Созопол Панайот Рейзи опроверга пресцентъра на ГЕРБ, който съобщи по-рано, че след среща с Борисов той подава оставка като кмет и напуска партията. Срещу Рейзи се води дело за злоупотреби в община Созопол, а преди ден прокуратурата го отстрани от длъжност. Тази сутрин той е имал среща с премиера Бойко Борисов. След разговора пресцентърът на ГЕРБ разпространи инфорлация, че Рейзи подава оставка като кмет и като член на ГЕРБ. В съобщението се уточняваше, че той сам е взел решението и го е съобщил на Борисов. Аргументирал се с желанието да не остават съмнения, че може да възпрепятства делото срещу него.  Пред радио Бургас преди малко Рейзи опроверга информацията и обяви, че напуска единствено партия ГЕРБ, но не и кметския пост. Той потвърди, че е бил на среща с Бойко Борисов, но заяви, че оставката като кмет не му е поискана.  Подал съм си оставката само като председател на ГЕРБ в Созопол, но не и като кмет. Няма как да подам като кмет на този етап! Подал съм си оставката от партията. По този начин се различавам от партията, отсече Рейзи. Постоянно атакуват всички мои досегашни съпартийци, когато се издънят, че по този начин създаваме черно петно на партията. Затова аз реших да си подам оставката от председател на структурата в Созопол, а за кмет, на този етап, няма за какво да я подавам, защото аз съм преценил, че вина нямам за това, за което в момента съм в досъдебно производство, уточни кметът.", "date": "2019.04.09", "title": "Рейзи не напускал кметския пост, само партията"}
{"url": "https://duma.bg/datata-n189323", "text": "1553 - УМИРА ФРАНСОА РАБЛЕ, ФРЕНСКИ ПИСАТЕЛ (Р. ОК. 1493 Г.). Автор на сатиричния роман \"Гаргантюа и Пантагрюел\", в който противопоставя хуманистичните възгледи срещу тези на схоластиката. Реакционните сили, особено богословите от Сорбоната, са гледали на него като на враг, който разрушава вековната сграда на католическата църква. Нерядко е бил изправян пред опасността да бъде изгорен на клада като други хуманисти. Петата книга от романа му излиза 11 години след смъртта му, поради което има съмнения, че част от нея не е писана от него. 1739 - ОТРЯЗАНОТО УХО НА КАПИТАН ДЖЕНКИНС СТАВА ПРИЧИНА ЗА АНГЛО-ИСПАНСКА ВОЙНА. Във водите на Карибите, близо до Хавана, испанската брегова охрана отрязва ухото на английския мореплавател. Кап. Дженкинс показва ухото пред английския парламент като доказателство за насилствените испански нападки. Тази случка служи като повод на Великобритания да обяви на 19 октомври 1739 г. война на Испания. Тя продължава до 1742 г. и е наречена \"Войната за ухото на капитан Дженкинс\". Не води до желаната и очаквана голяма победа над Испания, а и британските търговски проблеми остават неразрешени. 1821 - РАЖДА СЕ ШАРЛ БОДЛЕР, ФРЕНСКИ ПОЕТ (УМИРА 1867 Г.). Една от най-влиятелните и противоречиви фигури във френския културен живот на ХIХ в. През 1857 г. публикува своята първа и най-известна стихосбирка \"Цветя на злото\". Стихотворенията са високо оценени от малък кръг читатели, но сюжетът им предизвиква недоволството на критиката и широката публика. Основните теми за секса и смъртта са смятани за скандални и книгата се превръща в нарицателно за неблагоприличие. 1903 - РАЖДА СЕ ГРЕГЪРИ ПИНКЪС, ЕДИН ОТ ИЗОБРЕТАТЕЛИТЕ НА ПРОТИВОЗАЧАТЪЧНОТО ХАПЧЕ (УМИРА 1967 Г.). Работата върху таблетката започва към 1950 г., а на пазара се появява през 1960 г. Американският биолог Пинкъс създава хапчето с помощта на други учени, сред които и световноизвестният професор с български произход Карл Джераси. Пинкъс е човекът, който посвещава време и сили, за да доведе докрай замисъла. Получава много научни отличия. Смъртта му остава почти незабелязана, малко са и енциклопедиите, в които е отбелязано неговото име. 1970 - ПОЛ МАКАРТНИ ОБЯВЯВА ОФИЦИАЛНО РАЗПАДАНЕТО НА ЛЕГЕНДАРНАТА ГРУПА \"БИЙТЪЛС\". Водейки началото си от 1957 г. под различни имена и приемайки окончателно името \"Бийтълс\" през 1960 г., групата от Ливърпул е призната за една от най-влиятелните в историята на поп музиката. Нейни членове са Джон Ленън, Джордж Харисън, Пол Макартни и Ринго Стар. Авангардната им музика, начин на поведение и стил на обличане доминират 60-те години. Имат продадени над 1,3 млрд. албума.", "date": "2019.04.09", "title": "Датата"}
{"url": "https://duma.bg/imame-nay-moralnoto-pravitelstvo-v-sveta!-n189324", "text": "Всички разбраха какви ги е вършил Цветан Цветанов, но той подаде оставка от парламента и сега е целият в бяло. Даже гордо води предизборната кампания на ГЕРБ.  И след оставката на Валери Симеонов изпитахме всенародно върховна досада от игрите на политическите ни бройлери, но заедно с това в гърдите взе да напира и някакво чувство на гордост. Ами, че то поредната оставка е поредният висок акт на морал в правителството на Борисов! Нали все така - като високи морални актове - биваха квалифицирани всички оставки на неговите министри и през този Му мандат? А и той самият даваше челен пример на висока моралност с хвърляне на финтове, пардон, на оставки през последните десет години. Спомнете си - какви ли не хвърляния на оставки като висок морален акт не бяха и през последния мандат  на партията-държава, пардон, какво ми става, все се изтървам... Имаше министър Николай Петров, но отдавна вече го няма. Както е казал Сталин, има министър - има проблем, няма министър - няма проблем. Човекът извърши своя висок морален акт и си хвърли оставката, която тутакси като пингпонгова топка му бе приета от премиера. Имаше министър на име Николай Нанков - и той хвърли оставка и се покри със славата на високоморален управник. Последва го министър Валентин Радев - и остана в историята като високоморален и той. Ще блести в плеядата с примера си на хвърлена оставка и Ивайло Московски (що протести имаше, които да го наведат на такъв високоморален акт!). Накрая кандиса - хвърли оставка и влезе в историята с високоморалния си акт. Пак така след месец народен бунт оставка хвърли патриотично и уж непоклатимият на пръв поглед за коалиционната вселена вицепремиер  Валери Симеонов. След Цецка Цачева дойде ред и на Цветанов - и той да покаже колко е морален.  Така, общо по брой на хвърлени оставки т.е. на високоморални актове само за един мандат България  излезе на първо място в света по ниво на моралност на своето правителство. То се знае - се сдобихме се и със славата на държава с най-моралното правителство през годините на прихода, пардон, на прехода. Даваме вече челен пример и на останалия свят. На страни например като САЩ, където президентът така и не дава възможност министрите му да влязат в двестагодишната история на страната с висок акт на морал, като сами си хвърлят оставките. Тръмп бързо ги изпреварва и ги сменя с лекота като треньор на футболен отбор. Та, ще има да ни гонят и американците по регистрирана висока моралност на управниците си... А с броя на намеренията си да хвърля лични оставки самият ни текущ премиер вече е направо за Книгата на Гинес, където никой от колегите му по планетата не може да го измести. Ни Меркел, ни Орбан, ни Путин са хвърляли оставка - поне веднъж, поради което не могат въобще да се мерят по морал с българския ни управник и неговите министри. Който си го може, може си го, така казва народът. Ура!", "date": "2019.04.09", "title": "Имаме най-моралното правителство в света!"}
{"url": "https://duma.bg/grisho-poluchi-uayld-kard-za-barselona-n189303", "text": "На червено Димитров ще участва на общо 5 турнира - \"Мастърс\"-ите\" в Монте Карло, Мадрид и Рим, както и на \"Ролан Гарос\". Гришо има да защитава 560 т. на клей. От тях 360 са от Монте Карло, където игра 1/2-финал преди година. Там надпреварата започва в понеделник, а ако не успее да защити точките, той може да се озове извън топ 40 за пръв път от февруари 2013 г. Сега Гришо е 29-и с 1300 т.", "date": "2019.04.09", "title": "Гришо получи \"уайлд кард\" за Барселона"}
{"url": "https://duma.bg/kaziyski-otkaza-i-na-prandi-da-igrae-v-natsionalniya-n189304", "text": "\"Може да се каже, че посветих определено време за това да проуча възможността и да опитам Казийски да се върне в националния отбор. Трябва да призная, че първоначално открих благоразположение от негова страна към това да проведем такъв разговор заради неговото отношение към мен. Но след близо 2 месеца, в които имаше всякакви коментари, изчаквания и т.н., неговият финален отговор беше \"НЕ\". Поради негови лични мотиви той не се чувствал готов да бъде на разположение на националния отбор. Естествено, че до крайния срок, когато трябва да предадем окончателния списък от състезатели за Лигата на нациите, остава на теория някакъв шанс той да промени решението си. Със сигурност аз ще проведа още един разговор с него, но..., защото смятам, че ще бъде плюс за световния волейбол играч от неговия калибър и с неговата класа, да се появи на сцената на най-високо ниво\", обяви Професора. Вчера той беше представен като селекционер на \"лъвовете\". Една от целите му е да класира тима за Олимпиадата в Токио 2020. България ще е домакин на олимпийската квалификация (9-11 август) във Варна, където за едно място ще се бори с Бразилия, Пуерто Рико и Египет. Казийски бойкотира националния отбор от лятото на 2012 г., когато напусна с ментора си Радостин Стойчев. Двамата искаха смяна на ръководството на федерацията, начело с инж. Данчо Лазаров, който ръководи волейбола и в момента. \"Предстои ни европейско първенство и Лига на нациите. Щабът е изграден от хора, които познавам и съм работил през годините. Надявам се, че и Андрей Жеков ще се присъедини към нашия екип. Всички отбори имат силни и слаби страни. Нямаме време за експерименти. От самото начало, от първия турнир ще градим отбор, който да ни класира за Олимпийските игри\", каза още Пранди.", "date": "2019.04.09", "title": "Казийски отказа и на Пранди да играе в националния"}
{"url": "https://duma.bg/levski-se-varna-v-bitkata-za-titlata-n189291", "text": "На ст. \"Тича\" успеха донесе Станислав Костов (16) с единствения точен удар на гостите към вратата на варненци. Те пък от своя страна не отправиха нито един към Николай Михайлов. Костов вече е с 19 гола и излезе еднолично начело при реализаторите. Втори с 18 остава Клаудиу Кешеру (Лудогорец). Левски успя да запише победа във Варна чак от третия опит този сезон. При предишните си 2 гостувания край морето \"сините\" първо отпаднаха след дузпи в 1/8-финалите за купата на 31 октомври, а 10 дни по-късно загубиха с 0:1 в мач от Първа лига. В края \"сините\" играха повече от 10 минути с 10 души след като френският бранител Луи Нганиони (83) получи втори жълт картон и бе изгонен. \"Доволен съм от мача и точките. Най-вече защото футболистите преодоляха психологическата бариера, която имат тук. Като стойности не бих казал, че е нещо добро, но показаха характер. С играчите, с които разполагаме, съм доволен от играта\", каза Дерменджиев.  \"Във Варна се играе тежко, повече борба и битка, но успяхме да отговорим на агресията. Надявам се, че няма да разочароваме феновете срещу Лудогорец\", каза Костов, който в края бе сменен от Серджиу Буш. \"И в трите мача бяхме по-добри. Нямахме много идея как да преодолеем защитата на съперника, но не заслужавахме да загубим. Въпросът е да имаш малко класа да се завършат положенията. Левски имаха единствена цел след гола - да бавят играта. Левски не е това нещо, което трябва да бъде. От един тъч и едно подхлъзване ни вкараха\", обяви треньорът на Черно море и бивш легендарен халф на Левски Илиан Илиев. 4. Ботев Пд    28    13    8     7    41:23    47 5. Берое    28    12    8     8    33:24    44 6. Черно море    28    12    6    10    36:36    42  събота, 17.30: Ботев Пд - Черно море (Диема спорт); 20.00: ЦСКА-Сф - Берое (Диема спорт); неделя, 19.00: Левски - Лудогорец (Диема спорт).", "date": "2019.04.09", "title": "Левски се върна в битката за титлата"}
{"url": "https://duma.bg/zlato-za-ansambala-srebro-za-kaleyn-i-taseva-v-pezaro-oshtetiha-katrin-na-lenta-n189293", "text": " Правилникът повелява, че ако се играе с възел, всички елементи в съчетанието след нейното заплитане, с изключение на рисковите, не трябва да бъдат признати. Така, че ако световната шампионка в многобоя беше получила оценка според правилата, златото щеше да отиде у Тасева. На този подарък до последния момент не се надяваше и сама рускинята, както и треньорката й Вера Шаталина. Докато чакаха да излезе оценката, двете бяха толкова смутени, а Дина едва не \"изяде\" устните си от притеснение и не заплака. Двете не можаха да повярват на изписаната на таблото оценка. А Дина се прекръсти накрая. Ансамбълът ни спечели златен медал на финала с 3 обръча и 2 чифта бухалки.  Възпитаничките на Весела Димитрова (Симона Дянкова, Стефани Кирякова, Мадлен Радуканова, Лаура Траатс и дебютантката Ерика Зафирова) получиха оценка от 25,750 т., от които 19,600 за трудност - най-много от всички финалисти. Втори е ансамбълът на Украйна с 25,100 т., а трети Израел с 24,450.  Калейн игра отлично на топка и с 21,700 т. (12,800 за трудност и 8,900 за изпълнение) изпревари руската звезда Дина Аверина, заради 0,200 т. повече за изпълнение. Златото пък заслужи Арина Аверина с 22.400 т.", "date": "2019.04.09", "title": "Злато за ансамбъла, сребро за Калейн и Тасева в Пезаро, ощетиха Катрин на лента"}
{"url": "https://duma.bg/stoyan-enev-zavarshi-10-i-v-batumi-n189306", "text": " Тази вечер на подиума излиза Петър Ангелов (67), аутре ще се качи и голямата ни надежда за злато Божидар Андреев (73).", "date": "2019.04.09", "title": "Стоян Енев завърши 10-и в Батуми"}
{"url": "https://duma.bg/3-dni-praznitsi-za-100-godishninata-na-minor-pk-n189301", "text": " На 27 юли всички миньорци, таланти от школата и техните родители ще се съберат пред Съдебната палата в Перник в 16.00 ч. Ще има шествие до \"Стадиона на мира\", където ще се играе приятелски мач с отбора на Миньор Чикаго. На празника ще бъде прожектиран филм за верността на пернишките футболни фенове. Първият футболен клуб в Перник е създаден през 1919 г. под името СК Кракра, но е регистриран и официално утвърден от Българската Национална Спортна Федерация (БНСФ) през 1920 г.", "date": "2019.04.09", "title": "3 дни празници за 100-годишнината на Миньор Пк"}
{"url": "https://duma.bg/taekuondistite-se-zavrashtat-ot-evropeyskoto-s-32-medala-n189307", "text": "Късно снощи в Римини, Италия завърши Европейското първенство по Таекуон-До ITF за всички възрастови групи и дисциплини. На шампионата участваха рекорден брой състезатели – 867 от 30 държави. България беше представена от 78 таекуондисти, а цялата родна делегация беше от 103 човека (лекари, рехабилитатори, съдии, официални лица). По впечатляващ начин приключи надпреварата за нашия национален отбор, като окончателния брой спечелени медали е 32 отличия ! (10 златни, 9 сребърни и 13 бронзови) . „ Доволен съм, но загубихме доста златни медали във финалните срещи. Можеше и по-добре, но в крайна сметка това е равносметката. Видях много желание и хъс във всичките ни състезатели. Беше много силна конкуренция и това, което показахме пред Европа е , че у нас сериозно и професионално се работи за развитието на нашия спорт .  Всички се връщаме здрави към България и във вторник по обяд ще сме на родна земя, където по –обширно ще говорим за представянето ни в Италия”, каза по телефона от Римини Марио Богданов- президент на БФТаекуон- До ITF Ето и всички медалисти за България от Европейския шампионат - Златни медалисти : Мелиса Салим,  момичета  ( спаринг) до 50 кг, Екатерина Иванова ( спаринг , девойките младша възраст до 45кг), Национален отбор ( мъже, специална техника), Отборно ( спаринг-девойки), Катрин Гемкова ( спаринг, девойки старша възраст, 58кг), Женски национален отбор ( специална техника) , Кирил Илиев ( спаринг, мъже, 52 кг), Николай Петков ( спаринг, мъже +92кг),Албена Ситнилска ( спаринг, жени, 57кг). Сребърни медалисти : Любомир Дракалийски ( спаринг, момчета , до 40 кг) , Кристияна Тодорова ( спаринг, момичета, до 45кг) , Цветелина Георгиева ( спаринг, момичета, до 55 кг.), Калоян Лечев ,момчета до 50 кг, Елена Любомирова (спаринг, девойки младша възраст до 45кг.) Ния Христова ( спаринг, девойки младша възраст, до 60кг), Кристиан Ранчов ( спаринг, мъже, 52 кг), Девойки ( самозащита), Отборно ( спаринг, мъже). Бронзови медалисти : Васил Михайлов  ( юноши младша, 60 кг) , Самир Джафер ( спаринг, юноши младша , 55 кг) , Василена Йорданова ( жени до 1 дан), Лилия Митрева ( спаринг, девойки младша възраст, 55кг), Добри Байков ( спаринг, юноши старша възраст, 69кг), Николай Василев ( спаринг , юноши старша, 57 кг), Илчо Машев (спаринг,  юноши старша, 75 кг), Валерия Андреева (спаринг девойки старша – 65кг), Александра Димитрова ( спаринг девойки старша, 52кг) , Йордан Стаев ( мъже, специална техника), Атанас Янчев ( спаринг, мъже, 71кг), Атанас Болчинов( спаринг, мъже, 64кг), Отборно ( спаринг ,юноши старша). Следващият уикенд ( 13, 14 април) в Лозана, Швейцария ще се проведе поредната среща-демонстрация между WF и ITF под надслов „ Един свят, едно Таеуондо”. Президентът на БФТаекуон- До ITF Марио Богданов ще присъства на събитието, като ръководствата на двете федерации ще имат и среща с президента на МОК Томас Бах. ", "date": "2019.04.09", "title": "Таекуондистите се завръщат от европейското с 32 медала"}
{"url": "https://duma.bg/arteks-izskochi-i-ot-deloto-ivancheva-n189382", "text": "Фирма \"Артекс\" се оказа замесена и в скандалите около кметицата на район \"Младост\" Десислава Иванчева. Това стана ясно на днешното заседание по делото срещу Иванчева и заместничката й Биляна Петрова.  По думите на Иванчева именно „Артекс“ е била първата строителна фирма, подала сигнал срещу нея като кмет. Пред журналисти обвиняемата заяви, че Националната асоциация на строителните предприемачи, в която членува и „Артекс“, стои зад „набеждаваща преписка“, заради която ръководството на район „Младост“ е било принудено да дава показания в „Икономическа полиция“. Иванчева разказа, че е разбрала кои са „Артекс“ едва при приемането на кметския пост. „Артекс“ имат 10 или 11 обекта в „Младост“, които са построени много преди ние да сме встъпили във власт, уточни бившата кметица и подчерта, че на  фирмата не е било издавано нито едно разрешение от нейната администрация. Припомняме, че в началото на днешното съдебно заседание, Петко Дюлгеров се отказа от показанията си, според които Иванчева и Петрова  са поискали подкуп от фирма \"Ваклин Груп\".  Относно тефтерчето на обвиняемата и днес не стана ясно колко души са писали в него. Експертите, изготвили допълнителната експертиза, обясниха, че освен Иванчева и Дюлгеров в него може да е писал и трети човек. Не е ясно обаче кой е той. Допуска се и възможността измененията да са в почерка на Дюлгеров заради зрението му. Иванчева и Петрова са обвинени, че са поискали и получили подкуп от 70 хил. евро от Александър Ваклин, а Дюлгеров – че е помогнал за предаването му.  ", "date": "2019.04.09", "title": "\"Артекс\" изскочи и от делото \"Иванчева\""}
{"url": "https://duma.bg/apartamentgeyt-otstrelya-i-zam-oblasten-upravitel-n189386", "text": "Оставка подаде зам.-областният управител на София област Томи Николов. Той е поредният, замесен в сагата с имотите на властта. Преди няколко дни сайтът \"Биволъ\" пусна материал, в който се разказва как Николов и съпругата му Ивелина Джартова, която е общински съветник от ГЕРБ в София, са построили къща в с. Сеславци върху земеделска земя. Според действащия ОУП на Столична община за този имот, той бил отреден за озеленени терени и върху него не се допуска строителство, с изключение на инженерни мрежи и алеи. Оказва се, че на 24 ноември, 2009 година Николов и Джартова купуват имота за едва 700 лева. В материала на \"Биволъ\" се твърди още за съмнителни сделки на Николов, докато е бил \"на властова позиция\" в Софийска община като кмет на район Кремиковци. В мотивите за оставката си Николов посочва \"медийни публикации и необходимостта от тяхното изясняване\". ", "date": "2019.04.09", "title": "\"Апартаментгейт\" отстреля и зам.-областен управител"}
