{"url": "http://duma.bg/node/158687", "text": "На 17 януари внасяме вота на недоверие към кабинета без ДПС. Това заяви лидерът на БСП Корнелия Нинова вчера пред журналисти в НС. Тя припомни, че партията е поела ангажимент на 10 януари да изготви аргументите си, които да бъдат обобщени и внесени в деловодството на парламента. \"Готови сме с мотивите. В сряда те бяха разгледани на заседание на ИБ и на ПГ. Взехме решение левицата сама да внесе искането за оставка\", обясни Нинова. \nАргументите за това са принципните различия между БСП и ДПС след новогодишното изказване на почетния председател на ДПС Ахмед Доган, подчерта тя. По думите й разликите са в две основни неща. Едното от тях е мнението на ДПС, че няма готова опозиционна сила, която да поеме управлението. Само преди 7 месеца се явявахме на избори с управленска програма, с намерение да спечелим изборите и да управляваме, припомни Нинова. На второ място тя посочи призива към медиите, към гражданското общество и БСП да се пази стабилността и сигурността на страната. \"Съгласни сме, че България има нужда от стабилност и сигурност, но за нас основният генератор на несигурност е правителството на Бойко Борисов и събитията от последните седмици го доказват. Оставяйки с взаимно уважение с ДПС, ние пристъпваме на 17-и към внасяне на вот на недоверие сами\", категорична е Нинова. \nТя уточни, че е провела разговори с председателя на ДПС Мустафа Карадайъ и го е информирала за решението. \"Темата остава провалът в борбата с корупцията. Дали ДПС ще ни подкрепят в дебатите и с гласуването, е тяхно политическо решение\", обясни Нинова. \nПо-късно в кулоарите на парламента депутати от ДПС коментираха, че Карадайъ е поел ангажимент да подкрепи вота на недоверие в пленарната зала. Думите им потвърди и зам.-председателят на партията Йордан Цонев. \"Ще подкрепим вота. Ще гласуваме \"против\" правителството, обаче с нашите мотиви и аргументи\", заяви пред журналисти той. \"Имаме решение за вота на недоверие и то много отдавна, взето от Националния съвет на нашия най-висш форум между две конференции. Решението ни не е за един вот, а за вотове, и е добре обосновано\", подчерта Цонев.     \n", "date": "2018.01.12", "title": " БСП внася вота на недоверие без ДПС"}
{"url": "http://duma.bg/node/158682", "text": "Районният съд във Враца оправда Мартин Чоков за побой и причиняване на средна телесна повреда на Радослав Илиев. Обвинението срещу сина на бившия кмет на Галиче Ценко Чоков бе за престъпление по хулигански и расистки подбуди. Мотивите за решението на съда ще бъдат оповестени по-късно, решението може да бъде обжалвано пред окръжния съд.  \nСрещу Ценко Чоков са повдигнати 5 обвинения - като ръководител на организирана престъпна група, за лихварство, отвличане, побой с нанасяне на телесни повреди, палежи. На Мартин Чоков също са повдигнати обвинения за участие в престъпната група, лихварство, отвличане и побой.    \n", "date": "2018.01.12", "title": "Съдът оправда сина на Ценко Чоков за побой"}
{"url": "http://duma.bg/node/158684", "text": "Депутатите от \"БСП за България\" подкрепиха вчера промените в Закона за устройство на територията на Столичната община на първо четене, но ще внесе допълнителни предложения по проекта. Предложените от ГЕРБ промени бяха подкрепени със 109 гласа, двама депутати бяха против, а 11 се въздържаха. \nЗаместник-председателят на ПГ на \"БСП за България\" Жельо Бойчев заяви по време на дебатите, че предложенията за изменение са закъснели. Той припомни многобройните противоречия и конфликти, свързани с развитието на града и прилагането на Общия устройствен план на София от 2009 г. Според него с тези промени трябва да се види дали политиците могат да са в полза на столичани и дали могат да гарантират устойчиво развитие на града. Бойчев отново подчерта, че социалистите имат много забележки относно законодателните техники и разписването на определени законодателни предложения с него. \nВ промените на закона се предлага ограничаване височината на сградите за централна градска част до 50 метра, в рамките на Околовръстния път - до 75 метра, извън Околовръстния път - до 15 метра, а в останалата част на града - до 125 метра. Запазва се възможността за застрояване без ограничение във височината на сградите в новия делови център.   \n", "date": "2018.01.12", "title": "БСП внася свои предложения към закона за застрояване на София"}
{"url": "http://duma.bg/node/158685", "text": "В деня на официалното откриване на българското председателство Съюзът на пенсионерите 2004 излезе с декларация до Европейската комисия и Съюза на европейските пенсионери, в която моли да съдействат пред правителството на Бойко Борисов за преизчисляване на пенсиите, така че стандартът на възрастните хора у нас да се доближи максимално до средноевропейския. Това обяви вчера на пресконференция Валентина Николова, председател на най-голямата пенсионерска организация у нас, в която членуват над 100 хиляди души. Документът е подписан от над 20 хиляди души и е изпратен в Брюксел.  \nБългарските пенсионери са най-бедните в ЕС и отново се чувстват изоставени от държавата, затова и отправят призив за помощ към европейските лидери, които вчера се събраха в София за церемонията на председателството. Николова напомни, че държавата е загърбила пенсионерите и 1,2 милиона от тях живеят под прага на бедност. Има идея всеки месец да се преизчисляват пенсиите, а ако държавата не може да осигури пари, да им дава облигации или ценни книжа. \nВъзрастните хора са гневни на ЕС, който според тях бил \"слуга\" на агресора САЩ. Съюзът е схема за колонизиране на европейските държави, гласи друга декларация, подписана от \"Гражданска инициатива за суверенитет на България\". В нея пенсионерите настояват за разпускане на Европейския съюз, защото \"не защитава интересите на своите страни членки, а на американските банки и корпорации\". Според пенсионерите на мястото на сегашната \"порочна\" и \"заробваща\" европейска общност трябва да се създаде \"Европейски съюз на суверенните държави\", който ще запази принципа на свободното движение на хора и стоки, но ще премахне формите на грабеж чрез отнемане на монетарния суверенитет. В документа се казва, че България е най-ограбваната и икономически изостанала страна. \"Чрез криминални приватизации и концесии, банки и монополисти-чужди вериги и др. годишно се източват от родината 30 млрд. евро. Българският народ е подложен на геноцид и грабеж и е принуден да напусне родината\", гласи декларацията.  \nПенсионерите негодуват, че нито българските управляващи, нито лидерите на ЕС се интересуват от бъдещето на България, защото не вземат никакви мерки за най-големия проблем - демографската криза. В това те съзряха целенасочена европейска политика, която предвижда възрастните хора да измрат, а младите да емигрират и България да стане свободна територия за външно презаселване. Те питат защо са ни магистрали за милиарди и нови лифтове, след като България умира.   \n", "date": "2018.01.12", "title": " Пенсионери искат съдействие от Брюксел за достойни доходи  "}
{"url": "http://duma.bg/node/158686", "text": "В деня на откриването на българското председателство на ЕС започна и новият политически сезон на Народното събрание. В традиционните декларации на парламентарните групи основен акцент бе политиката, която ще се води по време на провеждането му. Нека си дадем сметка, че ние сме националният отбор на България, заяви в приветствието си към депутатите парламентарният шеф Цвета Караянчева. \n\"Европейското председателство е шанс за визионерство както за Европа, така и за България. To е шанс да изчистим образа на България, шанс правителството на Бойко Борисов да не си затваря очите за проблемите\", призова Корнелия Нинова. Лидерът на БСП отбеляза, че в първите 10 дни на новата година реалността е показала 10 големи проблема и един шанс и възможност - европейското председателство. \"Топим се като народ, по-малко се лекуваме, по-малко се образоваме, корупцията е взела връх, престъпността е превзела всичко. Народът е на улицата. Това е картината за първите десет дни на 2018 г. Властта не реагира адекватно, но народът реагира. Народът е на улицата - протести, протести, протести\", подчерта Нинова. (Целият текст на декларацията на стр.11) \nОт името на ПГ на ГЕРБ Цветан Цветанов обеща да не принизява ролята на опозицията в политическия живот. \"Очакваме политическите й послания да бъдат състоятелни и добре аргументирани. Намеренията да се провокират страсти по време на председателството на ЕС няма как да постигнат големия ефект, който се цели\", предупреди той. Незнайно къде и кога Цветанов видя и еврооптимизъм в поведението на българите. \"Българският народ демонстрира вече по-осъзната европейска съпричастност. Българинът истински се интересува от работата на европейските институции\", отбеляза той, след което изреди по ден и час всички изяви за председателството.  \nЛидерът на \"Атака\" Волен Сидеров съзря, че европредседателството утвърждавало патриотичните формации като надежден партньор и този процес вървял из цяла Европа. Сегашното управление било \"невиждано\" и България щяла да покаже на Европа, че то е стабилно. Различието помежду им придавало многообразие, а не водело до разделение или срив. \nВ декларацията на ДПС лидерът на партията Мустафа Карадайъ настоя в дневния ред на европейските институции да влязат важните за страната ни теми като Шенген и еврозоната, темата за мястото на страните от Западните Балкани в ЕС. \"България може да представи българския етнически модел като модел за мирно развитие, устойчива демокрация и просперитет. Не може да има трайно стабилизиране на Балканския регион без включване на Турция в общоевропейските процеси, колкото и трудно да изглежда това към този момент\", отбеляза Карадайъ. \nЛидерът на \"Воля\" Веселин Марешки призова патетично всички партии да последват неговата в нейните \"благородни, богоугодни и народоудобни дела\". Той се зарече, че ще повишава интелектуалните качества на българина, но не стана ясно как и кога ще стори това.  \n    \n", "date": "2018.01.12", "title": "Европредседателството доминира в новата пленарна сесия"}
{"url": "http://duma.bg/node/158688", "text": "Очаквано и за пореден път мнозинството в парламента отхвърли вчера искането на БСП премиерът Бойко Борисов да бъде изслушан заради убийствата, заплахата за сигурността  и протестите вчера. Предложението направи зам.-председателят на ПГ \"БСП за България\" Драгомир Стойнев. \"Потресен съм от това, което казахте, че едва ли не тук не трябва да правим проповеди. Ние сме народни представители и защитаваме българските национални интереси. Вашите встъпителни думи бяха неуместни. Ние не сме виновни, че има 9 протеста\", възмути се Стойнев от встъпителни думи на парламентарния шеф Цвета Караянчева. По думите му всички граждански недоволства са свързани с разпада на институциите, на държавността и това касае част от националната сигурност.  \n\"Министър-председателят е отговорен за националната сигурност на страната. Нашата молба е да дойде в парламента и да обясни има ли заплаха за националната сигурност предвид зачестилите убийства и опити за покушения, които вътрешният министър нарече битови\", обясни Стойнев. Той посочи, че хората се страхуват и трябва да бъдат успокоени, че има държава и институции, които се грижат за сигурността им. Според социалиста в момента държавата очевидно не може да се справи с престъпленията. От БСП настояха Борисов да обясни в парламента конкретните стъпки и действия, които са били предприети за спокойствието на хората. \nОт ГЕРБ скочиха да бранят премиера с аргументите, че има и други форми на парламентарен контрол над правителството. Данаил Кирилов от ГЕРБ не видя необходимост от идването на Борисов, защото точно в този ден вътрешната парламентарна комисия изслушвала ръководството на МВР, главния прокурор и прокурора на СГП. \nВ крайна сметка предложението за изслушването получи подкрепата на 100 депутати от опозицията, 69 бяха против, а 38 се въздържаха. Само 7 гласа спасиха Борисов от обяснения пред депутатите. \nОще в първия ден на новия политически сезон напрежението между БСП и \"Воля\" започна да се нагнетява. Искрата между двете формации пламна, след като Стойнев, позовавайки се на декларации на Веселин Марешки, заяви в кулоарите, че партията на бизнесмена вече се е прикачила към управляващите и затова ще гласува против вота на недоверие към правителството. \nПо-късно Марешки изскочи на парламентарната трибуна и размаха пръст на Стойнев. Не ми говорете за смирение и протести, защото точно по времето, когато Стефан Данаилов беше министър на културата, внесе предложение пенсионерите да получават по 100 лева на месец, разкрещя се аптекарят депутат. Така и не стана ясно какво иска да каже той и каква е тeзата му, защото Караянчева му отне думата.   \n", "date": "2018.01.12", "title": "Пак скриха Борисов от изслушване в НС  "}
{"url": "http://duma.bg/node/158689", "text": "Пред парламентарната вътрешна комисия главният секретар на МВР Младен Маринов заяви доволно, че министерството си е свършило работата по разкриването на шесторното убийство в Нови Искър. Престъплението е квалифицирано като битово, стана ясно от доклада му. За смъртта на приближения до Цветан Цветанов и ГЕРБ Петър Христов се проверяват бизнес делата му. По думите на Маринов били предприети всички мерки, за да не се допускат криминални престъпления, в цялата страна пък тече операция по проверка на крими контингента. \nГлавният прокурор Сотир Цацаров се похвали за добра координация с органите на МВР. Той определи покушението срещу Христов като нагло посегателство. Цацаров добави, че за шесторното убийство се проверяват още факти. За прокуратурата не съществуват никакви съмнения, че убиецът от Нови Искър е именно Росен Ангелов и, че се е самоубил. Цацаров призна, че за скоростния ДНК анализ е търсена частна лабораторияq и се оплака, че Научноизследователският институт към МВР среща изключителни трудности както със своето обезпечаване, така и със своя статут. Оказа се, че Бойко Борисов е обещал допълнителни средства на института. \nШефът на националната полиция Христо Терзийски пък отчете голяма разкриваемост на извършените м.г. убийства. През 2016 г. са разкрити и три убийства от т.нар. студени досиета, извършени през 1999 г., 2003 г. и третото през 2006 г. \nПрез 2017 г. МВР е издирвало 317 лица с мярка задържане под стража. Допълнително са търсени и 511 души с присъда. 41 осъдени на затвор са избягали. МВР иска да използва СРС спрямо лица от най-тежкия криминален контингент.   \n", "date": "2018.01.12", "title": " МВР факторите доволни от работата си"}
{"url": "http://duma.bg/node/158690", "text": "Многото демонстрации, насрочени за пред пристигналите у нас лидери на ЕС в деня на официалното откриване на българското европредседателство, накараха ресорната министърка Лиляна Павлова да заяви, че протестите били \"малко като да се оплачеш на арменския поп\". Вчера по улиците на столицата шестваха защитници на Истанбулската конвенция, протестиращи полицаи, пенсионери, противници и защитници на застрояването на Пирин. \n\"Нека протестират, ние сме демократична държава, няма какво да крием, всеки има право да изрази мнение, след като е решил, че точно днес е денят\", снизходителна бе Павлова. Тя обаче реши да злорадства, че концентрацията на демонстрации можела да ги обезсмисли. \"Дали няма малко да се припокрият и взаимоизядат? Има го този вариант. Но щом искат да протестират, нека. Дано Европа успее да разграничи кой протест за какво е\", продължи евроминистърът. Според нея броят на протестите вече бил набъбнал до 11, което било знак, че \"искаме да дадем най-доброто от себе си\". Тя смята за \"прекалено да се протестира в момента за вътрешнополитически проблеми\". \nПавлова уточни, че очевидно имало политически опит за дискредитиране на управлението. \"Дискредитирането на правителството е политическа заявка на опозицията или на определени групи хора и това е тяхно право, ако те имат това желание. Но дискредитирането на правителството самоцелно за натрупване на краткосрочен политически дивидент носи изключително негативен отзвук върху държавата\", каза министърът.   \n", "date": "2018.01.12", "title": "Министърка прати протестиращите при арменския поп"}
{"url": "http://duma.bg/node/158691", "text": "Българският журналист Георги Готев е предупредил министъра на европредседателството Лиляна Павлова, че се консултира с адвокати, за да я съди за клевета в белгийски съд. Повод за съдебните му претенции са прояви на гербаджийката при официалното откриване на българското председателство на Съвета на ЕС. Готев е възмутен, че пред над 50 чуждестранни журналисти в София Павлова нарече сайта му BulgarianPresidency.eu \"разпространител на фалшиви новини и слово на омразата\". \"След консултация с юристи мога да изправя Павлова пред белгийски съд за клевета. Аз съм белгийски и български гражданин, моят сайт оперира от Белгия и смятам нейните твърдения за увреждащи моята работа\", обясни Готев защо ще се опре на чуждестранен съд. \nПавлова се срещна вчера с 56 журналисти, поканени да отразят откриването на българското председателство на Съвета на ЕС. Запитана от финландския журналист Пека Миканен какво мисли за сайта на Готев и за лошия образ на България в медийната свобода, министърката отсякла, че дори не желае да говори за него, защото разпространява \"слово на омразата\" и \"фалшиви новини\", по думите й инициаторът на сайта работел \"срещу своята страна\". Павлова отбелязва, че медията на Готев не е официалният сайт на Българското председателство и не би трябвало да се има предвид за официалните позиции на председателството по никоя тема.   \n", "date": "2018.01.12", "title": " Български журналист ще съди Павлова в Брюксел"}
{"url": "http://duma.bg/node/158692", "text": "Министърът на правосъдието Цецка Цачева обеща пред Европарламента България да ратифицира Истанбулската конвенция. Тя изрази очакването си документът скоро да влезе за обсъждане в Народното събрание. Заедно с вътрешния министър Валентин Радев тя представи пред Комисията по граждански права, правосъдие и вътрешен ред в Брюксел приоритетите на България като председател на Съвета на ЕС. \nАнгажиментът за конвенцията Цачева обаче пое, без да осъзнава, че явно собствената й партия ще протака за неопределено време ратификацията заради притесненията около въведеното с нея понятие \"социален пол\", което мнозина тълкуват като признаване на \"трети пол\" и на гей браковете. Припомняме, че документът бе одобрен от правителството без гласовете на 8 от министрите. Вчера пък пристигащите у нас евроделегати бяха посрещнати в София от демонстрация на привърженици на конвенцията. Те искат документът да бъде приет, защото съдържа мерки срещу половата дискриминация и насилието над жените. \nПГ на ГЕРБ обаче още не е внесла в деловодството на парламента въпросната Конвенция на Съвета на Европа за превенция и борба с насилието над жени и домашното насилие. Около 20 гербаджии били заявили, че няма да я подкрепят и ще бойкотират заседанието. Това означава, че най-вероятно спорният документ ще бъде отложен за по-добри времена, за да не се изложим по време на европредседателството, смятат запознати. Според слуховете депутати от ГЕРБ признават, че е взето решение да не се бърза с ратификацията, за да не се нагнетява обществено недоволство. ГЕРБ ще протака Истанбулската конвенция през следващата половин година и ще замазва положението с дискусии с неправителствени организации по темата, смятат дори и от левицата. \n    \n", "date": "2018.01.12", "title": "Цачева обеща на ЕП ратификация на Истанбулската конвенция"}
{"url": "http://duma.bg/node/158693", "text": "След продължилото с месеци недоволство на полицаите заради ниски заплати, правителството реши да потуши напрежението с отпускането на допълнителни средства към МВР. В деня, в който у нас се очакваха европейски лидери за откриването на българското европредседателство, премиерът Бойко Борисов се срещна с протестиращите синдикати и част от ръководството на вътрешното министерство. След срещата стана ясно, че Борисов е наредил да бъдат дадени допълнителни 100 млн. лв. за увеличение на заплатите в системата. Така и не стана ясно откъде обаче идват парите, за които МВР министъра Валентин Радев от месеци твърдеше, че няма възможност. По сметките на управляващите 100-те милиона ще доведат до вдигане на възнагражденията в системата с 10%. Предстои обаче решението да бъде внесено на заседание на Министерския съвет, където да бъде гласувано. \nЗам.-вътрешният министър Красимир Ципов побърза да се оправдае, че финансирането не било сделка между правителството и недоволните полицаи, за да няма протести. Шефът на Синдикалната федерация на служителите в МВР (СФСМВР) Валентин Попов заяви, че не отменят демонстрациите, които бяха заложени за късните часове снощи. След премиерското обещание Попов се закани да предаде на Управителния съвет случилото се, за да се реши дали униформените ще продължат с протестите. Предстои обаче ръководството на МВР и синдикатите да се разберат как точно да бъдат разпределени парите. \nДУМА припомня, че в края на м.г. кабинетът даде 55 млн. лв. за полицейски заплати. След първата порция протести през 2017 г. правителството отпусна и 17,5 млн. лв. за изплащане на стари задължения към служителите за неполучени униформи през последните няколко години. Отделно по 480 лв. на човек получиха униформените преди празниците. \nВсички срещи между синдикатите на МВР и ръководството на ведомството до момента приключваха с разнопосочни сигнали. Вътрешният министър Валентин Радев на няколко пъти публично изпуска нервите си заради недоволството на полицаите. След КСНС тази седмица той се оплака, че дори премиерът му обърнал внимание, че \"някакви плакати ще слагат, билбордове и т.н.\". по време на европредседателството. Все още се опитвам да бъда толерантен с тях, заплашително отчете той. Радев всеки път повтаря, че продължава да не разбира исканията на синдикатите за по-високи възнаграждения. \"На калпак\" ние не правим увеличение. Не мога да ги разбера какво искат повече\", е честа негова теза. Искането за нов закон за МВР също му се вижда неоснователно, защото той така или иначе се променял периодично. \nВ крайна сметка протестът на полицаите бе едно от многото шествия, съпроводили вчерашното откриване на българското европредседателство.     \n", "date": "2018.01.12", "title": "Запушват устата на полицаите със 100 млн. лв.  "}
{"url": "http://duma.bg/node/158703", "text": "Според прогнозите на американски учени до 2030 г. целият транспорт в Щатите ще е автоматизиран. Коли, ТИР-ове и автобуси ще се движат без шофьори, а роботи ще управляват багери, комбайни и част от селскостопанската техника. \nГолеми компании отделят огромни суми за създаването и тестването на безпилотни автомобили, а в Сингапур подобни средства за придвижване вече се използват като такси. Русия и Финландия пък преговарят за създаването на инфраструктура за дистанционно управлявани машини, с помощта на които хората да пътуват бързо и комфортно в тези страни. \nЗа по-малко от десетилетие производителите в САЩ планират масово да пуснат за широк кръг потребители безпилотни коли, които нямат волан и педали. Интелектуалните транспортни системи ще позволяват да се избягват катастрофите: предварително ще разчитат информацията за наближаващите автомобили, ще научават своевременно кой се движи насреща и ще променят траекторията и скоростта в зависимост от тези данни. Дори няма да има нужда от светофар, защото колите ще \"виждат\", че някой друг пресича пътя им и ще избягват сблъсъка. Единственото, което (засега) спира внедряването на изкуствения интелект в тази област, е лошото състояние на пътищата. Но скоро и това препятствие ще бъде преодоляно, тъй като колите ще летят... Компанията Terrafugia проектира тези функционални възможности върху автомобил от 2013 г. и сега разработката минава през задължителни тестове. \nСред най-често използваните услуги от потребители в интернет е автоматичният преводач. Всеки път, когато се въвежда някакъв текст и се очаква мигновено да се появи версията му на определен език, хората всъщност \"обучават\" ИИ онлайн. Ако се маркира дума, която според полиглотите е разпозната невярно, компютърът запомня грешката и се усъвършенства при всяко следващо задание. След като в края на 2016 г. Google започна да прилага за целта невронна мрежа, грешките в автоматично преведените думи и изречения намаляха с 60%. \nЛюбопитно е, че някои машини са обучавани да работят с текстове на японски, които да се трансформират на английски, а после - на корейски. Бързо обаче стана ясно, че ИИ е \"схванал\" как да превежда направо от японски на корейски, тъй като изкуствената мрежа е създала собствен алгоритъм, в който езикът-посредник е ненужен. Експерти твърдят, че много скоро лексикалният запас на смартфона ще се изравни с човешкия, а хората ще забравят за лингвистичните бариери, понеже мобилното устройство ще осигурява необходимия синхронен превод. \nРоботи охранители и войници вече по-добре от човека се справят с поставените им задачи и дори вземат важни решения, сред които основното е да стрелят или не. И преценката се гради само въз основа на разпознаването на врага според униформата и наличното оръжие. Експертите са убедени, че в близко време ИИ успешно ще замести наборниците и наемниците в армията. А хората дистанционно ще управляват танкове, самолети и друга военна морска и сухоземна техника, без сами непосредствено да участват в мисиите и боевете. Един от най-красноречивите примери, че специалистите не са голословни в това отношение, е автономната машина MAARS (Modular Advanced Armed Robotic System). В арсенала й, освен картечницата, са включени модерни сълзотворни, противопехотни, експлозивни и димни гранати. А роботът, приличащ на танк, може не само да убива, но е способен да обезврежда мини и да спасява ранените от бойното поле. \nВ Китай напоследък с изключителна популярност се ползват ресторанти, където клиентите са обслужвани от машини. Два андроида посрещат посетители на входа в напредничаво заведение в центъра на Харбин. Други машини вземат поръчките и сервират ястията, след като роботи-готвачи изпържат зеленчуците, сварят ориза и опекат пирожките. ИИ е предпочитана работна ръка, тъй като не се нуждае от отпуска, не ползва болнични, не си тръгва по-рано и най-важното - не трябва да му се плащат заплата и осигуровки. Сервитьорите с жици, вместо сърце и мозък, знаят наизуст менюто, разбират няколко фрази, никога не грешат кой какво е поискал за хапване и не надписват сметките. След 5-часова смяна всяка от машините, чиято цена е $10 000, има нужда само от 120-минутно зареждане, за да може отново да върши задълженията си. \nВ редица държави финансирането на разработките в областта на ИИ и отбраната е сред водещите инвестиции. Например в нюйоркския Онкологичен център Memorial Sloan-Kettering е внедрена система за автоматична медицинска диагностика с помощта на суперкомпютъра Watson. Апаратът прави много по-точна оценка на здравословното състояние на пациента, отколкото лекарите, и прецизира оптималното лечение за всеки индивидуален случай. Уменията на устройството се дължат на факта, че в паметта му са заложени 600 000 медицински изследвания (около 2 млн. страници текст), въз основа на които прави съпоставки и стига до експертни заключения. \nСпециалистите са убедени, че съвсем скоро по-леките заболявания ще може да се диагностицират с помощта на мобилен телефон. А лондонският старт ъп Your.MD усъвършенства приложението за iOS и Android, способно да възприема оплакванията на човека в текстови или гласов режим и да определя от какво боледува. Роботи-хирурзи вече извършват операции и правят шевове на микрониво. Има и действащи системи на механизирани анестезиолози, които от 2013 г. официално се прилагат в САЩ. Използването им вместо услугите на професионален лекар позволява да се спестят от 450 до 1850 долара за пациент. \nЖурналистите също след 10-15 години могат да останат без работа. \"Таймс\", \"Асошиейтед прес\", \"Форбс\" и други известни медии вече използват роботи, които правят оперативни финансови сводки, предвиждат резултатите от спортни срещи и се занимават с прогнози на времето. ИИ доста по-бързо от репортерите събира нужната информация, изяснява \"кой, какво, кога, къде, как и защо\", разпитва експерти и подготвя обобщен материал по дадена тема. Специалистите на Narrative Science смятат, че след по-малко от две десетилетия 90% от репортажите ще се генерират автоматично. Разбира се, не става дума за колумнистиката и публицистиката, граничещи с литературата и есеистиката. В тънкостите на наблюдението, в майсторството на описването на живите емоции и в красотата на стила компютърът не може да надмине човека. Поне засега. \nФакт е, че технологиите се развиват с невиждани доскоро темпове и е нелепо да се мисли, че прогресът в областта на роботиката може да бъде спрян. Хората ще трябва да се научат да взаимодействат с ИИ. Съвременните деца няма да имат този проблем - те успяват да разберат как се работи с таблета, преди да проговорят. На по-възрастните със сигурност ще им е по-трудно, вероятно ще се наложи да вземат уроци от внуците си. Но, приспособявайки се към новата роботизирана реалност, най-важното е хората да не изгубят ценностните ориентири в безкрайната мрежа от неврони на изкуствения интелект. \n    \n", "date": "2018.01.12", "title": "Нашествието на изкуствения интелект, или какво ще работят роботите  "}
{"url": "http://duma.bg/node/158675", "text": "Използваните през 2017 г. еднодневни договори за краткотрайна сезонна селскостопанска работа са с 15 хил. повече от 2016 г. Това съобщиха от ГИТ. През м.г. те са 200 хил., докато в предходната година са били 184 400. Въведената през февруари 2017 г. система за онлайн регистрация на еднодневните трудови договори беше определена от земеделски стопани като облекчение на процеса по администрирането им. \nВъв връзка с промените в размера на осигурителните вноски, ИА ГИТ информира, че е актуализиран калкулаторът на системата за онлайн регистрация на образците на трудови договори за краткотрайна сезонна селскостопанска работа за обработка на насажденията и прибиране на реколтата от плодове, зеленчуци, розов цвят и лавандула. Тази функционалност на системата позволява след въвеждане на броя образци на т. нар. еднодневни трудови договори, които земеделският стопанин иска да резервира, да се изчисли размерът на осигурителните вноски, които трябва да бъдат заплатени авансово. Благодарение на калкулатора е възможно, след въвеждане на определената за деня надница, системата да изчисли и директно да генерира в разписката (неразделна част от договора) размера на осигурителните вноски и данъка, които трябва да бъдат удържани за сметка на лицето, както и чистата сума, която то трябва да получи като възнаграждение. \nСистемата за онлайн регистрация на образците на еднодневни договори дава възможност те да се регистрират по всяко време, дори в извънработното за администрацията. \nПрез 2017 г. в отрасъла са извършени 5030 проверки и са установени 16 110 нарушения. От тях 6060 са свързани с трудовите правоотношения, а 10 020 - с безопасността на труда.  \n    \n", "date": "2018.01.12", "title": " За година еднодневните договори се увеличиха С 15 000  "}
{"url": "http://duma.bg/node/158677", "text": "Фирма заряза ремонт на училищен салон в СУ \"Максим Горки\" в Стара Загора, който е бил започнат в началото на октомври. Дейностите е трябвало да приключат до средата на декември миналата година. Представител на фирмата дори обещал, че е възможно да са готови за месец и половина. Почти месец по-късно там все още е работна площадка, на която има скеле, материали, строителни отпадъци и недовършена работа от пловдивска фирма-изпълнител. Тя е избрана с обществена поръчка от общината. \nРаботниците започнали да се сменят всяка седмица. Те били от различни градове, но не им плащали надниците и затова напускали обекта. От края на ноември работата е спряна. Ресорният зам.-кмет Янчо Калоянов информира, че след докладна за неизпълнение по договора с пловдивската фирма, той ще бъде прекратен, а дейностите ще довърши друга фирма, но не чрез обявяване на обществена поръчка, а чрез пряко договаряне.  \nВ момента часовете по физическо възпитание се провеждат в класните стаи или, ако времето позволява, навън, в училищния двор.   \n", "date": "2018.01.12", "title": " Фирма заряза ремонт на училищен салон"}
{"url": "http://duma.bg/node/158679", "text": "Какви мерки е предприело здравното министерство за осигуряване на навременна медицинска помощ на родилките от Тетевен и Свищов. Този въпрос ще внесат в деловодството на парламента депутати от БСП, съобщи за ДУМА зам.-председателят на здравната комисия доц. Георги Йорданов. Той поясни, че колегите му народни представители от левицата от региона непрекъснато получават въпроси, след като в двата града вече няма АГ-отделения. ДУМА припомня, че свищовската болница е без родилно от 2012 г., а тетевенската от 2015 г. Новородените с постоянен адрес в община Свищов през последните години са проплакали в Плевен, в град Бяла, в София, във Велико Търново, а тетевенските бебета се раждат в Плевен и Ловеч. \"Всички тези болници са на повече от 60 км, което означава и на повече от час път. Това принуждава жените да се съгласяват на планово раждане, т.е. на секцио, дори когато няма медицински причини за такава операция. В същото време превозването им с линейка е свързан с риск да родят по пътя. Някои са принудени месец преди раждането да се местят в друг град и да отсядат при роднини. Нито един от тези варианти не гарантира спокойствие на бременните, нито нормално раждане\", обяснява доц. Йорданов.   \nВсе още чака отговор въпросът на депутатите от БСП Георги Йорданов, Весела Лечева и Валентин Ламбев какво прави МЗ, за да осигури достъп до стационарно лечение на хората от Велико Търново, които имат нужда от отоларингологична помощ. ДУМА припомня, че отделението в областната болница бе закрито още по времето на кабинета \"Борисов 1\". От години единственото УНГ отделение във Великотърновската област е в МБАЛ \"Св. Иван Рилски\" в Горна Оряховица. Дори за вадене на сливици хората са принудени да пътуват от Горна Оряховица или Габрово, коментира доц. Йорданов. Според него и колегите му от БСП най-сериозният проблем от началото на т.г. е в параграф 11 в Закона за бюджета на НЗОК, според който касата няма да сключва договори с лечебните заведения за нови дейности. Изключение правят само медицински дейности, които до момента не са извършвани в областта. Това означава, че дори МЗ да реши да подпомогне въпросните болници да възстановят споменатите липсващи дейности, лечебните заведения не могат да сключат договори с касата. Въпреки това депутатите от БСП очакват отговор от МЗ какво решение на проблемите предлага.   \n", "date": "2018.01.12", "title": "Левицата пита Ананиев за болници в Северна България  "}
{"url": "http://duma.bg/node/158681", "text": "През следващата учебна година повече студенти ще бъдат приети по приоритетните направления математика, педагогика на обучението по, религия и теология, физически науки, химически науки, енергетика, химически технологии, материали и материалознание. Досега приоритетно място при определяне на бройките заемаха информатиката и компютърните науки. Промяната е нужна, тъй като в изброените направления няма достатъчно студенти, а търсенето на специалисти на пазара на труда е голямо. Промените са заложени в постановление на МС и бяха публикувани вчера от МОН. В него се определят четири групи професионални направления, според които ще се определят бройките на първокурсниците. \nПовече студенти ще има и в областта на инженерството, техническите науки, природните науки, но само ако вузовете имат средна и висока оценка на обучението. Бройката на приетите младежи ще се запази по неприоритетните направления само ако вузът има висока оценка. За специалността туризъм също ще бъде предложен по-голям прием във Варна и Бургас. \nСпад се предвижда в приема по икономика и администрация и управление, като той няма да засегне само Софийския университет. С друго постановление се увеличават от 1000 на 2000 първокурсниците от българските диаспори в чужбина. \nМОН предвижда и да се отпуснат повече пари за филиали на вузове във Видин, Враца, Ловеч, Кърджали и Смолят, където се обучават малко студенти, но ведомството иска те да се запазят, въпреки риска от ниско качество.   \n", "date": "2018.01.12", "title": "Приемат повече студенти в математика, по-малко в икономика"}
{"url": "http://duma.bg/node/158678", "text": "Първи стъпки към реализирането на проекта за нов парк в София бяха направени вчера. Дългоочакваният Източен парк трябва да се изгради в район \"Младост\". Най-накрая кметът на района Десислава Иванчева организира задължителното обществено обсъждане на готовия проект, който чака от 2016 г. Той обхваща значителна неурегулирана досега територия от 125 хектара, която в голямата си част е частна собственост. Останалата е или общинска публична или общинска частна собственост. Няколко терена са с неустановен собственик.  \nСпоред представения пред обществеността проект теренът се намира между границите на кварталите \"Младост\" 3, \"Младост\" 4, Околовръстен път, \"Горубляне\" и бул.\"Копенхаген\". Бъдещият парк обхваща местностите Ладина падина, Фитишица и Грамадите. Теренът се пресича от две реки - р. Кална и р. Банишка.  \nСпоред авторите на проекта за изгледа на парка територията е запустяла, в нея няма построени сгради, нито пътища, а само черни пътеки. Част от терена е превърната в нерегламентирано сметище за строителни отпадъци и земни маси от изкопни дейности. Според специалистите това е влошило качеството на почвата и ще е нужна рекултивация.  Има само частично отъпкани черни пътеки. \nПланът предвижда в Източния парк да се изградят два паркинга, 11 детски площадки, 2 зони за кучета, розариум и дендрариум. Освен това голямо място ще заеме спортната зона, паркова и лесопарковата част. Предвиждат се още атракциони, зони за пикник, за фестивали и тематични базари,  за експозиция на градинско парково изкуство, велоалеи и велопаркинг. Специален растителен пояс  ще служи за изолация от съседните улици. \nПисмени становища на проекта могат да се депозират до 25 януари в деловодството на районната администрация. След това предстои нова обществена дискусия и подготвянето на Подробен устройствен план.     \n", "date": "2018.01.12", "title": "Най-накрая тръгва проектът за нов Източен парк в София"}
{"url": "http://duma.bg/node/158710", "text": "Резултатите от мащабно изследване, обхванало 150 000 души, сочат, че със симптомите на депресия и с причините за нея по-добре се справят мъжете. Сезонното афективно разстройство, което се изразява в лошо настроение, раздразнителност и умора, се понася по-трудно от жените. Учени от университета в Глазгоу заключиха, че поради непонятни причини представителките на нежния пол са засегнати от депресия през цялата година, а емоционално-психичните разстройства всъщност са свързани в най-малка степен със сезоните. \nКато главни проблеми за жените експерти посочиха социални фактори, свързани с начина на живот - тютюнопушене, употреба на алкохол, физическа активност. Студовете и дъждовното време са само катализатори, ускоряващи появата на депресия, която има далеч по-сериозни последствия за нежната половина на човечеството. \nИнтервюираните мъже по-често демонстрирали добро настроение и отлична физическа форма, като освен това охотно споделяли данни за психическото си състояние. Била открита също връзка между по-късите дни и симптомите на по-голяма депресия у жените, но учените са на мнение, че това може да се обясни с вариации в температурата.   \n", "date": "2018.01.12", "title": "Мъжете по-бързо борят депресията"}
{"url": "http://duma.bg/node/158711", "text": "Берлинското управление на транспорта представи създадени съвместно с известна марка спортни обувки, в чийто дизайн има елементи от тапицерията в столичното метро, а в тях е вградена едногодишна карта за пътуване в града. \nМаратонките са произведени в ограничена серия от 500 чифта, а от 16 януари ще може свободно да се купят в магазините на бранда за 180 евро. Картата ще се използва за всички видове градски транспорт до 31 декември. Нововъведението е свързано и с 90-годишнината на Берлинското управление за градски транспорт.   \n", "date": "2018.01.12", "title": "Пускат маратонки с карта за градския транспорт"}
{"url": "http://duma.bg/node/158713", "text": "Спектакълът \"Брачни безумия\" ще бъде представен на сцената на театър \"Сълза и смях\" на 13 януари от 19 ч. Постановката на театър \"Криле\" е от Алексей Кожухаров, вдъхновена от \"Пижама за шестима\" на Марк Камолети. \nЗрителите ще разберат защо носителят на \"Икар\" в категорията \"Златен глас\" - Симеон Владов, попадна в забъркана любовна афера с риалити звездата Милица Гладнишка. Скандалът става с необратими последствия заради брачните четириъгълници, в които се оказват актьорите. Съпружеска двойка. Той има любовница. Тя има любовник. Всичко върви по план, докато и четиримата не се окажат по едно и също време под един покрив. А като се прибавят ексцентрична готвачка и ревнивият й съпруг, се получава безумна ситуация, която ще накара публиката да се смее, докато остане без дъх. \nВ представлението участват още Милена Маркова-Маца, Жанет Миовска, Николай Тодоров и Божидар Минков.   \n", "date": "2018.01.12", "title": "\"Брачни безумия\" в \"Сълза и смях\""}
{"url": "http://duma.bg/node/158714", "text": "Иконата на гръцката поп музика Деспина Ванди, която на 12 март от 20 ч. ще зарадва родните фенове с впечатляващ лайв в зала 1 на НДК, получи интересно предложение от продуцентите на \"Сървайвър\" в южната ни съседка. Именитата певица и съпругът й - футболната легенда Демис Николаидис, са сред първите звезди, поканени да участват в риалити шоуто. \nСлед като предишният сезон на екстремното състезание бе изключително успешен, сега от предаването са решили да надминат миналогодишния рекорден интерес, залагайки на едни от най-големите гръцки знаменитости. И първите имена в списъка по желание на аудиторията са именно тези на Демис и Деспина, определяни като \"гръцкото семейство Бекъм\". Въпреки примамливата финансова оферта, двойката категорично отказа участие във формата и отхвърли всички опити на продуцентите на предаването да ги включи в приключенското шоу.  \nБългарската публика обаче ще има възможност да види любимата си гръцка звезда на 12 март в София, когато Ванди ще изпълни най-големите си хитове от началото на кариерата си до днес. Непосредствено преди певицата на сцената ще излезе Кириакос Георгиу, който в момента е един от най-актуалните изпълнители в южната ни съседка. \nБилети за концерта на цени от 25 до 60 лв. се продават в мрежата на Eventim, уточниха от екипа на Moko Solution.   \n", "date": "2018.01.12", "title": "Деспина Ванди получи покана за \"Сървайвър\""}
{"url": "http://duma.bg/node/158718", "text": "Юбилейното десето издание на Balkanica Wedding & Honeymoon Expo ще се проведе на 20 и 21 януари и ще представи актуалните новости в бранша. Най-голямото сватбено изложение в страната се организира от \"Експолайн\" ООД - Анета Пени и Ирини Батзака. А \"София хотел Балкан\" отново ще бъде домакин на събитието, което ще събере в елегантните зали над 50 фирми от всички сфери на сватбената индустрия.  \nЕдни от най-добрите в бранша традиционно ще представят най-новите тенденции и идеи в организирането на сватбения ден, уникални декорации, булчинска мода, предложения за медения месец. Фотографи и филмови къщи ще покажат модерните насоки по отношение на заснемането, чрез които да бъдат запазени скъпи спомени от сватбения ден. \nИзложението създава условия за безценна комуникация \"B2B\" и едновременно с това кани като зрител и участник бъдещото семейство, твърдят организаторите. Balkanica Wedding & Honeymoon Expo е първото подобно събитие за годината и интересът на бъдещите младоженци е голям, защото с посещението си те виждат всички нови проекти, оригинални идеи, полезни съвети в една сватбена атмосфера и на едно място. Посетителите имат възможност да получат професионална информация и консултация и да намерят много отговори на въпросите си. Фирмите изложители предлагат големи отстъпки на място, както и много награди за томболата, в която всички посетители могат да се включат. \nИ тази година събитието е обвързано с благородна кауза - подкрепа на \"Розовата фондация\". В рамките на изложението ще бъде предоставен щанд, където ще се продават сватбени аксесоари, създадени от децата, за които се грижи организацията.  ------------ \npinkfoundation.bg    ;   \n", "date": "2018.01.12", "title": "Сватбено изложение с юбилейно издание  "}
{"url": "http://duma.bg/node/158702", "text": "\"Без милост\" (\"Aus dem Nichts\"/\"In The Fade\") на Фатих Акин, който преди дни спечели \"Златен глобус\" за чуждоезичен филм, ще бъде представен на гала прожекция след церемонията по връчване на наградите на 22-рия \"София филм фест\", научи ДУМА от Светлана Дамянова. \nПремиерата на \"Без милост\" беше преди няколко месеца в официалния конкурс на Кан. Никак не е случайно, че Даян Крюгер, с роля в първия немскоезичен филм в кариерата си, беше удостоена с наградата за най-добра актриса - Фатих Акин е способен на чудеса с актьори от всякакъв калибър. Стремежът на селекционния екип на СФФ е да не пропускаме среща с неговите филми - \"Сбогом, Берлин\" беше интригуваща провокация за широк диапазон публика, \"Раната\" беше мъчително връщане към раните на миналото, а \"Храна за душата\" е един от най-топлите и забавни филми, които са минали през сърцата ни в последните десетина години. Да не забравяме също \"Музиката на Истанбул\" и \"На прага на Рая\" - фестивалът, в партньорство с Гьоте институт, е представял и ранните филми на талантливия германец, припомнят от екипа на СФФ.  \nВ \"Без милост\" героинята на Крюгер е отчаяна и решена на всичко жена, която държи на възмездие за избитото си семейство и жестоко наказание за неонацистката групировка \"National Socialist Underground\". \nФатих Акин споделя пред \"Варайъти\", че за него \"Без милост\" е изключително личен филм. \"По някакъв начин аз се оказвам в групата на \"другите\" в Германия, заради произхода си. Имам черна коса, родителите ми са от Турция - аз съм сред перфектните мишени за подобни ксенофобски атаки. Преди няколко години се появи списък в един уебсайт на име Nuremburg 2.0, там бяха изброили политици, артисти, хора на изкуството, и моето име фигурираше като мишена за неонацистите. Именно това ме провокира да напиша сценария и да снимам този филм - това е моят своеобразен ответен удар на безумието, на което сме свидетели...\"   \n", "date": "2018.01.12", "title": "Даян Крюгер е поразителна във филма на Фатих Акин \"Без милост\" "}
{"url": "http://duma.bg/node/158704", "text": "След успешния си режисьорски дебют с \"Ex Machina: Бог от машината\", номинираният за \"Оскар\" Алекс Гарланд се завръща зад камерата с \"Изтребление\" - нова, интригуваща фантастична мистерия, създадена по трилогията романи \"Съдърн Рийч\" на Джеф Вандърмиър, научи ДУМА от \"Форум филм България\".   \nВ \"Изтребление\" човечеството се сблъсква с мистериозна и смъртоносна територия, наречена Зона Х. След необяснимата си поява преди няколко години, Зона Х непрекъснато увеличава своята площ, разрушавайки всички села и военни бази по пътя си и ако хората не открият начин да спрат разширяването й, тя ще започне да поглъща градове и в крайна сметка - света. Надеждата за спасение пада на плещите на Лина (Натали Портман) - биолог, част от екип от пет жени учени, които се отправят на опасна и рискована мисия в Зона Х. Лина рискува собствения си живот, присъединявайки се към привидно самоубийствената експедиция. Тя има и личен мотив да се впусне в това приключение - то ще даде отговор какво се е случило с мъжа й, който се появява изневиделица тежко болен, след като е изчезнал безследно година по-рано в Зона Х по време на тайна военна мисия. \nПри навлизането си в Зона Х петте жени с изненада откриват, че \"заразените\" територии са трансформирани в красива и магическа гора. Много скоро обаче те разбират, че външният вид лъже и зад привидната красота на Зона Х се крие истинска опасност. Телата и мислите на учените постепенно се променят под влиянието на Зона Х и те трябва да открият какво се случва, преди да е станало твърде късно. \nНеподготвени за умопомрачителния ефект на Зона Х, учените започват да се обръщат една срещу друга в момент, в който имат най-голяма нужда да останат сплотени. Но как да си имат доверие, след като не могат да вярват дори на собствените си мисли... \nВ \"Изтребление\" ще видим още Оскар Айзък, Джина Родригес, Теса Томпсън, Бенедикт Уонг и номинираната за \"Оскар\" Дженифър Джейсън Лий. Продуценти на филма са Скот Рудин, Андрю Макдоналд, Алон Райх и Илай Буш. Той ще излезе на голям екран на 23 февруари.   \n", "date": "2018.01.12", "title": "Натали Портман е в центъра на фантастична мистерия"}
{"url": "http://duma.bg/node/158705", "text": "С награди от Кан, Лондон и Европейската филмова академия, с номинация за \"Златен глобус\" за чуждоезичен филм и сред деветте филма преди обявяването на номинациите за чуждоезичен \"Оскар\", \"Нелюбов\" ще се срещне през март с българските киномани - на \"София филм фест\", информира Светлана Дамянова от пресофиса на СФФ. \nАндрей Звягинцев e творец, в чиято филмография не присъстват компромиси. С премиера на негов филм би се гордял всеки от най-важните кинофоруми в света, но тази привилегия до момента са имали най-старият и най-авторитетният - Венецианската Мостра (премиера на дебютния му филм \"Завръщане\"), и Кан (четирите му последващи творби). Колекцията на Звягинцев от престижни награди и номинации е уникална и впечатляваща - над 100 за 14 години. \"Левиатан\" беше отличен за сценария си в Кан 2014, \"Елена\" получи Специалната награда на журито в \"Особен поглед\" - Кан 2011, \"Изгнание\" спечели наградата за най-добър актьор в Кан 2007, а \"Завръщане\" беше удостоен със \"Златен лъв\" (и още четири награди) във Венеция 2003. \"Нелюбов\" (\"Нелюбовь/Loveless\") беше представен в конкурсната програма на Кан 2017. \n\"Нелюбов\" разказва за жестокия развод на Женя и Борис, белязан с коравосърдечни обиди, усещане за безизходица и взаимни обвинения. Всеки от тях има свой нов живот и са нетърпеливи да започнат начисто, дори това да означава да изоставят своя 12-годишен син Альоша. След като става свидетел на един от скандалите на родителите си, Альоша изчезва... \nГлавните роли във филма са поверени на Мариана Спивак и Алексей Розин - героите им са семейство, което преминава през сериозна криза. Раздялата им е ужасяваща най-малкото поради факта, че никой от двамата няма желание да вземе 12-годишния им син Альоша. След изчезването на момчето филмът се трансформира от житейска, човешка драма в тотална критика на цялостната атмосфера и реалност в съвременна Русия. Отчайващата липса на любов е един от вечните проблеми на човешкото съществуване, ала руските творци съумяват особено умело да уловят важните елементи - и да ги пресъздадат в образи, подчертават от екипа на \"София филм фест\".  \n\"Нелюбов\" на Андрей Звягинцев е силна, тайнствена и ужасяваща история за една цялостна катастрофа на духа: жестока драма, облечена привидно в жанровата форма на криминален трилър. Филмът притежава хипнотична сила и непоносима неопределеност, която продължава до самия край. Липсата на любов е равнозначна на невъзможността на нашата планета да дава шанс за живот на човечеството, а обикновената необходимост да се осигури оцеляването се е изродила в безкраен стремеж към по-висок статус, пари, свобода да се домогнеш до по-добър апартамент, секс, лукс и себеутвърждаване в социалните медии. И всичко това е ограничено от консервативните социални норми на християнството, конформизма и национализма...    \n", "date": "2018.01.12", "title": "Андрей Звягинцев за отчайващата липса на любов"}
{"url": "http://duma.bg/node/158707", "text": "Рок легендите от \"Смоуки\" - едни от основателите на поп и глейм рока, отбелязват тази година юбилей 55 години на световната музикална сцена. На 8 февруари в Двореца на културата и спорта във Варна групата ще отпразнува своя рожден ден с грандиозен юбилеен и последен за България концерт. Музикантите разкриват, че искат да споделят този значим момент с всички свои фенове. Билетите за концерта в морската столица са по 30 лв. и ВИП по 40 лв. - това е комплимент от \"Смоуки\" към българската публика.  \nОстава по-малко от месец до голямото събитие. Организаторите споделят, че замислят страхотна изненада за артистите, в която ще участва цялата публика. Подробностите ще бъдат разкрити в деня на концерта. Подготовката за посрещането на групата като ВИП гост на Варна вече започна. Предстоят още изненади около това голямо събитие, толкова емблематично за поколения наред. 55 години любов и сила, споделени на хиляди сцени по света с милиони хора, вдъхновени от изкуството на една рок легенда. До ден днешен \"Смоуки\" издава нови албуми и вечни хитове. Кой не знае песента за Алис, която стопява и най-коравото мъжко сърце? \"Смоуки\" носи духа на романтичната класика във време на студен модернизъм, когато всички имаме все повече нужда от любов, казват организаторите. Тази любов отново ще бъде споделена между музиканти и публика на 8 февруари във Варна.   \n", "date": "2018.01.12", "title": "\"Смоуки\" с юбилеен и последен концерт във Варна"}
{"url": "http://duma.bg/node/158708", "text": "Провокативни, ексцентрични, музикални, артистични - това са \"Гогол Бордело\". На 30 май най-после ще имаме щастието да гледаме за първи път на живо известната формация. Концертът ще се състои в зала 4 на Интер експо център от 20 ч. Билетите за шоуто се продават в мрежата на \"Ивентим\" и партньорите им в цялата страна по 45 лева, а в деня на концерта ще струват 55 лева, информира Радостина Ранова от \"Loud Concerts\", организатор на гастрола. \nСъздадената през 1999 г. в Ню Йорк банда \"Гогол Бордело\" изгражда стила си с помощта на цигулка и акордеон и комбинира по неповторим начин ритмична циганска музика с елементи от пънк, рок и балкански ритми. Текстовете на песните са предимно на английски и руски. Повлияни са от Ману Чао, Клаш, Фугази и други.  \nВодена от вокалиста с украински произход Юджийн Хюц (1972 г., с рождено име Евгений Александрович Николаев-Симонов), формацията набира многобройни фенове с непрестанните колоритни концерти, които изнася, и на фестивали в много страни, между които САЩ, Украйна, Испания, Чехия, Русия, Германия, Бразилия, Обединеното кралство, Унгария, Полша и т.н. \nБандата има седем албума, последният от които - \"Seekers and Finders\", излезе миналата година. Със своите театрализирани постановки на концертите, които са смесица от карнавал и комедия, музикантите основателно привличат вниманието и на киноиндустрията и участват в редица филмови продукции. През 2008 г. са главни действащи лица в музикалния документален филм \"Gogol Bordello Non-Stop\", проследяващ издигането на бандата от тъмните мазета и свиренето по сватби до световните сцени и фестивални участия. \nГрупата има и различни проекти с други музиканти. През август 2004 г. осъществява \"Gogol Bordello vs. Tamir Muskat\" с участниците в \"Balkan Beat Box\" под заглавие \"J.U.F.\" (Jewish-Ukrainian Freundschaft). А сътрудничеството на \"Гогол Бордело\" с Горан Брегович води до записите на композициите \"Be That Man\" и \"Quantum Utopia\", включени в албума на Брегович от 2012 г. \"Шампанско за циганите\".   \n", "date": "2018.01.12", "title": "Джипси пънк бандата \"Гогол Бордело\" гостува за първи път у нас"}
{"url": "http://duma.bg/node/158709", "text": "Легендарната оперна прима Катя Ричарели и тенорът Франческо Зингарело ще представят  блестящия спектакъл \"С музика в сърцето\" на 14 април от 20 ч. в зала 1 на НДК. Славата на прочутите гласове на Миланската скала отдавна е напуснала пределите на Апенините и се носи по цял свят. Световноизвестната Катя Ричарели покорява престижни световни сцени - парижката Гранд опера, Ковънт Гардън, Ла Скала в Милано и Метрополитън опера са само част от грандиозните завоевания, които издигат сопраното до недостижими върхове в класическата музика. През 1986 г. оперната прима си партнира с Пласидо Доминго, като изпълнява ролята на Дездемона в знаменития филм \"Отело\". Критиците не спират да сипят хвалебствия за певицата: \"Ричарели възвърна радостта от пеенето! Гласът й се лее, излъчващ красота и топлина, които сгряват сърцето.\"  \nРепертоарът на Катя Ричарели наброява над петдесет роли. Музиката и любовта свързват името й с великия тенор Хосе Карерас. Двамата изживяват голяма любов и връзката им продължава повече от 13 години. През 1986 г., на своя 40-и рожден ден, Катя се омъжва за Пипо Баудо - известен телевизионен водещ, но през лятото на 2004 г. подава молба за развод. Тя вълнува със своята музика и със своя живот. Катя Ричарели провокира публиката и медиите и често е обект на медиен интерес, информира Теодора Велева от Vivent. \nЛюбовта на Катя Ричарели към България е голяма. През 2001 г., докато е директор на театъра в Лече, тя избира премиер-балетистите на Софийската опера Ясен Вълчанов, Диляна Никифорова и Дарина Бедева за участие в специален спектакъл, посветен на Джузепе Верди. \nКонцертът на Катя Ричарели и Франческо Зингарело в България се организира от THC - компания, основана през 1999 г. от Тони Хадад. Зад името му стоят много музикални прояви - концертни турнета и събития на световноизвестни изпълнители като Бой Джордж, \"Ийст 17\", \"Айрън мейдън\", Пако де Лусия, Горан Брегович, \"Дийп пърпъл\", \"Назарет\", \"Юрая хийп\", \"Куин\", \"Скорпиънс\", Съли Ърна, Браян Мей и др. Озвучаването на класическа музика е особено професионално предизвикателство - Монсерат Кабайе, Ванеса Мей, Пласидо Доминго, Ричард Клайдерман и \"Бонд\" избират THC за свой партньор. \nБилетите за концерта вече се продават в мрежата на \"Ивентим\".   \n", "date": "2018.01.12", "title": "Катя Ричарели и Франческо Зингарело пеят в НДК"}
{"url": "http://duma.bg/node/158712", "text": "Изложбата на Борис Праматаров включва рисунките от серията \"Тайните на насекомите\", принтове и книги-обекти. Тя може да се посети до 30 януари в галерия \"Gifted\", ул. \"Иван Денкоглу\" 24 в София. \n\"Насекомите нямат мечти. Тези тихи наблюдатели не знаят що е добро и зло или що е красиво и грозно. Те не се намесват. Те са свидетели, които не съдят. Насекомите живеят тук и сега. В техния свят бъдеще и минало са непонятни. Техният закон е този на чистото оцеляване и съществуване. Те изпълняват живота пред очите ми и техните движения отразяват тъгата и панаирите, началото и края. В сенките на насекомите виждам лицето си,\" посочва Борис Праматаров.   \nТой е роден през 1989 г. Завършил е специалност книга и печатна графика в Националната художествена академия в София и магистратура по графичен дизайн в Кралската академия за изящни изкуства в Гент, Белгия. \nИма няколко самостоятелни изложби, организирани в София, Брюксел и Белград, и участва в множество групови експозиции в Париж, Виена, Ню Йорк, Марибор в Словения и много други. Автор е на арт книгите: \"Моите демони\" (2012, София), \"Зъл двойник\" (2013, София), \"Амигдала\" (2013, изд. \"United Dead Artists\", Париж),  \"Наблюдателят\" (2016, изд. \"Le Dernier Cri\", Марсилия) и \"Наблюдателят 2\" (2017, Брюксел). Негови творби са публикувани в \"Ню Йорк таймс\", \"Дер Щандарт и др. \"Постиндъстриал\" (2015) e неговият първи анимационен филм, основаващ се върху стихове на Калоян Праматаров и продуциран от \"Компот Колектив\".   \n", "date": "2018.01.12", "title": "\"Тайните на насекомите\" илюстрира Борис Праматаров"}
{"url": "http://duma.bg/node/158715", "text": "Новата изложба на известния скулптор Валентин Старчев идва след забележителния успех на неговото представяне в същата зала през 2011 и 2015 г. и драматичната 2017 г., когато името му беше сред най-често споменаваните около паметника \"1300 години България\". Авторът представя произведения, създадени през последните няколко месеца. В тишината на ателието са сътворени \"Мадона\", \"Пророк\", \"Орфей\", \"Светлина\" и \"Нощ\". \nИзложбата може да се види до 30 януари в столичната галерия \"Райко Алексиев\", ул. \"Раковски\" 125, научи ДУМА от Съюза на българските художници.   \nПроф. Валентин Старчев е роден през 1935 г. в Стара Загора. Завършил е Художествената академия, специалност скулптура, при проф. Марко Марков. Работи в областта на монументалната скулптура, кавалетната скулптура, монументално-декоративната скулптура към архитектура, малка пластика, медалиерно изкуство - ордени и монети. \nНегови скулптурни творби се намират в колекциите на Мидделхайм музеум, Антверпен в Белгия, Музей Петер Лудвиг град Аахен в Германия, Колекция Арт Център Юго Вутен в Белгия, фондация \"Арт диалог\" във Франция, Националната галерия в София, частни колекции в България, Италия, САЩ, Холандия, Белгия, Япония и др.  \nНегови творби са подарени на папа Йоан Павел ІІ, Хуан Карлос, Херберт фон Караян и др. Носител е на редица държавни награди. Автор е на монументите - \"1300 години България\", \"На загиналите поети в България\", \"Паметник на съпротивата\" в Бургас, \"Братска могила на падналите за свобода\" в Плевен и Стара Загора, \"Паметник на 14-те изгорели войници\" - околовръстен път, Паметник на Пенчо Славейков (бюст) в Брунате, Италия, Паметник на Капитан Петко войвода (бюст) на Алеята на Гарибалдийците в Рим, Паметник на Капитан Петко Войвода в Киев, Паметник на Йордан Йовков (бюст) в столицата, Паметник на Антим І (бюст) в Одрин и София, Паметник на Хр. Ботев (бюст) в Цариброд, Сърбия, Монументална пластика \"Гълъби\" (Експо 70) в Осака, Япония.   \n", "date": "2018.01.12", "title": "Валентин Старчев подреди изложба в \"Райко Алексиев\""}
{"url": "http://duma.bg/node/158716", "text": "\"ЧУЙ... РАДИОРОМАН В 16 ВЪПРОСА И 32 ОТГОВОРА\" от Еди Емирян издава КК \"Труд\". Авторът е един от пионерите на българската радиожурналистика. В книгата е събрал интересни случки от създаването и работата на Българското радио. Така например, описва как се създава програма \"Хоризонт\", замислена като информационна и музикална и заимствана от формата на радио \"Франс Интер\". Особени заслуги за изграждането на новата програма имат проф. Веселин Димитров и самият Еди Емирян, които са и сред първите журналисти-водещи. Още интересни и любопитни истории се крият между тристата страници спомени на автора.  \"ВЗЕМЕТЕ ПАРИТЕ! Българската книга за продажби\" от Хари Аничкин издава \"Сиела\". Целта на изданието е да бъде полезен наръчник за всеки, който иска да овладее изкуството на търговията и продажбите. В нея авторът, който е търговец от десетилетия и бизнес консултант, описва подробно различните етапи от процеса на продажбата и дава съвети от личния си опит и от опита на успешни търговци и фирми за това как да се привлече вниманието на клиентите, как да се общува с тях, какви типове клиенти има и какви различни стратегии са най-добри при всеки различен тип, както и как да се поддържат дългосрочни отношения с клиентите. \"ИСТОРИИ ЗА ЛЕКА НОЩ ЗА МОМИЧЕТА БУНТАРКИ\" от Елена Фавили и Франческа Кавало издава \"Хермес\" в превод на Диляна Георгиева. Това са историите на 100 изключителни момичета и жени от миналото и настоящето, които да вдъхновят читателките да се борят за мечтите си и да вярват, че могат да променят света към по-добро. Сред тях са Астрид Линдгрен, Вирджиния Улф, Джейн Остин, Евита Перон, Екатерина Велика, Елизабет I, Клеопатра, Коко Шанел, Маргарет Тачър, Мария Калас, Мария Кюри, Мария Монтесори, Мишел Обама, сестрите Бронте, сестрите Серина и Винъс Уилямс, Фрида Кало, Хилъри Клинтън, Хипатия и др. Илюстрациите са дело на 60 художнички от цял свят.  \"УРОЦИТЕ НА САТУРН\" от Хули Леонис издава \"Апостроф\". Книгата разкрива какви са уроците на Сатурн - планетата, която свързва в живота ни миналото с настоящето и бъдещето. Без да се изправим пред уроците на Сатурн и да се справим с тях, няма как да сме щастливи. Само че има едно условие - за да можем да се справим с тези уроци, трябва да сме зрели, мъдри и да сме овладели страховете си. Не успеем ли да направим това, Сатурн ще бъде най-голямото предизвикателство в живота ни. Успеем ли обаче, тогава ще се насладим на зрялото и заслужено щастие и ще се възхищаваме на собствената си сила.   \n", "date": "2018.01.12", "title": "Лавица"}
{"url": "http://duma.bg/node/158717", "text": "Навършиха се 100 години от рождението на голямата унгарска писателка Магда Сабо, която ни напусна през 2007 г. По този повод \"Колибри\" планира да издаде едни от най-значимите й произведения. Първият роман - \"Вратата\" (превод Нели Димова), е поразителна изповед, подписана от една забележителна романистка. Героинята е писателка и разказва за отношенията си със своята прислужница Емеренц Середаш, която е нейна противоположност - едната е възрастна, другата млада; едната едва знае да пише, другата живее с думите; едната е упорита, но и изпълнена със смирение, другата притежава гордостта на интелектуалката. И все пак прислужницата има на какво да научи своята господарка. Емеренц твърдо държи на свободата си, на мълчанието си, на самотата си и отказва на всички достъпа до дома си. Какви тайни се крият зад вратата й? На места книгата звучи като размишление за смисъла на човешкия живот, а Емеренц притежава нещо от героините на античните трагедии. \nРоманът \"Вратата\" е сред шедьоврите на унгарската литература и се радва на изключителен международен успех. Критиката също е единодушна - определя го като оригинална, вълнуваща творба. Преведена на 42 езика, книгата получава френската награда \"Фемина\" за произведение на чуждестранен автор през 2003 г., филмирана е от носителя на \"Оскар\" Ищван Сабо през 2012 г. и попада в класацията на \"Ню Йорк таймс\" за 10-те най-добри книги на 2015 г. \nМагда Сабо е лауреат на най-високото унгарско литературно отличие на името на Лайош Кошут, а книгите й са преведени на десетки езици. Дебютира като поетеса, но след години се обръща към прозата. Първата й творба в този жанр е повестта \"Фреска\". Следват \"Кажете на Жофика\", \"Сърната\", \"Синият остров\", \"Бал с маски\", \"Рожден ден\", \"Пилат\", \"Данаида\".   \n", "date": "2018.01.12", "title": "\"Колибри\" започва поредица с издания на Магда Сабо"}
{"url": "http://duma.bg/node/158719", "text": "С \"Жило и мед\" от бестселъровата авторка Хани Мюнцер миналата година издателство \"Емас\" постави началото на нова поредица исторически романи, чието действие се развива в края на XIX и първата половина на XX век. Романи за забележителни жени с вълнуваща съдба, за жени-музи, разкъсвани между любовта, изкуството и дълга. В края на миналата година серията отнесе българските читатели във великолепието на Париж, пропито в страниците на \"Рандеву в \"Кафе дьо Флор\" от Каролине Бернард.  \nМладата Виан напуска през 1928 г. родния си дом във френската провинция и пристига в Париж, за да започне нов живот. Голямата й мечта е да стане ботаничка. Идва и голямата любов - английският художник Дейвид. Станала негова любима, муза и модел, Виан опознава зашеметяващия живот на френските авангардисти и макар да не го приема, става част от него. Едничката цел на всички тези хора е да шокират другите, в нейно име те са готови на всичко, дори да разрушат връзките си. Мамят жените си, изоставят ги с дете или ги принуждават да направят аборт. Други се самоубиват, защото те са били изоставени. \nДейвид принадлежи към тази плеяда, един мъж, който може да обича само когато не е завладян от поредната си картина. Но за Виан този мъж е съдбата й, нейното щастие, макар и непълно... И когато най-сетне идва назначението в прочутата Ботаническа градина, щастието й изглежда вече пълно. Ала тогава Германия окупира Франция и младата жена е изправена пред тежък избор... \nПариж, 2015 г. При посещението си в музея \"Д'Орсе\" 39-годишната Марлен попада на портрета на жена, която изглежда като нейно копие. Коя е красивата непозната и защо й внушава усещането, че нейната история може да промени живота й? Че може да преосмисли щастието и смисъла на своята вече изчерпана връзка...   \n", "date": "2018.01.12", "title": "Жени, разкъсвани между любовта, изкуството и дълга"}
{"url": "http://duma.bg/node/158720", "text": "\"Еуфория\" е роман, превърнал се в абсолютен бестселър на \"Ню Йорк таймс\" и покорил безброй читатели от издаването му през 2014 г. досега. Негов автор е Лили Кинг, американска писателка, отраснала в Масачузетс. Нейната любов към литературата и писането струи от всяка страница на книгата, отбелязват българските издатели на романа ИК \"Изток-Запад\" (превод Ана Пипева).   \n    В него е разказана история за антрополози. Антропологията е наука за културните, родствените, духовните и религиозните системи, които хората изграждат, когато се обединят в група. Не е достатъчно подобно определение обаче, за да бъде разбран смисълът й. Нужно е да се срещнете с антрополог. Да прочетете пламенните думи в статията му или да видите полета на духа му, когато разказва за приключенията и откритията си.  \n    Един от най-великите антрополози на ХХ век е Маргарет Мийд. Жена, разбунила духовете на научния свят не само с книгите си, но и с личния си живот - воден в разрез с установените норми. През 1933 г. тя, заедно със съпруга си Рио Форчън и Грегъри Бейтсън (също антрополози), прекарва няколко месеца при племената на река Сепик в Нова Гвинея. Лили Кинг взима назаем късчета от тази история и ги превръща в книга. \n    Нел е героинята, около която се завърта вихрушката на страниците на романа. Етнолог и антрополог със световна слава и с характерната за професията обсебеност. Жена - смела и интелигентна, неустрашима в изборите си и блестяща в работата си. Другите двама герои са не по-малко важни. Фен - съпругът й. Този, който замръзва под сянката на жена си. За него животът с нея се е превърнал в състезание, в което желанието да спечели е станало много по-голямо от любовта към спорта. И накрая идва Банксън - учен, обхванат от ужасяваща самота и творческо безсилие. \n    Срещата на тези тримата е бурна, емоционална и нужна за всеки от тях. Тя преподрежда плановете им и ги прави съучастници в серия от открития за живота на туземците и за човешката природа. Обвързва ги толкова стегнато с племенен възел, че накрая се ражда любов. Към науката, към света, към различието, към истината, към тях самите. А какво е любовта за нецивилизованите хора? За племето \"там\" например любовта живее в стомаха и те ходят, стиснали коремите си, когато някой им разбие сърцето. \"В стомаха ми си\" - това е най-интимният им израз на любов.   \n", "date": "2018.01.12", "title": "Живот сред племената"}
{"url": "http://duma.bg/node/158721", "text": "Столичната община организира на 15 януари честване по повод 155 години от рождението на Алеко Константинов. Видният писател и общественик е роден на 13 януари (1 януари стар стил) 1863 г. В понеделник от 13 ч. пред паметника на Алеко на бул. \"Витоша\" ще започне програма с участието на актьорите Светослав Пеев и Ивайло Калоянчев. Ще бъде представено специално издание на вестник, посветен на годишнината, подготвен и издаден от Националния литературен музей. Гости на събитието ще бъдат съставителите на вестника Атанас Капралов - директор на Националния литературен музей, Румяна Пенчева и д-р Елена Алекова. На честването ще присъства доц. д-р Тодор Чобанов, заместник-кмет на Столичната община.   \n", "date": "2018.01.12", "title": "155 години от рождението на Алеко Константинов"}
{"url": "http://duma.bg/node/158722", "text": "По повод 140-годишнината от рождението на Пейо Яворов на 13 януари от 11.30 до 13 ч. в двора на къщaта музей \"П. К. Яворов\" на ул. \"Г. С Раковски\" в столицата студенти поети от Софийския университет \"Св. Климент Охридски\" ще представят свои творби, посветени на Яворов. По инициатива на Дирекция \"Култура\" на Столичната община ще бъдат раздавани флаери с негови произведения, а стихове на поета ще звучат в изпълнение на актрисата Силвия Лулчева и украинската поетеса Анна Багряна. В програмата ще участва и актрисата Йоана Буковска-Давидова. Експозицията на къщата музей на Яворов може да бъда разгледана в рамките на работното време в съботния ден от 10 ч. до 17 ч. Входът е безплатен. Проявата е част от Календара на културните събития на Столичната община и от културните събития, които Националният литературен музей организира по повод годишнината от рождението на Яворов.  \n    \n", "date": "2018.01.12", "title": "Безплатен вход за къщата музей \"П. К. Яворов\" на 13 януари"}
{"url": "http://duma.bg/node/158723", "text": "За първи път филмовата селекция на фестивала \"София менар\" ще бъде съпътствана с литературната програма \"Диван сарай\", която ще включва четения, представяния на книги, гостувания на автори и издателства, а домакин на събитието е Домът на киното, научи ДУМА от Здравко Григоров и Ангел Хаджийски от \"Позор\". Първото четене ще се състои на 13 януари, когато арабистът Мая Ценова и магистри от специалност арабистика към СУ \"Св. Кл. Охридски\" ще представят \"Йерусалим в арабската литература\". Веднага след четенето ще бъде премиерата на палестинско-френската копродукция \"Лов на духове\", отличена с наградата за документален филм на фестивала в Берлин. \nДен по-късно ще бъде представена книгата на Тихомир Иванов \"Камино: Пътят на завръщането\", като авторът ще сподели своите приключения по Пътя преди премиерната прожекция на филма \"Камино де Сантяго\". На 16 януари палестинският автор Хайри Хамдан ще се срещне с българските зрители. Хамдан е роден на Западния бряг на река Йордан, а през 80-те г. идва да учи в България. Той е автор на първата по рода си Антология на съвременната българска поезия на арабски език, както и на стихосбирките \"Очите на бурята\" и \"Мариамин\", на романите \"Живи в царството на рака\", \"Европеец по никое време\" и \"Дневникът на позора\", които ще бъдат изложени в Дома на киното. На 25 януари специален гост на \"Диван сарай\" ще бъде Филип Лхамсурен, който ще представи книгата си \"Забравените пътища\". Роден в Монголия, опознал безкрайните степи, пясъците и планините й, през 2009 г. Филип се завръща в суровата тайга на Сибир, където се заселва в изконните земи на своя род. \nСъпътстващата литературна секция \"Диван сарай\" включва и щандове, на които ще се предлагат книги с отстъпки на издателствата \"Вакон\", \"Кибеа\", \"Барака\", \"Ерго\", участва и сайтът за пътувания \"Насам-натам\". \nДесетото издание на фестивала за филми от Близкия изток, Централна Азия и Северна Африка  ще бъде открито, както ДУМА писа, на 12 януари в Дома на киното с иранския филм \"Кръговрат\" на Мехди Фард Гадери. \"София менар\" ще продължи до 28 януари в Дома на киното, Културния център \"G8\", \"Евро синема\" и Чешкия център. Програмата  предлага над 50 премиерни игрални, документални и късометражни филма. \n    \n", "date": "2018.01.12", "title": " Литературната програма \"Диван сарай\" съпътства фестивала \"София менар\""}
{"url": "http://duma.bg/node/158725", "text": "Световната премиерата на Концерт за цигулка и оркестър 1 \"Camposelice\" от Минко Ламбов, посветен на световноизвестния български цигулар Светлин Русев и на неговата уникална цигулка Страдивари от 1710 г., се състоя на 24 декември 2017 г. в град Кострома в Русия. Солист беше самият Русев, който отново успя да омагьоса публиката и да спечели завинаги сърцата на нови почитатели. За репетициите и самата премиера от България специално пристигна и авторът Минко Ламбов. Той имаше възможност да изработи отделните части от партитурата заедно с диригента, Светлин Русев и прекрасния Костромски губернски симфоничен оркестър. \nКонцертът мина с огромен успех и спечели овациите на изправената на крака руска публика. Самото събитие бе заключително за седмото издание на Международния музикален фестивал \"Кострома - симфоническая\" и се проведе под диригентството на маестро Павел Герщейн - главен художествен ръководител на оркестъра, по чиято лична покана бе осъществено и българското участие във фестивала. Бяха създадени нови контакти с различни организации и обсъдени бъдещи творчески проекти между Минко Ламбов, Павел Герщейн и Светлин Русев. \nПроизведението беше високо оценено и в България, тъй като бе избрано за откриване на звукозаписния сезон на Българското национално радио. В периода 2-5 януари 2018 г. в Първо студио на БНР бяха осъществени записите на Концерт за цигулка 1 отново със Светлин Русев и Симфоничния оркестър на БНР, под диригентството на маестро Марк Кадин. Продуцент на записа е Марио Ангелов. \nКомпозиторът Минко Ламбов създава творбата \"Camposelice\" - \"Фатални страсти\", специално за Светлин Русев, вдъхновен от неговото високо инструментално майсторство и от неподражаемия звук на неговата цигулка \"Camposelice\" - Stradivari 1710. Концертът е в класическа форма от 3 части, всяка от които с наименование: 1 - \"Ревност\", 2 - \"Молитва\", 3 - \"Изстъпление\". \n \nСветлин Русев, композиторът Минко Ламбов (вдясно) и продуцентът на записа в БНР Марио Ангелов \n    \n", "date": "2018.01.12", "title": " Светлин Русев записа \"Фатални страсти\" в БНР  "}
