{"url": "http://duma.bg/node/155570", "text": "Кампанията на БНТ в подкрепа на българските училища в чужбина - \"Прозорец към родината\", обявява конкурс за есе за ученици на тема \"Аз съм българче\". Участниците трябва да са на възраст между 7 и 15 години и да изпратят своите съчинения до края на 2017-а на  . \nУсловието е есетата да са с обем не повече от 1337 знака. Броят им символизира 1337 години от създаването на Българската държава. Получените творби ще бъдат публикувани на сайта azmogaazznam.com. Победителите в отделните категории ще се определят с гласовете на читатели и зрители и според мнението на 5-членно жури, което включва представител на БНТ, на Сдружение \"Арлекин\" - партньор на кампанията, и преподаватели от български училища в чужбина. \nНа сайта  , в раздел \"Кампании\"/\"Прозорец към родината\" са публикувани всички подробности за участие в конкурса, регламентът и краткият въпросник, който трябва да попълни всеки участник. \nПобедителите ще бъдат обявени в навечерието на Националния празник на България 3 март.     \n", "date": "2017.11.09", "title": "Предизвикват ученици с \"Аз съм българче\""}
{"url": "http://duma.bg/node/155571", "text": "Премиерната поредица \"25 под 1 покрив\" ще се излъчва от 11 ноември, в 21,00 ч. по TLC. Зрителите ще се запознаят с живота на голямо семейство. \nБил и Барб Путман са женени от 33 години, имат 4 деца и обичат да прекарват време с внуците си. Но тяхната все по-голяма фамилия е малко по-различна от обичайното: когато децата порастват, те не напускат дома, дори когато се оженят. Три поколения, десет възрастни и петнайсет деца - общо 25 души, живеят под един покрив. Въпреки огромната сплотеност на семейството, финансовите проблеми, споровете около домакинството и различието в характерите им са неизбежни. В дома на Путман хаосът е гарантиран, но е придружен с купища емоции и щастливи моменти. \nТази година фамилията с нетърпение очаква появата на ново бебе, с което ще станат 26 души! Освен това идва време за строежа на новия им по-голям дом. Но дали промените ще им попречат да запазят близките си отношения? Това ще разберат зрителите на поредицата.   \n", "date": "2017.11.09", "title": " \"25 под 1 покрив\" с премиера в ефира"}
{"url": "http://duma.bg/node/155572", "text": "Искате ли да видите на живо вашите екранни любимци от \"Откраднат живот\", да поговорите с тях, да се снимате заедно и да получите автографи? Тази мечта на хиляди зрители става реалност на 11 ноември, когато звездите на хитовия български сериал по Нова ТВ ще бъдат в Sofia Ring Mall на специално организирана фен среща. \nВ събота от 17 ч. част от актьорския състав на \"Откраднат живот\" ще пристигнат директно от снимачната площадка на поредния вълнуващ епизод за среща със своите фенове. Посетителите ще имат уникалния шанс да им зададат своите въпроси и да си направят селфи със звездите. Лекарите от МБАЛ \"Свети Кирил\" и продуцентът Евтим Милошев ще разкрият и интересни факти и случки от кухнята на сериала.   \n", "date": "2017.11.09", "title": "Актьори от \"Откраднат живот\" със специална среща с феновете"}
{"url": "http://duma.bg/node/155573", "text": "Представители на 42 страни ще вземат участие в песенния конкурс \"Евровизия 2018\", който ще се състои в столицата на Португалия, предадоха АП и ТАСС, цитирайки организаторите на телевизионната надпревара. Беше оповестено и новото мото на проявата: \"Всички на борда!\", като е отправена покана за празника на Европа и на музиката. Организаторите отбелязват и завръщането на Русия в конкурса, след като тази година тя не участва в него. \nВ списъка на 63-тото издание на популярното телевизионно шоу са представители на Австралия, Австрия, Азербайджан, Албания, Армения, Беларус, Белгия, България, Великобритания, Германия, Грузия, Гърция, Дания, Естония, Израел, Ирландия, Исландия, Испания, Италия, Кипър, Латвия, Литва, Малта, Молдова, Норвегия, Полша, Португалия, Румъния, Русия, Сан Марино, Словения, Сърбия, Унгария, Украйна, Финландия, Франция, Холандия, Хърватия, Черна гора, Чехия, Швейцария и Швеция. \nПолуфиналите в Лисабон ще се проведат на 8 и 10 май, а финалът ще е на 12 май. \n    \n", "date": "2017.11.09", "title": "42 страни ще участват на \"Евровизия 2018\""}
{"url": "http://duma.bg/node/155574", "text": "В рамките на шестото издание на Spartacus (SFC6) ще бъде включен турнир между клубове от страната, за който всеки от тях ще трябва да излъчи участник в категория 70 кг. Срещите ще са по semi-pro правила и резултатът от тях ще фигурира в статистиката на Sherdog в графа \"Аматьорски срещи\". \nПобедителят в турнира ще получи 1000 лв. премия, като сума от 1000 лв. ще вземе и клубът, който боецът представлява. Освен това президентът на Combat Promotion Георги Анадолов ще предложи на спечелилия профи договор и възможност да направи своя дебют при следващото издание на SFC. \n\"С турнира искаме да излъчим най-добрия клуб по ММА в България, като в същото време това ще се случи пред цялата световна публика на бойните спортове и ще бъде излъчено по телевизиите. Последното събитие, което организирахме на площад \"Батенберг\" в София, беше наблюдавано на живо от 1 600 000 души в Европа, Америка и Азия\", обявиха от Combat Promotion. \nОрганизаторите се обръщат към всички клубове по бойни изкуства в България с предложението да излъчат достатъчно добър боец, който да ги представлява на големия спортен форум Spartacus (SFC6). Най-зрелищното събитие в ММА средите у нас ще разтърси столичната зала \"Арена Армеец\" догодина. Престижният турнир се завръща ударно на 13 януари с шестото си издание, на което ще бъдат показани над 15 двубоя в стил ММА и К1. \nПромоутърите вече пуснаха в продажба билетите за голямото спортно събитие, което традиционно е съпътствано и от уникална шоу програма. Цените на пропуските са от 45, 30 и 10 лв. и може да бъдат намерени в мрежите на Eventim, Easypay и Ticketportal. Координатите за връзка са телефон 0876 005 614 или на имейл office@combat-promotion.com.  или оставете съобщение на страницата на събитието  .   \n", "date": "2017.11.09", "title": "Търсят ММА звезда в български клубове "}
{"url": "http://duma.bg/node/155599", "text": "Някои събития на запад от нас могат много да ни учудят. Когато светът узна какви ги е вършил Клинтън с Моника Люински в Овалния кабинет, избухна грандиозен скандал, който обаче не доведе до отстраняването на президента. Тогава беше авангардно да се казва, че Щатите се европеизират. Имайки предвид примерно френския държавен глава Митеран, който 33 години поддържа извънбрачна връзка с 27 години по-младата Ан Пинжо. Не само медиите знаят, но и цялата страна е наясно, че той има и дете от нея. Единствено \"Либерасион\" три години преди смъртта на Митеран си позволява да разкрие тайната, което обаче не предизвиква вълна от възмущение. Ан Пинжо и дъщерята Мазарин дори присъстват на погребението на президента, а законната съпруга Даниел опрощава прелюбодейството. \nВ наши дни обаче като че ли се случва точно обратното - Европа започна да се американизира. Кампанията #MeToo прескочи Атлантика и се разгърна и на Стария континент. Все повече жени споделят как са станали жертва на сексуални посегателства. И все повече мъже на високи постове подават оставки. За Холивуд сексуалният тормоз не е нещо ново. \"Диванът за кастинги\" (\"Casting couch\") отдавна е истинският трамплин към ролите, известността, наградите и парите. Шокиращи са обаче разкритията за Европейския парламент и други отговорни институции. Същевременно \"разкрития\" едва ли е най-точният термин. Все по-често става дума за недоказани обвинения. Което обаче не пречи на медиите да демонизират поредния набеден и да го линчуват. \nНа по-силния пол ни е по-трудно да си представим какво преживява жертвата на сексуалния тормоз. Работил съм обаче в завод с две хиляди жени и само двеста мъже и знам какво е да минеш през някой цех и десетки загорели погледи да се кръстосат върху теб. Повърхностният може и да се радва на подобна ситуация, но на мислещия не му е приятно да го възприемат като парче месо. Подобно усещане няма как да радва и повечето дами. Особено когато насреща им са не просто зажаднели очи или вербални намеци, но и преки действия. В един момент при социализма в щатните таблици се въведе диапазон \"от - до\" в заплатите за различните длъжности. Идеята беше ръководителят да оценява и стимулира приноса на отделните служители. Което обаче бързичко роди крилатата фраза \"Легнеш ли на дивана, ще видиш тавана!\" И мнозина труженички го виждаха - първо на началническия кабинет, а после - на заплатата. \nЕто как диванчето е не само холивудски атрибут. То е основен елемент на една тровеща култура, която трябва да бъде преодоляна. Кампании като #MeToo несъмнено допринасят за това. Защо обаче случаите на сексуален тормоз излизат на бял свят след 10, 15 и дори 30 години? Късните откровения вероятно се дължат на факта, че досега е липсвала нужната акустика за тази проблематика. Което говори лошо за обществото. А може би насилените са преценили, че е по-добре да консумират плюсовете от секса на бартер, а чак след време да се оплачат, и то ако изскочи подходяща ситуация. Което пък говори лошо за личността. \nА какво да се каже за все по-многобройните случаи, в които няма и личност? Валят анонимни оплаквания, но не срещу анонимни, а срещу конкретни, да речем, извършители, медиите и социалните мрежи ги тиражират, разгръща се вакханалия, в която е трудно да остане неопетнен авторитет. И всичко това - без никакви доказателства. И без право на защита от страна на нарочения. Сякаш заплахата от наш вицепремиер, че на всекиго може да му бъде скроен гейт, не само е пресякла границата, но и цъфти и процъфтява на запад от Драгоман. \nКакво да се каже и за случаи като на британския министър на отбраната Майкъл Фалън, който подаде оставка, защото преди 15 години положил ръка върху коляното на журналистка? При това тя признава, че му направила бележка, той махнал ръката си и всичко приключило. Осъдително е да искаш и дори да намекваш за секс по силата на поста, който заемаш. Не е ясно обаче дали е така. Можело е например да се развие нещо като при Митеран и Ан Пинжо, но не се е получило. В много подобни ситуации действащи лица са не важни фигури, а редови граждани. Означава ли това, че веднага или след десетилетия могат да бъдат обвинени в сексуално насилие? Не се ли заличава така границата между сексуалния тормоз и обикновения флирт? Не постигат ли по този начин кампании от типа на #MeToo точно обратното на онова, което целят? \n\"Ако някой срещне някой/ в цъфналата ръж/ и целуне този някой/ някого веднъж,/ то нима ще знае всякой/ де, кога веднъж/ някого целувал някой/ в цъфналата ръж?\" Мнозина помним това великолепно стихотворение на Робърт Бърнс. Отивайки си преди повече от два века, гениалният шотландец опази името си чисто. Но, кой знае, може и от оня свят да се моли кампании като #MeToo да не се връщат чак толкова назад, та някоя прапраправнучка на Джени да го обвини за сексуален тормоз в цъфналата ръж.   \n", "date": "2017.11.09", "title": "Сексуален тормоз в цъфналата ръж"}
{"url": "http://duma.bg/node/155596", "text": "СВЕТОВЕН ДЕН НА \"КНИГАТА НА РЕКОРДИТЕ НА ГИНЕС\". Отбелязва се от 2005 г. За пръв път книгата е издадена в Лондон през 1955 г. Първоначално се е разпространявала в британските пъбове като леко и приятно четиво за пиещите бира. Скоро изданието става изключително популярно. Сега книгата се актуализира всяка година. 1914 - РАЖДА СЕ ПАВЕЛ ВЕЖИНОВ, ПИСАТЕЛ (УМИРА 1983 Г.). Рожденото му име е Никола Делчев Гугов. Автор на разкази, романи, киносценарии, репортажно-пътеписни книги, повести. Сред по-известните му творби са \"Втора рота\", \"Следите остават\", \"Нощем с белите коне\", \"Специалист по всичко\", \"Тримата от запаса\", \"Зарево над Драва\", \"Сами сред вълци\" и др. 1938 - КРИСТАЛНАТА НОЩ В ГЕРМАНИЯ. На 9 срещу 10 ноември поддръжници на Хитлер извършват погром над евреите в Германия и Австрия. Много еврейски домове, магазини и жилища са разбити - по-точно счупени са стъклата им. Заради изпочупените стъкла нощта се нарича \"кристална\". Разрушени са 267 синагоги и 815 магазина, управлявани от евреи. Над 30 000 евреи са арестувани и хвърлени в концлагери, 36 човека са убити. През 1988 г. 9 ноември е обявен за Международен ден за борба срещу расизма, ксенофобията и антисемитизма. 1955 - УМИРА АНРИ ДЕЛОНЕ, ФРЕНСКИ ФУТБОЛЕН ДЕЕЦ (Р. 1883 Г.). Първоначално е футболист, а след това - футболен съдия. Отказва се след инцидент на терена - ударен е от топката в лицето, гълта свирката и си чупи два зъба. Заедно с Жул Риме развива идеята за Световно първенство по футбол. През 1927 г. предлага създаването на Европейско първенство по футбол. Наградата за шампиона е голяма сребърна амфора, носеща името на Делоне (на снимката). 1961 - ЗАПОЧВА ДА ФУНКЦИОНИРА ПЪРВИЯТ АТОМЕН ИЗСЛЕДОВАТЕЛСКИ РЕАКТОР КРАЙ СОФИЯ. Представлява устройство, в което се поддържа и управлява верижна реакция на ядрено делене - с цел получаване на ядрена енергия. Първият ядрен реактор (на снимката) е построен от Енрико Ферми (1902-1954) в Чикагския университет (1942). В СССР първият ядрен реактор започва да работи на 30 декември 1946 г. 1989 - ПАДА БЕРЛИНСКАТА СТЕНА. Официално са отворени граничните пунктове между ФРГ и ГДР. Берлинската стена, която затваря границата между Източен и Западен Берлин, е издигната на 13 август 1961 г. От 14 ноември 2006 г. е отворен за посещения и специалният мемориал, разположен край легендарния пропускателен пункт \"Чарли\". След разрушаването на стената фрагменти от нея бързо се превръщат в обект на търговия. Много от фрагментите са купени в САЩ, например в корпорацията \"Майкрософт\", в щабквартирата на ЦРУ и др. На 16 май 2006 г. на София е дарен сегмент от Берлинската стена.   \n", "date": "2017.11.09", "title": "Датата"}
{"url": "http://duma.bg/node/155597", "text": "ПИСМО ОТ ГРАНИЧАРЯ \nДРАГИ ДРУГАРЮ ГЕОРГИЕВ, От съобщението по радиото и пресата аз узнах, че и Вие сте лауреат на Димитровска награда за вашата книга \"Партизански песни\". И по този случай аз Ви поднасям моите искрени граничарски поздрави и Ви пожелавам все така със същия ентусиазъм и упоритост да работите в областта на литературата, като създадете нови още по-издържани и крупни произведения, които да възпитават нашата младеж и бъдещото ни социалистическо поколение към новия човешки прогрес. \nСпомням си, още когато за първи път прочетох новоизлязлата Ви книга, аз останах възхитен от високоиздържаните Ви стихове, с които възпявате умело и правдиво борбата на нашите славни партизани - борещи се за свободата и независимостта на своето отечество. От тогава Вашето име ми стана любимо и много близко. И макар че не сме се срещали, нито познавали, вие станахте един от първите ми учители, затова системно овладявам богатия Ви опит, макар и още много млад и начинаещ поет. \nДнес, когато съм призван от народа и партията да браня свободата и независимостта на Родината си, аз като достоен граничар се вдъхновявам от Вашите партизански подвизи и съм готов винаги да следвам твърдо и неотклонно светлия път, начертан от кръвта на хилядите паднали народни жертви, като не допусна нито един диверсант, шпионин и предател - враг на народа - да премине нашата родна граница. \nНе се и съмнявам, че Вие достойно и с чест ще носите името Лауреат на Димитровска награда, наравно с останалите наши родни творци като: Димитър Полянов, Христо Радевски, Тодор Павлов, Людмил Стоянов, Георги Караславов и други. \nЗавършвайки своето скромно другарско писмо, аз още един път Ви пожелавам успех във Вашата литературна дейност. Ние, граничарите, сме готови да браним, както Вашия ценен труд, така и спокойствието и свободата на своя трудещ се български народ. \nСофия 26.05.1950 г.                                            Кольо Гаговски - граничар ДРУГАРЮ ГАГОВСКИ, Получих тези дни Вашето скъпо писмо и затова искам преди всичко да Ви благодаря за уважението и симпатиите, които храните към мен - твой непознат досега другар. Вашите чувства и желания, които прочетох в редовете Ви, само могат да възстановят в мен и една мисъл, че днес, когато сме освободени от кървавия фашистки терор, единството и сплотеността между народ и армия, и особено нашите славни граничари, расте и крепне, както никога досега. Само по този начин ние, Димитровското желязно племе, ще осъществим желанията и мечтите на хилядите загинали герои в името на свободата и независимостта на родината. \nПред нашите писатели стоят важни и отговорни задачи. Да създадат такава литература, която да няма други интереси, освен интересите на народа... \nСъюзът на българските писатели се грижи и за младите кадри. \nПри съюза се организира деветмесечен курс за млади литературни работници, който има за цел да им даде минимум знания за литературната теория и обществените науки, да ги подпомогне в литературната им работа и им спести лутания при търсене правилния път в тяхното творчество. Да си днес писател - това задължава много. Нашият писател е високо уважаван гражданин. \nПравителството удостои с най-високото отличие хората на изкуството - с Димитровска награда - 28 писатели за техните произведения и активната народополезна дейност. Щастлив се чувствам, че и аз съм един от удостоените с наградата, която ме задължи още по-твърдо да отдам своите сили в новото творчество, така необходимо в този момент за нашия свободен народ. \nДругарят Димитров учеше, че нашият народ се нуждае от истинска родна литература като от хляб и въздух. \nНакрая аз още един път Ви благодаря за Вашето внимание към мен и Ви замолвам, ако обичате да изпратите свои произведения лично до мен в редакцията на в. \"Литературен фронт\". \nПриемете моите другарски благопожелания. \nКрепко ви стискам ръката. \nВЕСЕЛИН ГЕОРГИЕВ АНДРЕЕВ  \nПОЛКОВНИК \n9 юни 1950 г.                                                     (п)___________Георгиев \nСофия По-късно, през 1958 г. за първи път го срещнах във военната редакция в радиото на прослушването на моя разказ \"Светлана\". Присъстваха с Иван Аржентински като членове на военната редколегия. \n- Разказът е вълнуващ - каза Веселин Андреев - Изпълнението на артиста и чудесната музика го извисяват още повече... \n-  А бе, Коле, ти ме изненадваш приятно - похвали ме и съселянинът ми Иван Аржентински. \nДвамата ми препоръчаха настойчиво да го предложа за печат на всяка цена. Послушах ги и разказът ми беше отпечатан във в. \"Народна младеж\" под редакцията на Веселин Ханчев. Срещнах го отново в библиотеката на Радио София. Търсеше биографиите и стихове на поети партизани. Библиотекарката Месечкова ми беше казала, че ще съставя сборник с техни произведения. \n- А, здравей Гаговски. Как си? Напоследък не ти виждам името по военните вестници... \n- Нали знаете, че започнах работа в Радиото и не ми остава време... \n-  Радиото е голяма трибуна, но вестниците са много ценни. Отпечатаното остава векове. \n- Разбрах, че ще готвите литературен сборник за поети партизани. \n- В момента ги издирвам. \n-   Чували ли сте за поета партизанин от Поповския край, убит като политкомисар, Иван Стоянов? Бил е интербригадист в Испания. \n- Чувал съм и май, че съм чел стиховете му... \n- Почти всички са изгорели в родната му къща в село Берковски, Поповско. Останали са, доколкото знам, само две стихотворения - \"Младост\" и \"Не, няма да се спрем!\" \n- Имаш ли ги? \n- Мога да ви ги дам. \nНа следващия ден му ги занесох в Съюза на българските писатели. Бяха включени в сборника \"С кръвта си нощите тревожим\" - съставен от Веселин Андреев. \nОще много пъти сме се срещали в радиото, по събрания, литературни дискусии, премиери на нови книги... Но за мен остава незабравимо 20-дневното ми преживяване с поета на Витоша, в комплекса \"Копитото\". \nТам заварих Веселин Андреев. Стаите ни бяха една до друга. Пишеше книга за пътуването си до Египет. Хранехме се и се почерпвахме в ресторанта, на масата на моя познат, управителя Иван Раднев. Тримата общувахме откровено, по приятелски. \nПо-късно в документалния си разказ за него подробно описах нашите интересни разговори за творчеството и впечатленията му от Египет, поместен в книгата ми \"Преживелици\". На гала вечерята управителят Иван Раднев предложи: \n- Тази вечер черпя аз с каквото душата ви жадува.  \nС часове говорихме за чудесните дни в \"Копитото\". \n- Витоша се оказа плодоносна! - похвали се Веселин - А ти какво направи? \n- И аз завърших повестта \"Синът на заставата\". \n- Дано си написал добра книга. За децата малко трудничко се пише... Помня разказа ти \"Светлана\". Децата имат нужда от такива книги. \nИ до днес не мога да забравя преживяното с обаятелния човек и известен писател Веселин Андреев. Неговата скромност и принципност са цяло богатство. \nЧета и препрочитам книгата му \"Умираха безсмъртни\". Веселин Андреев е един от тях.     \n", "date": "2017.11.09", "title": " Две писма - символ на своето време  "}
{"url": "http://duma.bg/node/155598", "text": "\"Тези, които веднъж са били опиянени от властта и са получили някакъв доход от нея, макар и за една година, никога няма с желание да я изоставят.\" В старогръцката митология faunus (фавън) бил бог на полетата, планините, горите и покровител на стадата. Но те - едрокопитните и дребнокопитни стада върху територията, именувана България - твърде много пооредяха по пътя им към Червената книга на изчезващите животински видове. Поради нападение не от шап, бяс, синя пъпка (антракс), бруцелоза и пр., а осмъртени от социопатното обсесивно-компулсивно разстройство у \"разбивачите\" от СДС на крупното земеделие и животновъдство от периода преди 10 ноември 1989 г. Крупно, но, дяволите да го вземат!, \"комунистическо\". Затова - веднага под сатъра! Прас! Клъц! Де да можеше седесарите да опаткат по същата процедура и говедата от БКП, които на инат на \"демокрацията\" не се вапцваха в тъмносиньо... \nЕ, все пак за фавните от самопровъзгласеното \"дясно политическо пространство\" остана терен за действие. Макар и чувствително посвит, броят на екземплярите в понастоящем най-благодатното стадо за пастирите от ПП ГЕРБ, чиято абревиатура мнозина сънародници разшифроват като \"Гамени за епохален разгром на България\", наброява близо осем милиона глави. Тонизиран от гигантската отговорност пред благоденствието и процъфтяването на стадото Свое, настоящият Фавън скатава под грижовното си крило най-паче слугите, заместник-слугите и началниците на политическите кабинети в слугинските институции, наричани сега и \"министерства\". Че нали всички тези персони е справедливо да бъдат обрадвани от Фавън като малка компенсация за охкането и стенанието под непосилната тегоба върху плещите им за обгрижването на човекостадото Негово. Че нали в древноримската република думата \"minister\" означавала \"слуга\". Както казвали обаче гръцките философи от времето на Омир, \"Всичко тече, всичко се променя и нищо не остава неизменно\". За двете хилядолетия и половина оттогава, слугите си останаха като постове, че дори и се нароиха като ято африкански скакалци, но понастоящем вече не обслужват гражданите, а слугинстват нонстоп единствено на Фавън. \nЕто защо Фавън се отнася с бащинско разбиране към проблема с \nредовното пълнене на слугинажните кесии В противен случай целият процес на човекоживотновъдството пропада и заминава в посока дим-да-го-няма! Ау-у-у!!!... Че нали няма нищо по-тежко в житието-битието на \"minister\"-ите от празните кесии. То би било и като цял-целеничък пожар в сполетян от многомесечна суша горски масив. Който би изпепелил цялата пастирска номенклатура. Пък после кой ще стриже и дои човекостадото Негово?! Ето причината да бъдат приети промени в постановление № 67 на МС от 2010 г. и да бъдат увеличени заплатите на \"minister\"-ите. \nНе би могло, а и не би било справедливо да бъде оспорена на Фавън компетентността му относно пожарите в цялостната съвкупност на цикъла им: пораждане, развитие, потушаване. Или в злополучния вариант - опустошаването до въглен на всичко околовръст. \nЛичи си, че Фавън е Фавън с научна степен - защитил е коскожамити дисертация. И то не само един брой - тази, която е посочена в служебната му биография. Плюс още една, която очевадно е генерално по-важната, след като сам-саминка го катапултира чак до генералските лампази. Дисертацията от Университета на живота. Квалифициран в схватката с \"челичените лапи на живота\" (по поета), Фавън скоропостижно заклещва в двоен нелсън почина \"Образование цял живот\" как да държи нахлузена \nпримката върху властта По подобие на своя високопочитан от Фавън негов гуру в политическата му кариера - Тодор Живков, с любимо интелектуално занимание - зубрене на биографии на видни държавници. За да проумее ноу-хауто как властта да не му изневери и да пристане на някой кандидат-Фавън. В дисертацията от Университета на живота с огнени слова е записано: \"Внимавай! В кариерното развитие на Фавън няма гумичка!\" И още: \"Известността е за кратко, а неизвестността - завинаги!\" Затова и Фавън е нащрек 0-24 часа! Дори и насън. \nЧетири столетия и половина след като кралицата на Англия Елизабет I дипломатично се изплъзнала от необходимостта да вземе страна в противоречията между протестантството и католицизма с думите \"Има само един Христос, Иисус, и само една вяра. Всичко друго е спор за дреболии.\", Фавън завършва теорията за строежа на политическия паноптикум в България с Неговата си концепция: \"Има само един Фавън на нашенското човекостадо и той е Борисов, Бойко, и само една партия ГЕРБ. Всичко друго е напън за профитиране, ама ялов.\" \nФавън Б.Б. може всичко да е, но не и лапнишаран. Затова и като стопроцентов, но български Матросов застана пред амбразурата, откъдето беше изстрелян сигналът на Асоциацията за борба с корупцията в България с входящ № 08.01-98/25.09.2017 г. по описа на деловодството на МС, адресиран лично до Фавън Б.Б. Сигналът съдържаше информация, че прокурор Михаела Тихова от СРП в постановление от 12.07.2016 г. е изложила своето категорично становище, че лицето Антон Динев Тодоров формално е осъществил признаците на престъпния състав на чл. 172а, ал. 1 от НК. Като без необходимото по закон съгласие на носителя на авторското право (на конкретна снимка - б.а.), е извършил предоставяне на достъп на неограничен брой лица до обекта на авторското право. Или, казано пределно ясно: за да придаде по-голяма визуална атрактивност на своята книга \"Задкулисието на прехода. Българите срещу олигархията. Част 2\", небезизвестният депутат (вече бивш!) Антон Тодоров не само открадва илюстрация за книгата си, но има и наглостта да я помести с пояснение \"Личен архив на автора\". Скандалът не завършва, само започва оттук Поради невъзможността главният \"херой\" на историята да бъде намерен от призовкарката на домашния му адрес, както и вследствие на неуспешния опит неговата майка в Стара Загора да получи призовката по гражданско дело за причинени щети на държателя на авторските права върху снимката, като с № 6690/2016 г. по описа на СГС е заведено дело срещу \"разобличителя\" на престъпните служби на комунистическия режим, призовката е насочена по местоработата на Антон Динев Тодоров - София, пл. \"Народно събрание\" № 2, т.е. сградата, над чийто вход е поставен девизът \"Съединението прави силата\". \nНесъмнено Тодоров, вече депутат по това време от квотата на гербовите пастири на човекостадото българско, не само е прочел, но и дълбоко вникнал в мисълта за силата на съединението. Поради което, след като Мария Иванова, секретар на ПГ на ГЕРБ, го е запознала със съдържанието на документацията по делото, на което той се явява ответник, й нарежда да \"откаже да получи съдебната призовка\". \"Народният представител\" сглобява тази машинация на явна измама, въпреки наличието на чл. 133 от Закона за съдебната власт, който гласи: \"Съдиите, прокурорите и следователите могат да искат съдействие при осъществяване на своите правомощия от всички държавни органи, длъжностни лица, организации и граждани, които са длъжни да им го оказват.\" \nВонящата галиматия в Авгиевите парламентарни обори на ГЕРБ не завършва тук. Логично мотивиран от задължението си да осигури върховенството на закона, председателят на съответния съдебен състав от СГС, Търговско отделение, VІ-6 състав, изпраща писмо до председателя на 44-то НС Димитър Главчев, от което е видно, че администрацията на НС следва да окаже съдействие за връчването на призовката заедно с препис от исковата молба и приложенията на горепосоченото дело. Оттук започва същинската история за мръсното бельо на беззаконието в (уж!) законодателния орган на територията, именувана България. На 29.06.2017 г. Хризантема Николова, началник на служба \"Обща канцелария\", отказва да получи призовката и приложените към нея документи. Че нали по това време Антон Тодоров е пропагандното острие на ГЕРБ Цицеронът и половина на анти-БСП логореята. И секретарката на ПГ на ГЕРБ Ивайла Зашева на 07.07. т.г. също не пожелава да получи документацията. Във фрапантното беззаконие не пропуска да вземе участие и още една сътрудничка от екипа на г-н Цв.Цв., председател на ПГ на ГЕРБ. На 20 юли 2017 г., както е видно от заверено от съда копие на съдебен документ, Ивайла Зашева не е пожелала да получи и връчи на Антон Тодоров комплекта съдебни документи, понеже \"г-н Тодоров е забранил на г-жа Зашева и г-жа Мария Иванова - секретари на ПГ на ПП \"ГЕРБ\", да получават за него служебни книжа\". \nЦялата фактология по извънзаконовите демарши на Антон Тодоров и на трите служителки от администрацията на НС, документирана чрез печати и подписи от съответния съдебен състав, беше поднесена на тепсия пред взора на Фавън Б.Б. чрез сигнала на Асоциацията за борба против корупцията в България. Фавън Б.Б. мълчи по казуса, тъй като в дисертацията му от Университета на живота е цитиран неговият ментор Тато: \"Да се снишим, докато бурята отмине\". \nПътем Фавън Б.Б. гаси (евентуалния) пожар в сърцето на \"неспящата мумия Антон Тодоров\", ако бъде съвсем изстреляна в политически аут, чрез синекурен пост като \"съветник в централата на ГЕРБ\" на депутатите от тази партия. Поредното противопожарно упражнение на Фавън Б.Б. \nТази история няма да завърши тук. Понеже Асоциацията за борба против корупцията в България пише нейното продължение. Така желае българският суверен, 63% от който одобрява факта, че Антон Тодоров вече не е народен представител. Сред това мнозинство немалко са и симпатизанти на ГЕРБ. \nЕ, господин Фавън Б.Б.? \n   \n", "date": "2017.11.09", "title": "Противопожарните упражнения на един фавън  "}
{"url": "http://duma.bg/node/155600", "text": "Обидният език - \"плъхове\", \"80% от населението е дебилно\", \"тахтаби\", използван от официални и публични лица към българския народ, е меко казано стряскащ. Той на първо място е свидетелство за нивото на уважение към себе си, а след това и към всички останали, които слушат. \nТези обидни думи, отправени от депутати от управляващото мнозинство или от опозицията, от бивши и настоящи министри, говорят за безсилието им да продуцират смислена теза, те просто приличат на вманиачени хора, които харесват себе си и предпочитат да правят впечатление, вместо да изпратят послание. \n80% от българския народ не е дебилен, както си позволи да каже народният представител и професор Иво Христов. Подобно изказване не му прави чест и е лош знак за самия него. \nБългарските пилоти също не заслужават да бъдат обиждани. С изказването си, че \"предпочита да има млади буйни пилоти, а не заспали плъхове\" министърът на отбраната Красимир Каракачанов явно визираше част от българските пилоти. Определенията с плъхове, лъвове и други животни са изключително обидни, независимо дали става дума за военен или цивилен, особено когато идват от устата на един министър, който получава заплатата си от тези хора, с техните данъци и е избран с тяхното доверие. \nАко той смята хората за плъхове, интересно е тогава как изглеждат министрите в България. Тази риторика е унизителна. Хората с власт не трябва да се опиват от собственото си величие и възможността да използват долни изрази. На тяхно място бих се замислил за оставка или най-малкото за извинение. Ако продължим в тази тоналност, бих казал да не се окаже, че \"плъховете\" ще изядат мишките от Министерския съвет. Хората, които са се оказали временно на някакви позиции, трябва да бъдат много внимателни. Небето и сигурността на България са вечен приоритет, а мандатите са временни. \nИзявлението на депутата от \"Обединени патриоти\" Валери Касабов от 12 октомври, в което нарече своите колеги от ДПС тахтаби (вид хлебарки) също попада в категорията унизително говорене. Нека не забравяме, че тези хора също са част от българската нация. \nИмах неудоволствието да слушам и бившия министър и директор на НИМ Божидар Димитров, който имаше нахалството да обсъжда физиологичните данни на говорителя на руското МВнР и да обяснява, че някаква девойка говорила глупости за България и това нямало нищо общо с официалната позиция на Русия. Неграмотността на макар и титулувани хора и грубият език дразнят и бързо лъсват, ако трябва да използвам техния език, като въшка на чело. Говорителят на едно външно министерство в една държава никога не казва нещо, което мисли самият той. Изказването по адрес на България беше официално изявление на гласа на Сергей Лавров, външния министър на Русия. Ако човек не е запознат с дипломацията и функционирането на изпълнителната власт, в случая с Русия, е по-добре академично и мъдро да замълчи и да не говори нелепости. \nОпределенията, че българите са буболечки, а руснаците - мечки и други подобни анималистични сравнения, е по-добре да останат за аматьорската литература, която да излезе изпод перото на хора, изпаднали в подобно мисловно състояние. \nПредставителите на официалната власт - независимо дали са бивши или настоящи министри, депутати от опозицията или управляващата партия - трябва да бъдат много въздържани, когато мрачни мисли излизат на устите им и са решили да ги споделят, макар и в трезво състояние с българите. Подобно антибългарско говорене, особено на национални празници като Деня на будителите (1 ноември) или Деня на славянската писменост и култура (24 май), особено по отношение на народа, който е задал духовната посока, по която се развива Русия и нейната култура, са недопустими. \nМалко повече уважение към собственото българско достойнство не би било излишно.   \n", "date": "2017.11.09", "title": "\"Плъховете\" ще изядат мишките от МС  "}
{"url": "http://duma.bg/node/155601", "text": "Едно недомислено изказване на говорителката на руското външно министерство Мария Захарова предизвика буря от реакции у нас, дори откровена простащина. Да, българските евреи са спасени от депортиране от българското общество. И това далеч не е еднократен акт през 1943 г., както коментират мнозина. Защитата на евреите започва много по-рано, още от 1940 г., когато министър-председателят Богдан Филов подготвя фашисткия Закон за защита на нацията в унисон с расисткото законодателство на Хитлерова Германия. Тогава започват масови протести и акции на видни общественици, писатели, депутати, адвокати, Светия синод, на БКП и ЦК на РМС, на обществени организации на лекари, търговци, техници, обущари, дори шивачи и фризьори. Това всеки може да го види в сайта на Държавната агенция \"Архиви\".     \nДа, България спасява хиляди евреи от пещите на нацистките лагери... след поврата от февруари 1943 г., след победата на Червената армия при Сталинград. Да не забравяме още две армии - американската и английската, които също идват към България и са доста придирчиви към еврейските гонения у нас. До последно замисълът е бил десантът да е на Балканите. Но ние винаги \"забравяме\" какъв е животът на евреите в България от 1941 г. нататък след престъпния закон на Богдан Филов и цар Борис ттт? Дания спасява евреите си, ние ги пращаме в лагери. Принудително изселвани, хвърлени на каторжен труд в душегубките на т.нар. трудови лагери, лишени от права, с конфискувано имущество, с ограничени възможности за работа и дори за излизане на улицата в определени часове... Да не говорим за онези 11 000 от Македония и Тракия, които българската власт изпраща директно на смърт. А когато сега видни \"демократи\" и русофоби се тупат в гърдите за спасените български евреи, защо бягат като от огън от въпроса: от какво са спасени евреите? Защото знаят отговора - от ада на българския фашизъм са спасени. И в тази връзка да им припомним, че днешният български съд на баш \"демократите\" и русофобите през 1996 г. отмени присъдите на Народния съд над фашистите, виновни и за окаяната съдба на евреите у нас от 1940 до 1944 г. Присъдите над тези хора бяха един от основните аргументи България да бъде защитена след Втората световна война от тежки репарации и териториално разкъсване като сателит на Райха. През 1996 г. те бяха реабилитирани, а значи бе реабилитирана и политиката им. Което едва ли разкраси България в очите на международния правов и демократичен свят. Не че на тях им пука.   \nТа, преди да се подиграват на Захарова, нека някои критици първо да се подиграят на себе си за реабилитацията на фашизма. Нека прочетат един исторически документ, който напомняме днес - писмото на журналиста, политика и общественика Димо Казасов до Богдан Филов срещу антисемитския Закон за защита на нацията. Да видят за какво става дума. Ако имат поне грам съвест.  \n  \nГ-н Министър-председателю! Както Ви е известно, на 6 и 1/2 милиона българи е заповядано пълно мълчание и само на 10 от тях е обезпечена привилегията всичко да говорят, всичко да вършат, всичко да могат. Неми безпомощни зрители на опустошенията, които тая странна привилегия нанася в стопанския и духовния живот на народа, ние, българските граждани, имахме поне утехата, че от тази привилегия се ползват само българските министри и никой друг, освен тях. \nДнес обаче тая привилегия е разширена. От нея са ползват Ваши приятели, за да ни делят на \"националисти\" и \"интернационалисти\", на \"патриоти\" и \"предатели\", на \"спасители\" и \"продажници\". Стига се дотам, че с позволението на ръководената от Вас цензура най-видните български писатели, на които мизерията е била винаги неизменната участ, да бъдат обвинени в подкупничество, загдето са казали справедливи думи в защита на българските евреи. Със същите мизерни обвинения бяха украсени и масоните, някои от които стояха от дясната Ви страна на министерската маса, а други - на депутатските банки. \nТъй като при управлението на председателя на Академията на науките всички пътища за защита чрез печата на истината и честта остават задръстени, аз си позволявам, г-н министър-председателю, да Ви отправя следните редове: \nВ тоя момент Вие събирате в личността си достоянията на пет от най-върховните звания в нашата държавна и духовна йерархия. Вие сте шеф на Българското правителство. Вие сте върховен ръководител на Българското просвещение. Вие сте председател на Българската академия на науките. Вие сте професор в единствения български университет. Вие сте председател на българския \"Пенклуб\". \nПо силата на тоя факт, всеки е в правото си да очаква от вас не само политическа активност и прозорливост, но и респект към общо установените етични норми, към основните повели на нашето народно възпитание, към научната истина, към великите уроци за превратността на историческата съдба, за труженическото дело на писателите. Да очакват от Вас и една тънка чувствителност към всеки опит да се осъждат на морална смърт беззащитни граждани, да се тласкат към безсрамие и буйства подрастващи поколения, да се фалшифицират исторически данни, да се клеймят писатели, общественици, учени и военни, да се свежда до нивото на продажник всеки, който има гордостта да не мисли тъй, както мислят Вашите приятели. \nИзпълнен с тия очаквания аз вземам свободата да Ви поставя следните въпроси: \n1. Като масон Вие отлично знаете, че българските масонски ложи бяха ултранационалистически гнезда. В тях членуваха всички видни представители на македонското национално движение. \n2. Но ако Вие, г-н проф. Филов, сте забравили Вашата масонска принадлежност и Вашия дълг да почитате истината, аз Ви питам: защо като министър на просветата и председател на \"Пенклуба\" тъй лесно забравихте дълга си към българските писатели? \nС разрешението на ръководената от Вас цензура бе отпечатан и разпространен в хиляди екземпляри един позив, в който най-видни писатели, начело с Т.Г. Влайков и Елин Пелин, са обвинени в подкупничество, само защото са направили една доблестна защита на българските евреи. \nКаква картина! Калта да се окаже под покровителството на цензурата, а жертвите й - Ваши другари - под охраната на Вашето потънало в мълчание равнодушие. Нима председателят на \"Пенклуба\" не разбира, че защитата, която писателите направиха на евреите, е същевременно защита на духовната самобитност на българина, надарена с човечност, справедливост и състрадание към изпадналия в беда? Кой по-добре от писателите знае, че нашият малък и беден народ не може да импонира нито със сила, нито с богатство и че той е силен с чувството, което има за справедливост и е богат със своята човечност. \nКогато българският народ изгуби своето съхранено през вековете и характерно за неговия национален облик чувство за справедливост и човечност, той ще загуби своята нравствена и духовна физиономия, своята национална самобитност, своята славянска същност, своя български образ. Но той ще загуби и още нещо! Той ще загуби и своя събиран в течение на дълги години морален капитал, който го е издигнал в очите на света като трудолюбив, толерантен, мирен, справедлив и човечен народ. И защита на писателите е защита на посегателството върху най-скъпоценното съдържание на българската национална душа. \n3. Председателят на българския \"Пенклуб\" безспорно знае, че в конгресите в Дубровник, Будапеща, Барселона, Прага, Буенос Айрес, българският писател поиска подкрепата на световни знаменитости за зачитане на българската народност, на българския език, на българската книга в земите, където живеят българи, тъй както българите зачитат наравно със себе си живущите в нашата държава малцинства. Исканата подкрепа бе дадена. И когато днес българският писател защитава равноправието на евреите, той отстоява честта на подписа си, сложен под моралния контракт, сключен в едно общество, за което честта нито е пуст звук, нито е глупав предразсъдък. \n4. На четвърто място, аз питам председателя на българската Академия на науките и професора от Софийския университет какъв прием той готви със своя антисемитски закон на българските учени, философи, писатели, художници, композитори в световния ареопаг на същите, дето видни места заемат гениални синове на еврейския народ? Полезно ли е българската млада наука и българските учени да бъдат злепоставени заради социалната истерика, която люлее умственото равновесие на някои? \n5. В политическите, стопанските, духовните, научните върхове на големи и малки държави играят видна роля гениални синове на еврейския народ. Войната срещу евреите у нас не може да остане без отражение върху тия среди и не може да не ни постави в нравствен конфликт с обществеността на тия държави, с които нашите интереси ни повеляват да поддържаме и духовни, и стопански връзки. Един богат с голям материален и духовен живот народ, като германския и италианския, може да си позволи лукса на подобен конфликт, но един малък народ като нашия е длъжен да го избегне. Ние се нуждаем от колкото се може повече приятели, от колкото се може повече съчувствия и съдействия. И служат на чужди интереси не тия, които искат да държат открити пътищата на нашия народ за връзка с всички, а ония, които искат да ги задръстят. Какъв странен, какъв чудовищен национализъм да иска да обрече народа си на колкото може по-голяма изолация! \n6. Вие оправдавате законопроекта срещу евреите с необходимостта да се отстранят всички влияния и се защити българската самобитност. Но в такъв случай защо си затваряте очите: \nт. За 650 000 турци, които като цяло владеят много по-голямо притежание от евреите, които със своя консерватизъм спъват стопанския прогрес на страната и които са обект на чуждестранна пропаганда? \nтт. За 70 000 румъни, обект на енергична чужда пропаганда? \nIII. За безбройните чужди училища в България, където хиляди българчета са подложени в най-крехката им възраст на чужди влияния и пропаганда? \nНе препоръчвам гонитбата на турци и румъни, но питам: защо виждате сламката, а оставате слепи за гредите? \n7. В една земя като нашата, която жадува за стопанска инициатива и експанзия, за да бъдат извлечена скритите в недрата й богатства и възможности, вие започвате поход срещу едно инициативно малцинство като еврейското, което е родено, което живее, което мре и оставя придобитото в земята ни, и го поставяте морално под циганите, които са два пъти по-многобройни от него и които водят един чисто паразитен живот върху снагата на нашето национално стопанство. Благоденствието на страната ли изисква това наказание за стопанската активност и тая привилегия за паразита? \n8. Тия и редица други факти не ви ли показват какво странно лицемерие се крие зад борбата с чуждите влияния? Кого ще заблудите, че борбата срещу евреи и масони, които не играят никаква роля в нашия обществен живот, не е плод на чуждо влияние? \nВие имате само едно средство да държите в заблуда народа по тия и редица други въпроси: цензурата и камшика. На тях днес председателят на Академията на науките е поверил грижата да пазят престижа на истината. Но истината въпреки всичко ще възкръсне и в нейната светлина светът ще види, учуден, че председателят на Българската академия на науките вместо с факел се е оказал с камшик в ръката. \n                 18 ноември 1940 г. \n    (ЦДА, фонд 409К, опис 1, а.е. 64, л. 1-5) \n     \n", "date": "2017.11.09", "title": "Имате само едно средство да държите в заблуда народа - цензурата и камшика!"}
{"url": "http://duma.bg/node/155581", "text": "Светът коментира \"Досиетата от рая\"(Paradise papers) - история на измъкване на големи международни компании и известни политици от плащането на данъци. В новата партида разобличаваща информация има пет разлики от предишната, която беше направена преди година и половина. Тя напомня на нея, но има и своя специфика. Големината на досието Обемът на сегашното изтичане на информация е по-малък, ако се сравнява като единици цифрова информация: 1,4 срещу 2,6 терабайта - толкова ДтежахаФ архивите на панамската юридическа фирма Mossack Fonseca, която се занимава с регистрация на офшорни компании. Ако сравняваме броя на документите, \"Досиетата от рая\" са повече: 13,4 срещу 11,5 милиона. \nЗатова и броят на журналистите, включени в анализа на информацията, е почти същият - около 400 души. \nОбхват на изтеклата информация Разликата между \"Досиетата от рая\" и \"Панамските досиета\" е в това, че сегашните публикации се основават не на архивите на една фирма, а на цяла редица източници. \nКато цяло, според в. \"Зюддойче цайтунг\", в основата на материалите са 21 изтичания на информация, които дават представа за дейността в 19 офшорни юрисдикции. \nОгромна част от документите са от архивите на две фирми - адвокатската кантора Appleby и компанията Asiaciti Trust, предлагаща доверително управление. Разлики между Mossack Fonseca и Appleby \nПанамската Mossack Fonseca не се смяташе за фирма, която се тревожи за имиджа си и за това да проверява задълбочено клиентите си. Затова, когато преди година и половина избухна скандалът с \"Панамските досиета\", привържениците на офшорните сделки защитиха позицията си, като казаха, че става дума за \"черна овца\" в бранша. \nAppleby пък точно обратното - влиза в \"магическия пръстен на офшорните компании\" - група от най-уважаваните адвокатски кантори, предоставящи услуги по регистриране на компании в т.нар. данъчни оазиси. \"Ако дори в \"магическия пръстен\" нещата не са както трябва, цялата офшорна финансова система има проблемФ, цитира ДЗюддойче цайтунгФ Джон Кристенсен от независимата организация Tax Justice Network, която се бори срещу укриването на данъци. \nОт гледна точка на съставителите на ДРайските и ДПанамскитеФ досиета, двете кантори не са се старали достатъчно да проверяват произхода на финансовите средства на клиентите им, като по този начин са способствали за корупция и пране на пари. \nЗа разлика от Mossack Fonseca, която избра тактиката на мълчанието, адвокатската кантора Appleby се защитава активно и твърди, че не вижда никакви нарушения на закона в попадналите в пресата документи. Значение на разобличенията На 16 октомври 2017 г. в Малта от взрив на бомба, заложена в автомобил, загина журналистката Дафне Каруана Галиция. Това стана година и половина след обнародването на \"Панамските досиета\". Дафне не беше член на журналистическия консорциум, който анализира документите, но на базата на публикуваните материали направи собствено разследване за тогавашния министър-председател на Малта. \nСкандалът, който предизвикаха нейните разкрития, доведе до предсрочни избори в тази страна членка на ЕС. Доста държави с облекчен данъчен режим и възможности за намаляване на данъците като Холандия и Андора, решиха да се откажат от редица подобни практики. \nОсвен това в Исландия \"Панамските досиета\" доведоха до оставката на министър-председателя и петима други политици, а президентът трябваше да се откаже от намерението си отново да се кандидатира на поста. \nОттеглиха се ръководителите на няколко големи компании (например на банка ABN Amro), както и премиерът на Пакистан. \nС други думи, публикацията на \"Панамските досиета\" не остана без резултат. Едва ли публикации на \"Досиетата от рая\" ще има същия ефект. Преди всичко заради това, че описаните в тях факти в голямата си част не изглеждат като нарушение на закона. \nКритика на офшорната система Именно в това, вероятно, е основната разлика при последното изтичане на информация: във всички публикувани сведения, на пръв поглед няма състав на престъпление. Описаните практики са известни и законни. \n\"Законни, но несправедливи\" - отбеляза в интервю за ДДойче ВелеФ Зилке Грюнвалд от швейцарското онлайн издание Republik, която участва в друго голямо международно разследване през 2017 г. - описание на схемата за пране на пари от Русия, получила названието \"Руска пералня\", или \"Ландромат\". По него се води наказателно разследване в Швейцария. \nЗатова Грюнвалд нарича публикацията на \"Досиетата от рая\" \"критика на системата\". Според журналистката главните въпроси в контекста на новото изтичане днес трябва да изглеждат така: защо е възможно да има укриване на данъци в такава форма, кога ще последва политическа реакция и какво е нужно, за да започнат политически промени.   \n", "date": "2017.11.09", "title": " Пет разлики между \"Райските\" и \"Панамските\" досиета"}
{"url": "http://duma.bg/node/155582", "text": "Вчера Еврокомисията съгласува поправки към правилата за регулиране на европейския газов пазар, съобщи комисарят по енергийните въпроси Марош Шевчович. По-рано \"Дойче веле\" публикува статия, която обяснява как промените ще се отразят на бъдещия газопровод \"Северен поток-2\" Противопоставянето в ЕС заради газопровода \"Северен поток 2\" обещава тази седмица да премине на ново ниво. За момента относно съдбата на проекта спорят страни, които са негови привърженици и противници. На свой ред ЕК иска да вземе участие в преговорите за газопровода, по който руският газ трябва да се доставя до Германия, а оттам и в другите европейски държави. За целта ЕК планира на 8 ноември да утвърди предложение за промяна на законодателството на ЕС. Това съобщиха за \"Дойче Веле\" два източника от Еврокомисията. Това е работа на Германия, а не на ЕК Проектът попада както под действието на германското, така и на международното законодателство. Съответно, ключово значение има позицията на Берлин, състояща се в това, че този проект е изключително икономически и се осъществява от частни компании. Този подход открива възможността за безпроблемно строителство на \"Северен поток 2\". \nВ същото време, тъй като се планира той да бъде построен по дъното на Балтийско море директно от Русия за Германия, където тръбопроводът свършва, ЕС не може да влияе върху него. Това е заключението на правната служба на Съвета на ЕС. Варшава, която вижда в \"Северен поток 2\" заплаха, има друга гледна точка. В юридическото становище, внесено от Полша, с което Дойче Веле разполага, се отбелязва, че нормите на ЕС са \"пряко приложими към морския участък на \"Северен поток 2\" във водите, икономическата зона или на шелфа на страните от ЕС\". \nПозицията на ЕК се различава от двете изложени по-горе. Според нея \"Северен поток 2 спрямо нормите на ЕС се намира в \"правен вакуум\". Но ЕК все пак желае да се присъедини към преговорите за газопровода. Причината - ЕК смята, че този проект не съдейства за целите на ЕС да се диверсифицират източниците за доставка на енергоносители, защото \"може да позволи на един доставчик още повече да усили своите позиции на газовия пазар на ЕС\". Като под доставчик, очевидно, се разбира Русия. Какво предлага ЕК да се промени \nЗа да повлияе някак си на положението, ЕК на 9 юни прие обръщение към Съвета на ЕС за предоставяне на мандат за воденето на преговори с Русия за ключовите принципи на строителство на \"Северен поток 2\". Сега ЕК иска да поеме по друг път - тя планира да предложи промени в Газовата директива на ЕС (директива 2009/73/EC за \"общите правила на вътрешния пазар на природния газ\"). Този документ е в сила от 2009 г. и е част от Третия енергиен пакет.  \nОсновното в предложенията на ЕК ще бъде промяната на тълкуванието на термина \"интерконектор\". В действащата директива това е тръбопровод, свързващ газотранспортните системи на държавите членки на ЕС. В проекта с изменения, с който се запозна ДВ, интерконекторът се определя като \"тръбопровод, пресичащ или съединяващ границите между държавите членки или между държавите членки и трети страни до границата на юрисдикцията на ЕС\". В резултат на приемането на тези промени, се казва в проекта, директивата ще \"стане приложима към тръбопроводи и от трети страни, включително съществуващите до границата на юрисдикция на ЕС\". С други думи, ЕК ще разпространи своите пълномощия и върху \"Северен поток 2\". Служител в дипломатическото представителство на една от страните-членки на ЕС в Брюксел нарече това предложение такова, което може \"коренно да промени правилата на играта\". В резултат на тези действия проектът \"Северен поток 2\" въобще може да загуби икономически смисъл. Европейският парламент и Съветът на ЕС трябва да решат съдбата на предложението на ЕК. Без гласовете на Германия, Франция, Австрия и Холандия, подкрепящи проекта за газопровод, ЕК не може да постигне утвърждение на своята инициатива. Мъгляви перспективи Германското правителство до ден днешен заявява, че не вижда \"юридически основания, нито необходимостта\" да се предоставя на ЕК мандат за преговори с Русия по \"Северен поток 2\". \nНай-активният противник на \"Северен поток 2\" е Полша. Варшава твърди, че проектът ще има \"огромно влияние\" върху енергийната сигурност на ЕС. \"Съгласявайки се със строителството на \"Северен поток 2\", ние ще се съгласим да бъдем зависими от един източник на енергия\", заявиха за ДВ от пресцентъра на полското представителство в ЕС. \nПротив \"Северен поток 2\" се обявяват и държавите от Прибалтика. Експертът по енергетика от брюкселския център CEPS Кристиан Егенхофер заяви, че западноевропейските държави нямат проблем с този проект, защото газът ще идва на техния пазар, който е \"ликвиден и конкурентен\". Италия заема сходна позиция, но би желала газът, по-скоро, да идва от юг, за да може и тя самата да получава транзитни такси. \nЕгенхофер обаче посочва и други съображения: \"Страните могат да бъдат \"за\" или \"против\" \"Северен поток 2\", но те могат да не желаят да предоставят на ЕК право за мандат (за воденето на преговори) по този или други проекти. Малко вероятно е, че Холандия, Великобритания, Германия или дори Италия биха могли по принципни съображения да се съгласят да дадат такъв мандат на ЕК, защото те не желаят нейната намеса в този бизнес\".   \n", "date": "2017.11.09", "title": "ЕК променя правилата на играта заради \"Северен поток 2\" "}
{"url": "http://duma.bg/node/155607", "text": "Близо 90 хиляди птици са унищожени до момента заради установените четири огнища на инфлуенца по птиците (птичи грип), съобщиха от Българската агенция за безопасност на храните (БАБХ). Първото огнище на болестта беше констатирано в средата на месец октомври в животновъден обект за отглеждане патици, собственост на \"Мейпъл Лийф Полтри\" ЕООД в село Стефаново община Добрич. В него са унищожени близо 11 хил. птици. Второто и третото огнище са в хасковското село Узунджово и сливенското Глушник. Те са в личното стопанство на двама фермери, занимаващи се с отглеждане на кокошки и патици. От техните ферми са унищожени над 1500 птици, засегнати от заболяването. В четвъртото огнище са били унищожени близо 8000 патици. Фермата е собственост на \"Алианс Агрикол\" ООД и се намира в село Зимница, област Ямбол. \n    Като част от мерките за ликвидиране и недопускане на разпространението на болестта е било умъртвено и цялото стадо от 68 хиляди кокошки-носачки в животновъден обект собственост на \"Милениум 2000\" ООД. Фермата им е в непосредствена близост до констатираното огнище на \"Алианс Агрикол\" и попада в 3-километровата зона, в която се унищожават всички възприемчиви животни. Досега на територията на област Ямбол е констатирано само едно огнище на заболяването инфлуенца по птиците във фермата за патици. \n    \n      \n", "date": "2017.11.09", "title": " 90 хил. птици унищожени у нас заради птичия грип"}
{"url": "http://duma.bg/node/155608", "text": "Намаление от 0,8 на сто през септември 2017 г. спрямо август в добивната промишленост отчита Националният статистически институт (НСИ). В производството и разпределението на електрическа и топлоенергия и газ намалението е с 0,5%, съобщиха от НСИ. През септември 2017 г. увеличение спрямо предходния месец има в преработващата промишленост - с 0,6%. По-значителен ръст в преработващата промишленост се наблюдава при производството на превозни средства, без автомобили - с 11%, ремонта и инсталирането на машини и оборудване - с 10,3%, на напитки - с 6,3%, на автомобили, ремаркета и полуремаркета - с 5,8%. Спад е регистриран при производството на компютърна и комуникационна техника, електронни и оптични продукти - с 12,9%, на химични продукти - с 9,3%, на метални изделия, без машини и оборудване - с 5,7%, както и в производството на тютюневи изделия - с 4,1%. \nПрез септември 2017 г. промишленото производство бележи ръст с 3,2% на годишна база. Увеличение е отчетено в добивната промишленост - със 7,7 на сто, и в преработващата промишленост - с 4,3%. Спад е регистриран в производството и разпределението на електрическа и топлоенергия и газ - с 3,5%. По-значителен ръст има в преработващата промишленост при производството на основни метали - с 28,1%, производството на машини и оборудване с общо и специално предназначение - със 17,9%, производството на автомобили, ремаркета и полуремаркета - с 14,2%, на изделия от каучук и пластмаси - с 13,9%. Намаление е отчетено при обработката на кожи, производството на обувки от кожа - с 12,5%, както и на метални изделия - със 7,9%.   \n", "date": "2017.11.09", "title": "Спад от 0,8% в добивната промишленост през септември "}
{"url": "http://duma.bg/node/155609", "text": "Ръстът на оборотите в търговията на дребно отново се забавя след пика, отчетен през август, показват данните на Националния статистически институт (НСИ). През септември изменението е от 2,3% на годишна база, а на месечна база повишението е символично - от едва 0,1%. Сред компаниите, които отчитат най-голям ръст на оборотите на годишна база, са търговците на битова техника и мебели - 9,9% и на компютърна техника - 8,2 на сто. При търговията с храни и напитки оборотите се увеличават с 2,9 на сто. Спрямо август най-голям ръст има в сектора търговия на дребно чрез поръчки по пощата, телефона и интернет - 3%, както и при търговията с мебели и стоки за бита - 0,9 на сто, и с козметика и фармацевтични продукти - 0,9%. От данните на НСИ е видно сериозно намаление на оборотите при търговията с горива и смазочни материали както на месечна, така и на годишна база. Спрямо предходния месец август те намаляват с 1,9%. В сравнение със септември 2016 г. спадът е от 12,4 на сто, показват още статистическите данни.     \n", "date": "2017.11.09", "title": " НСИ отчита ръст от 2,3% на оборотите в търговията на дребно "}
{"url": "http://duma.bg/node/155620", "text": "Бих искал и оттук да поканя президента Радев да посети нашата база, защото от 12 години български президент и държавник от високо ниво не е стъпвал на нашето селище, което е традиция за останалите държави. Това каза ръководителят на Антарктическа експедиция проф. Христо Пимпирев. \nРадев подчерта, че експедицията е продължение на богатите традиции, които България има в изследването на Белия континент. Той заяви, че българските учени, подкрепени от българската държава, още преди десетилетия са осъзнали огромната важност на този континент. \"Тяхната правота се потвърждава с особена сила днес, защото Антарктика е все по-важна от гледна точка на научни изследвания за разкриване на тайните и на големия потенциал на Белия континент\", заяви Радев и поздрави нашите полярници за тяхната успешна международна дейност. \n\"За нас е огромно задължение да работим като българи в тази малка част от България на 13 000 км оттук в нашето селище, където всеки чужденец, който дойде, а тази година ще работят 9 души чуждестранни учени, се чувстват като в България. Там всяко нещо е сътворено от нашите ръце\", каза проф. Пимпирев. \nНаучните проекти, които ще се разработват тази година, ще включват геоложки, биоложки, сеизмологични и геофизични изследвания, както и дейности по измерване на морското ниво в българския залив, свързано с промените в климата и интензивното разтапяне на ледниците в района на Западна Антарктида. На полярната ни база заедно с българските си колеги ще работят 9 чуждестранни учени - шестима португалци, двама турци и монголски изследовател. Вчера на \"Дондуков\" 2 държавният глава връчи националния флаг на участниците в 26-та българска Антарктическа експедиция   \n", "date": "2017.11.09", "title": " Пимпирев покани президента на Антарктида"}
{"url": "http://duma.bg/node/155621", "text": "В столичната УМБАЛ \"Александровска\" 53-годишен мъж изпаднал в мозъчна смърт. Близките му решили да дарят органите на покойника. Така двама пациенти с хронична бъбречна недостатъчност са получили шанс за по-добър живот. \n54-годишен мъж от Айтос и 54-годишна софиянка са претърпели трансплантация във вторник през нощта. Двамата са в стабилно състояние и се възстановяват в Клиниката по анестезиология и интензивно лечение на болницата. \nЕкипът на \"Александровска\" изказва съболезнованията си на близките на покойника и приветства хуманното им решение да дарят органите му за спасяването на други човешки животи.   \n", "date": "2017.11.09", "title": "Двама души получиха \"нови\" бъбреци в София"}
{"url": "http://duma.bg/node/155622", "text": "Почти всеки трети българин се справя трудно или много трудно с разходите за здраве, а всеки десети е взимал заем, за да се лекува. Това стана ясно от проучвания на БАН \"Здраве, качество на живот, неравенства\". Проектът е осъществен от Института за изследване на обществата и знанието при академията, продължил е три години и по него са направени четири различни изследвания, свързани със здравето, качеството на живот, разходите за здраве и социалните неравенства в здравето.  \nСпоред учените над 50% от разходите за здраве се правят от пациента, като е трайна тенденцията държавата да прехвърля финансовата тежест върху гражданите. Този процент в държавите, в които има добре работещо здравеопазване, варира между 5 и 20%. При разболяване на член от семейство се получава така, че разходите по лечението му могат да достигнат катастрофалните 50-90% от доходите му, особено в уязвимите групи, подчертават от БАН. Водещо място заемат разходите за болнична медицинска помощ, за медицински продукти за извънболнично лечение, за рехабилитационни медицински услуги и др. \nЗаради превръщането на здравните заведения в търговски дружества здравеопазването в България се разпада, а 24% от населението са оставени без лекарска или фелдшерска помощ, заяви доц. д-р Здравка Тонева от БАН. Според нея хората от селата не ходят на лекар и не си купуват лекарства. Доц. Тонева бе категорична, че селското здравеопазване е посечено. \nПроблем са и неосигурените пациенти, изтъкна до. Тонева. Тя даде пример с известен политик, който е лекуван в болница от тежко заболяване, чието лечение е струвало 23 000 лв., а накрая се оказва, че той не е здравноосигурен. Не си е платил лечението и е заявил на лекарите, че това е неговият протест срещу здравната реформа, но парите са останали за сметка на болницата, лишавайки я от други неотложни нужди, разказа  Тонева. Тя припомни, че разходите за медицински изделия още в началото на реформата бяха извадени от реимбурсирания списък на НЗОК и бяха оставени за заплащане от самите пациенти. \"Допусканите пропуски не са случайни и на мен ми се струва, че това е направено, за да се осигуряват свръхпечалби за определени среди в медицинското съсловие. Това малко лоби с определено влияние не позволява тази тенденция да се промени\", коментира доц. Тонева.     \n", "date": "2017.11.09", "title": "Парите за здраве не достигат на всеки трети българин  "}
{"url": "http://duma.bg/node/155624", "text": "С вход свободен утре и в събота Парк-музеят на бойната дружба \"Владислав Варненчик\" ще отбележи 573-та годишнина от битката при Варна. Тържествените чествания започват от 10,30 ч. с военен ритуал, отслужване на заупокойна молитва в памет на загиналите християнски воини пред мавзолея на \"Владислав Варненчик\" и поднасяне на венци и цветя на паметника на Янош Хуняди. \nОт 11,30 ч. ще бъде открита изложбата \"Средновековно оръжие от похода на крал Владислав III Ягело\" в сградата на музея, с която гостува РИМ в Добрич. Посетителите ще могат да видят типични за XV век оръжия. Изложбата ще остане в музея до 7 декември. \nВ събота от 14 часа музейният екип и Сдружение за исторически възстановки \"Чигот\" ще пренесат посетителите в отминалата средновековна епоха чрез възстановка на военен лагер. В съботния следобед гостите на музея ще могат да разгледат облекла и въоръжение от епохата на крал Владислав, да изпробват уменията си в стрелбата с лък и да участват в средновековни състезателни игри.   \n", "date": "2017.11.09", "title": "С вход свободен музей отбелязва 573-та годишнина от битката при Варна"}
{"url": "http://duma.bg/node/155625", "text": "Жители на столичния квартал \"Младост\" сигнализираха, че строителна фирма буквално е зазидала няколко дървета в бетонена ограда на училище. Фирмата е наета да подмени оградата на 125 СУ \"Боян Пенев\". Предварително е трябвало дърветата да се отрежат, но това не е направено и строителите решили направо да наливат бетон. Налага се дърветата да бъдат изрязани от общината след разрешение от \"Зелени системи\". Според представители на общината фирмата не е уведомила администрацията, че започва строителните работи, а решението за премахването на дърветата трябвало да се вземе преди ремонта. Заради това фирмата изпълнител ще бъде санкционирана. Столичната община обеща за всяко отрязано дърво да бъдат посадени по 3 нови.  \n    \n", "date": "2017.11.09", "title": "Бетонираха дървета в столичния квартал \"Младост\""}
{"url": "http://duma.bg/node/155626", "text": "За пореден път през последните месеци в София бе взривен и обран банкомат. Това е станало малко преди 5 ч. вчера в кв. \"Редута\". \nПрестъпниците са използвали бутилки със сгъстен въздух или газ под налягане. По неофициална информация в банкомата е имало около 60 000 лева. Откраднати са всички касети с пари в него. Банката извършва ревизия, за да се установи точният размер на откраднатата сума. От взривната вълна са изпочупени и витрини на хипермаркета, където се е намирал банкоматът.  \nПреди дни вътрешният министър Валентин Радев възложи на професионалното ръководство на МВР спешни мерки за справянето с този вид престъпност. Вчера пък главният секретар на МВР Младен Маринов увери, че е създадена организация за разкриването на престъплението. Той подчерта, че това престъпление не е измислено у нас, а опитът най-вероятно е почерпен от страните от Западна Европа. \nТова е шестият пореден случай на взривен банкомат в София за последните три месеца, а общата открадната сума до момента е около 300 000 лева. \nСнимка БГНЕС   \n", "date": "2017.11.09", "title": "Откраднаха 60 000 лв. от взривен банкомат в София"}
{"url": "http://duma.bg/node/155627", "text": "През 2018 г. отново ще бъде внесено предложението в Норвежкия нобелов комитет номинация на Българската православна църква. Предложението за присъждане на Нобелова награда за мир е за приноса на БПЦ за спасяването на 48 000 български евреи от лагерите на смъртта през Втората световна война. Това стана ясно вчера при срещата на адвокат Моше Алони, дългогодишен председател на Адвокатската колегия на Израел със съдия Меламед, наказателен съдия от Върховния съд на Израел, Николай Панков, секретар на Сдружение \"Благодарност\", и адвокат Детелина Симеонова, председател на \"Сдружение за изучаване на православието\". \"Това е награда за същностни човешки ценности. Награда за смелостта, толерантността и героизма на БПЦ, които могат да бъдат пример\", подчерта Алони. \nПрипомняме, че БПЦ беше предложена за Нобелова награда за мир в началото на 2017 година. Номинацията беше подкрепена чрез онлайн петиция от 2500 души от цял свят. описали мотивите си. Тогава църквата достигна 5 място в класацията на Нобеловия комитет от общо 318 предложения. \nНоминацията ще бъде внесена официално в Норвежкия нобелов комитет в началото на 2018 година. Според регламента това да бъде направено от политик, от общественик и от представител на академична общност.     \n", "date": "2017.11.09", "title": "Отново предлагат БПЦ за Нобелова награда за мир"}
{"url": "http://duma.bg/node/155628", "text": "За удвояване на обвинителите в специализираните прокуратури се обяви вчера главният прокурор Сотир Цацаров. Искането му идва във връзка със законовите изменения, които предвиждат те да поемат разследването на делата за корупция по върховете на властта. Според Цацаров сегашните спецпрокуратури не могат да се справят нито със сегашния сграден фонд, нито със сегашното кадрово осигуряване. Изявлението си той направи на заседание на прокурорската колегия на Висшия съдебен съвет, но предложението му бе прието \"за сведение\" заради нуждата от време за дебат по темата. \nВ момента в първоинстанционната Специализирана прокуратура работят 23 прокурори, а Цацаров настоява за назначаването на още 27. В Апелативната пък има 13 прокурори и се настоява за назначаването на още пет. Отделно се предлага назначаване на нови 15 следователи и 34 съдебни служители. Би трябвало това да не засегне общия щат на прокуратурата, защото се предлага прехвърляне на хора от други структури. \nЦацаров уточни, че ако идеята му бъде приета, ще трябва да се търси и къде да се настанят новите служители. Затова той поиска ВСС да прехвърли един от блоковете на Националната следствена служба за нуждите на спецпрокурорите. Главният прокурор дори изяви готовност да се финансира ремонт на цялата територия на НСлС. \nНа заседанието на ВСС стана ясно, че Цацаров е поискал от Конституционния съд да разтълкува обхвата на записаната в основния закон забрана за повече от два началнически мандата в системата. В КС е образувано дело с докладчик Филип Димитров. Искането идва, след като от Комисията за атестирането и конкурсите му предложиха да поиска обявяването за противоконституционен текст от Закона за съдебната власт, свел забраната само до два мандата начело на един и същи орган на съдебната власт. \nМиналата седмица съдийската колегия на ВСС прие, че забраната за повече от два ръководни мандата е генерална и обяви за недопустима кандидатура за шеф на съд.   \n", "date": "2017.11.09", "title": "Цацаров иска двойно повече прокурори за борба с корупцията "}
{"url": "http://duma.bg/node/155629", "text": "Депутатът от \"БСП за България\" проф. Иво Христов се извини вчера на всички, които са били засегнати от негови непремерени изказвания. Повод за извинението пред журналисти в НС станаха негови думи на среща с избиратели в Раднево. Там народният представител защити тезата на говорителя на руското външно министерство Мария Захарова, че Червената армия е спасила българските евреи. Христов коментира, че скандалът, породен от думите й, е манипулация, която работи безупречно, тъй като 80% от населението са дебили и не могат да се подписват. Той пусна изказването си във фейсбук, но по-късно го изтри от профила си и написа, че конкретното изречение е извадено от контекста тенденциозно и е цитирано умишлено, което е пореден пример за целенасочена, злонамерена и агресивна пропаганда. Христов обясни, че \"дебилен\" e медицински термин, използван и като художествен похват, но в случая е интерпретиран неправилно. \"Целта на тази операция е да измести дебатите от реалния към измислен проблем. А реалният проблем е оскверняването на Паметника на Съветската армия, което е в грубо противоречие с международноправни задължения, по които Република България е страна\", написа Христов в социалната мрежа. В началото на вчерашното пленарно заседание в официална декларация ГЕРБ призоваха БСП или да го изключи, или да му поиска оставката. \nПроф. Христов поднесе своите извинения и смятам, че въпросът е приключен, коментира в кулоарите зам.-председателят на ПГ \"БСП за България\" Жельо Бойчев. По думите му по-важното е да се сложи край на опитите българската история непрекъснато да бъде пренаписвана. \"Тя е такава, каквато я има. Трябва да я помним, да си извличаме поуките. Големият разговор на политиците днес е за бъдещето на България. Не може липсата на представа какво правим, на идея накъде върви страната и на разговор за бъдещето й непрекъснато да бъде измествана от разговор за миналото\", подчерта Бойчев. \n\"Всеки човек може да се изпусне в нещо. Аз лично като човек смятам, че изпуснатите думи не са повод да обесим един човек. Професорът е умен и образован човек\", защити Христов Вежди Рашидов от ГЕРБ. Според него това, че говорителката на руското външно министерство е казала сериозна глупост, не е повод да се прави национална политика.     \n", "date": "2017.11.09", "title": " Иво Христов се извини за непремерено изказване"}
{"url": "http://duma.bg/node/155630", "text": "В тежките години на Втората световна война българският народ, неговите духовни водачи, смели и честни граждани, различни политически сили застанаха в защита на българските евреи. Със съвместните усилия на различни по своите идейни и политически убеждения, но демократично мислещи обществени слоеве беше извършено дело, несравнимо по своя мащаб и краен резултат - спасяването на българските евреи. \nТази историческа истина не може да бъде подменена, пренаписана или изкривена от заинтересовани политически среди и държави. Тя намери своето подобаващо място в отношенията между българския и еврейския народ и се превърна в ценност на нашето междудържавно общуване. \nПартията е участвала в този исторически подвиг чрез свои представители, чрез работническите демонстрации в Коньовица и Ючбунар. Следователно напълно несъстоятелно е който и да било да поставя под съмнение нашата позиция, защото тя не е просто устно изразена, както позицията на редица съвременни партии, а за нея са загинали като членове на БКП, РМС и БОНСС Натан Зилберщайн, Леон Таджер, Емил Шекерджийски, Мати Рубенова, Моис Леви, Буко Леви, Вера Рубенова и стотици други български евреи. \nНие изразяваме нашето дълбоко безпокойство и несъгласие с опитите политическата дискусия в днешното Народно събрание да бъде фокусирана непрекъснато върху периоди от историята, които разделят нашата нация. Очевидно това е търсено и целенасочено. Убедени сме, че нашата отговорност днес, като представители на българския народ, е да уважаваме историята и да не я използваме за нови противопоставяния. \nПо отношение на изказването на народния представител от ПГ \"БСП за България\" Иво Христов, той вече поднесе своите извинения за направената от него квалификация. Напомняме, че далеч по-груби квалификации - \"лош материал\", \"прости\" и подобни, по отношение на българите са правени от сегашния министър-председател, за които извинения не са поднасяни до този момент. \nИзразяваме нашето дълбоко убеждение, че народните представители, независимо от коя парламентарна група, имат обща конституционна и гражданска отговорност да работят за по-доброто бъдеще на българските граждани и българската държава.     \n", "date": "2017.11.09", "title": " Със съвместни усилия спасихме българските евреи "}
{"url": "http://duma.bg/node/155631", "text": "Парламентарната група \"БСП за България\", подкрепена от ДПС, ще внесе вот на недоверие към кабинета след окончателното приемане на бюджета за догодина. Това стана ясно вчера след консултации в парламента между представители на двете партии. По всяка вероятност бюджетът, който вече се обсъжда в пленарната зала, ще бъде гласуван в последните работни дни преди коледната ваканция на депутатите. Това означава, че вотът на недоверие ще бъде внесен в началото на новата година. \n\"И БСП, и ДПС имат решения на своите органи на най-високо ниво, че водената от този кабинет политика е вредна и опасна за страната. Депутатите от двете партии са упълномощени да ползват всички демократични парламентарни средства за свалянето на правителството от власт\", заяви зам.-председателят на ПГ \"БСП за България\" Жельо Бойчев. Той подчерта, че при разговорите е изразено съгласие, че вот на недоверие заслужава всяка сфера от дейността на кабинета \"Борисов 3\". Искането на оставка за цялостна политика ще даде възможност на правителството в следващите 6 месеца да не бъде атакувано и да не бъде ползван този най-силен инструмент на опозицията, обясни Бойчев. \n\"Предложихме да бъде поискан вот на недоверие за несправянето в борбата с корупцията. Той обаче може да бъде насочен и към сферата на националната сигурност, здравеопазването и демографската политика\", отбеляза Бойчев. Той обясни, че левицата е наясно, че гласовете, които има в зала, не стигат вотът да бъде успешен. Ще търсим широка подкрепа и в парламента, и в обществото, за да спечелим, да постигнем целта и да свалим правителството на Борисов, изтъкна Бойчев. Днес социалистите ще разговарят с ПГ \"Воля\".  \n Депутатът от ДПС Йордан Цонев припомни, че парламентарната им група е получила задача от Централния съвет на партията да демонтира кабинета \"Борисов 3\", защото е вреден за страната. \"Приехме инициативата на БСП да участваме в консултации за вота. Обединили сме се, че е удачно веднага след приключване на бюджетната процедура да започне вотът на недоверие\", каза той. По думите на Цонев ДПС приема първата тема за провал в борбата с корупцията. \"Ние също смятаме, че е така. Не се притесняваме да дискутираме тази тема. Отбелязахме пред колегите, че темата за борбата с корупцията съществува във всички останали теми, по които можем да имаме вот на недоверие\", уточни Цонев. Той съобщи, че по време на срещата са били обсъдени, освен темата за корупцията, провалите на правителството в областта на националната сигурност, в демографската политика и в здравеопазването. По думите на Цонев през следващата седмица ръководствата на партиите ще решат по коя от четирите теми ще бъде вотът на недоверие. \n    \n", "date": "2017.11.09", "title": "Вотът на недоверие ще еслед приемането на бюджета "}
{"url": "http://duma.bg/node/155632", "text": "Патриотите внесоха сигнал до главния прокурор Сотир Цацаров срещу ДОСТ. Местан и партията му предявяват претенции към България за признаване турско малцинство у нас, което е против Конституцията и законите на страната, обясни Юлиан Ангелов от ОП. \"Има достатъчно текстове в НК, по които може да бъде подведен под отговорност Местан и други политици от партията му. С тези изказвания те разделят обществото и партията им работи за това да разделя българските граждани на расов, религиозен или друг етнически произход, което е недопустимо\", каза Ангелов. \n\"Надяваме се българската прокуратура да вземе мерки и да направи така, че да докаже всички неща, които са обществена тайна вече - за кого работи Местан и партия ДОСТ. И тази партия да се забрани в България, както и хората, които обслужват чужди национални и държавни интереси, да бъдат преследвани от закона\", допълни депутатът.   \n", "date": "2017.11.09", "title": "Патриотите внесоха сигнал до Цацаров срещу ДОСТ"}
{"url": "http://duma.bg/node/155633", "text": "Хвалебствия от председателя на ЕК Жан-Клод Юнкер към България и Бойко Борисов валяха като из ведро на пресконференцията в Брюксел, проведена след срещата на българското правителство с Колегиума на еврокомисарите. Министрите, водени от Борисов, представиха пред ЕК приоритетите на предстоящото българско председателство на ЕС. \nЮнкер определи като изключително плодотворни дискусиите и подчерта \"неимоверно добрата работа\" на правителството. Той похвали Мария Габриел, която също участва в пресконференцията, и благодари на \"добрия си и стар приятел Бойко\", че я е предложил за еврокомисар. Европа е част от ДНК-то на България, отбеляза председателят на ЕК. Той добави, че страната ни се държи като основателка на съюза, но изтъкна, че сме красива държава с прекрасен народ. \nНа въпрос на български журналисти Юнкер отбеляза, че очакваният скоро Мониторингов доклад за България ще бъде много положителен. Той още веднъж подчерта позицията си за приемането на България и Румъния в Шенген. Що се отнася до еврозоната, по думите на Юнкер, изпълняваме критериите дори по-добре от страните, които вече са членки. Възхищаваме се на България, сподели той. Според Борисов по този въпрос трябва да се действа много дипломатично, тихо и внимателно, за да не се стреснат пазарите. \nИ Юнкер, и Борисов подчертаха прекрасния, както сам премиерът го определи, слоган на европредседателството ни \"Съединението прави силата\", който бил изключително подходящ за настоящата ситуация в глобалния свят. По думите на премиера на срещата с еврокомисарите били обсъдени основните приоритети като стабилност, сигурност, конкурентоспособност, дигитален пазар, киберсигрност и \"всичко останало\". Имаме рядък шанс Балканският полуостров да замести излизащата Великобритания, заяви Борисов във връзка с евроинтеграцията на Западните Балкани, поставена в центъра на председателството ни. На 17 май 2018 г. в София ще се проведе среща на върха на ЕС, плюс лидерите на страните от този регион. \"Много просто, но можещо решение без риск за ЕС\" предлага премиерът за евроинтеграцията на тези страни, а именно инвестициите в инфраструктурата и конкурентоспособността. Това няма да са пари на вятъра, за разлика от тези, пръснати за войната в Косово например\", уверен е Борисов. \nНад 260 мероприятия са планирани през шестте месеца на българското председателство, информира премиерът. По-късно ресорният министър Лиляна Павлова изтъкна, че дневният ред на председателството ни бил амбициозен.  \nБорисов сподели, че е попитал еврокомисарите защо се увеличават парите за отбрана, дали се готвим за война. Пожелал е да му кажат откъде идват заплахите. След като бе репликиран, че бърка НАТО и ЕС, премиерът посочи, че повечето страни членки на Евросъюза са и във военния алианс. \nПремиерът не пропусна да отбележи хвалбите на останалите страни в ЕС, че България е пример за подражание по опазването на външните граници на съюза, както и за добросъседството с Турция. Борисов е категоричен, че от определените за България 1200 мигранти за релокация няма да приемем нито един в повече. \n    \n", "date": "2017.11.09", "title": " Борисов и Юнкер се хвалиха взаимно"}
{"url": "http://duma.bg/node/155634", "text": "Времето, в което работник трябва да се е осигурявал, за да има право на обезщетение за безработица, се увеличава и става 12 от последните 18 месеца. Това предвижда бюджетът на ДОО за догодина. В момента осигурителният период е 9 от последните 15 месеца. \nИли умишлено подценявате приходната част, или некадърно планирате. С тези думи се обърна към управляващите депутатът от БСП Георги Гьоков при обсъждането на бюджета на ДОО за 2018 г. Въпреки че всяка година има 5-6% преизпълнение на приходната част на бюджета, и в този за догодина няма сериозни мерки за увеличаването им. Гьоков отбеляза, че бюджетът не се различава от бюджетите на ДОО през последните 7 години. Увеличението на дневното обезщетение за безработица от 7,20 на 9 лв. е около 190 лв. месечно, което представлява 37,3% от минималната заплата за догодина, и е далеч под прага на бедност. От левицата предлагат обезщетението да е 14,60 лв. дневно. Гьоков бе категоричен, че бюджетът на ДОО не допринася за намаляване на бедността и задълбочаващите се неравенства. \nС 1,33 лв. е увеличението на дневното обезщетение за отглеждане на дете от 1-2 години. \nОтменя се възможността за болнични след прекратяване на трудово възнаграждение в рамките до 30 дни след него. \nВместо да бъдат предложени мерки за справяне с проблема с болничните, в бюджета на ДОО парите по това перо се увеличават, коментира Хасан Адемов от ДПС. Той си послужи с определението на Валери Симеонов, който преди дни нарече държавния проектобюджет \"сочна пица калцоне\" като нарече бюджета на ДОО \"постна пица кЪлцоне\", а Надя Клисурска от БСП го нарече \"не пица, а къшейче сух хляб\". \nБез да се очаква бум на раждаемостта, увеличават се парите във фонд \"Общо заболяване и майчинство\" със 100 млн. лв. \nУвеличаването на осигурителния праг на земеделските стопани от 300 на 480 лв. на практика е драстично изземане на доход и тласка малките производители към сивия сектор, прогнозира Светла Бъчварова от БСП. Тази мярка ще засегне 112 000 семейни ферми. Между първо и второ четене БСП ще предложи алтернатива.   \n", "date": "2017.11.09", "title": "Орязват права на безработни, увеличават парите за болнични"}
{"url": "http://duma.bg/node/155635", "text": "Да се увеличат парите за детско здраве, заложени в бюджета на НЗОК за 2018 г., предложиха вчера от левицата при обсъждането на първо четене на бюджета на НЗОК за 2018 г. \"Средствата за болнична помощ да бъдат увеличени с 30,55 млн. лв. за сметка на увеличената приходна част. С част от тях да бъде увеличена клиничната пътека за раждане със 100 лв., която в момента е 530 лв., предлага левицата. С 15% да бъдат увеличени педиатричните клинични пътеки\", заяви позицията на партията си доц. Георги Йорданов. Той предложи с 15 млн. лв. да бъдат увеличени и парите за дентална помощ, за да може от 1 септември хората над 65 г. да получават безплатни протези. Депутатът бе категоричен, че този бюджет, в който само се прехвърлят числа от един в друг параграф, не търси реформи в здравеопазването. Този бюджет не може да бъде подкрепен поради липса на каквито и да било политики, категоричен бе и депутатът от БСП проф. Георги Михайлов.  \nИван Ибришимов от левицата разкритикува предложения от МС бюджет на НЗОК, като припомни, че касата дължи над 230 млн. лв. на чужди каси за лечение на българи в чужбина и над 70 млн. лв. на болниците за надлимитна дейност.  \nКато бюджет на финансовата деструкция и безизходица го определи д-р Нигяр Джафер от ДПС. Тя бе категорична, че с този бюджет ще продължат да фалират болници, медиците ще продължат да са демотивирани, а пациентите - късно диагностицирани. Тя призова управляващите да имат смелостта най-сетне да обяснят на обществото какво са имали предвид, като са записали в предизборната си програма \"поетапна демонополизация на НЗОК.\" Няма политики, няма кой да ги защитава, а дебатът тече толкова вяло, обобщи ситуацията депутатът от ДПС Хасан Адемов.  \nБюджетът на НЗОК бе представен пред депутатите без становище на вносител. \"Поне Валери Симеонов да дойде, откога директори на дирекции представляват управлението на България\", попита от трибуната Филип Попов от БСП. \nКалин Поповски от ОП опита да похвали бюджета. Депутатката от ГЕРБ и председателка на здравната комисия Даниела Дариткова заяви, че проблемите в здравеопазването наистина са се натрупали с годините и е необходимо време, за да бъдат решени. Тя призова депутатите да подкрепят бюджета, тъй като по думите й щял да даде някаква стабилност на здравната система за догодина. Тя предложи текстът, според който касата догодина няма да сключва договори с болниците за нови дейности, да бъде обвързан с приемането на Национална здравна карта.  \nСъс 125 гласа бюджетът на НЗОК бе приет на първо четене. Против гласуваха депутатите от БСП и ДПС.    \n", "date": "2017.11.09", "title": "БСП предлага повече пари за детско здраве "}
{"url": "http://duma.bg/node/155575", "text": "Изминаха вече две прекрасни вечери от Международния музикален фестивал за класическа музика \"Артис\". Станахме свидетели на впечатляващи изпълнения от възпитаници на Националното музикално училище \"Любомир Пипков\". Това бе истински духовен празник, носещ радостта на общуването с музика, поднесена с трепета и вдъхновението на младостта. Почитателите на класиката имаха удоволствието да видят изгрева на не една музикална кариера. И дай Боже да бъдат повече тези, чиито имена ще прославят България и повече онези, които стават свидетели на това чудо. \nФестивалът се провежда в две емблематични за българската музика места: в камерна зала \"България\", която бе препълнена на откриването, и в меката на българския звукозапис - Студио 1 на БНР. Предстои още една вечер с млади музиканти на 9 ноември, която любителите на откривателството не бива да пропускат. Останалите 3 вечери на фестивала са камерни концерти на утвърдени в Европа музиканти. В духа на Възрожденската традиция входът за всички прояви е свободен. \nИнициатор и основен двигател на фестивала \"Артис\" е Ваня Пешева - пианистка с активна концертна дейност в България и чужбина и музикален педагог в НМА \"Панчо Владигеров\", където работи със студенти вече над 20 години. Преди повече от 12 години у нея се ражда мечтата за фестивал за джаз и класическа музика. По-късно  разширява преподавателската си дейност и с по-малки ученици в Националното музикално училище \"Любомир Пипков\" и това променя приоритетите й. \"Видях какви прекрасни дечица има там, колко са искрени и колко са чисти и разбрах, че талантът им заслужава подкрепа\", споделя Пешева. Замисълът се преобразува и тя насочва усилията си към формат, който ще даде една сцена на младежи и на вече утвърдени музикални имена.  \nБлагодарна е на фондация \"Артис\", която застава зад нея, и на Калин Савов, който предоставя безвъзмездно работата по художественото оформление. \n\"Започнах да организирам това първо издание преди около година, когато получих едно обещание, че ще ми осигурят средства\", разказва Ваня Пешева. \"Запазването на залите беше първото необходимо условие, за да се координират концертите с графиците на чуждестранните артисти, имена с твърде много ангажименти. Получи се така, че започнах, без да разполагам с обещаната сума, която да позволи фестивалът да се състои. Софийската филхармония има твърде наситен сезон, така е и със Студио 1 на БНР, и не беше лесно да се уговорят залите. А сумата все не пристигаше. Нямах друг избор, освен лично да започна трескава борба за събиране на средствата. Тогава се запознах с Пламен Натов, учредителя на фондация \"Артис\". Първоначалният старт беше даден от тях, но останалите средства трябваше сама да събера. Усилията бяха неистови. Изписах над 500 мейла до банки, търговски вериги, рекламни агенции. Само за да разбера, че така не става. От няколко места отговориха, че в този момент не могат да подкрепят все още непознато събитие. Направете го, ми казаха, а за в бъдеще ще помислим. Подадохме проект и към Министерството на културата, но той не беше одобрен, вероятно поради моята липса на опит в тази сфера. Изминах безкрайно дълъг път. Обърнах се към приятели и успели в своята област хора, които, за моя голяма радост, се отзоваха и буквално в последния момент, чак през септември разбрах, че фестивалът ще се случи.\"  \nДиректорът на Софийската филхармония Найден Тодоров дава рамо на идеята и своята лична препоръка. Заместник-кметът на Столичната община доц. д-р Тодор Чобанов дава съгласието си за безвъзмездно ползване на зала \"България\". Продуцентите на БНР също отпускат Студио 1 на БНР безвъзмездно.  - Г-жо Пешева, каква е мисията на фестивала? \n- Да се посвети на таланта във всички негови измерения. Изключително важно е за едно талантливо дете да има условия за развитие и сцена за изява. Музикантът израства на сцената. Колкото е по-голям стимулът, толкова по-големи са и старанието, и резултатът. Подготовката за изпити и продукции става по един начин, докато пътят към голямата сцена е различен. Колкото повече изяви има един подрастващ талант, толкова повече се утвърждава артистът в него, развива се като професионалист. Ние всички сме артисти, било то в ранна възраст или с израстване в кариерата, а артистът винаги има нужда от публика. Публиката от своя страна също се нуждае от артистите, за да изпита радостта от изкуството. Нещата са взаимно свързани. \n- Какво е пожеланието ви за бъдещето на фестивала? \n- Това, което залагаме в началото - да се разрасне, разбира се. И по мои наблюдения, и по мнението на много колеги от чужбина, подобно смесване на утвърдени артисти и на талантливи деца на една сцена, съчетани с майсторски класове по интерпретация при изтъкнати имена, са изключително популярни събития. В Европа интересът към младите изпълнители е много голям, а и не само към младите, особено в сферата на класическата музика. Ситуацията в България няма да бъде така трудна, ако имаме по-голяма подкрепа от страна на капитала. И в Европа, и в Америка законите облекчават онези представители на бизнеса, които влагат средства и насърчават културата. Ако българското законодателство се промени в тази посока, много повече фирми ще могат да отреагират на музикални събития. Стоим в омагьосан кръг и самият бизнес сега няма интерес да подкрепи културата. А в България има изключителни таланти. И хората реагират на таланта. На откриването камерна зала \"България\" беше пълна, при това в същото време течеше друг голям концерт. Пожелавам си и по-силно медийно представяне на събитието. Аз съм сигурна, че много повече хора ще посещават концертите, стига да знаят за тях. Трябва да се направи тази трайна връзка - от една страна, с т.нар. бизнес среда, която да бъде привлечена за нашата кауза, и от друга страна - да имаме подкрепата на медиите.  \n- Вие сте преподавателка и концертираща пианистка едновременно, как се нагърбихте и с импресарска дейност? \n- Не знам! Изключително е трудно. Дори и аз се учудвам, но се наложи. Вложих неимоверно много енергия. Време и енергия. Желанието, желанието е водещо. Когато човек иска нещо, той намира начин да го постигне. За мен винаги е било важно и определящо това дали искам да направя нещо, дали го усещам със сърцето и душата си. \n- Седях до вас на един от концертите и усетих как се вълнувате за всяко от децата. Кой направи селекцията на участниците? \n- Това са деца с голяма активност и явен талант, повечето имат много участия в много конкурси. Разчитах на техните преподаватели и мои колеги от Националното музикално училище за подбора, разбира се, аз също ги избрах. За следващите издания бих искала фестивалът да има национално покритие. В музикалните училища от страната има още много талантливи дечица, които заслужават представяне. Така че, живот и здраве, дай Боже... Но първо нека да приключим успешно с първото издание. \n- Какво ни очаква в следващите 4 концерта до края на месеца? \n- Още един концерт с деца-лауреати в камерна зала \"България\" на 9 ноември от 19 ч. Следва концертът на италианеца Марио Кароли, професор по флейта и музикант с изключителна кариера, съвместно с пианистката Ирина Георгиева - на 12 ноември в Студио 1 на БНР. На 17 ноември от 19.30 ч. в Студио 1 на БНР клавирният рецитал на Франсоа-Ксавие Поизат, млад френско-швейцарски пианист, носител на редица конкурсни награди, който в момента гради чудесна кариера, ще представи много интересна програма с рядко изпълнявани произведения. Закриването на фестивала е на 19 ноември от 19 ч. В камерно дуо: заедно с виолончелиста - концертмайстор на Гьорцених оркестър в Кьолн и професор по чело Бониан Тиан, ще изпълним програма с произведения от Бах, Брамс и Рахманинов в камерна зала \"България\". \nСион Наймън, 15 години, виолончело, \nв акомпанимент на рояла на Венета Нейнска \nСестрите флейтистки Миглена (18 г.) и Диана (16 г.) Маркови     \n", "date": "2017.11.09", "title": "Парад на млади дарования "}
{"url": "http://duma.bg/node/155576", "text": "Румяна Дочева е подредила живопис и керамика в столичната галерия \"Астри\" под наслов \"Отвън и вътре\" (до 23 ноември), научи ДУМА от Вихра Пешева. Художничката е родена през 1972 г. Завършва Средното специално художествено училище за приложни изкуства в Троян и НХА - керамика, в ателието на Мартин Петков. От 1998 г. е член на Съюза на българските художници. Живее и работи в София. Представяла е самостоятелни изложби в галерия \"Ивита\" в София, НГЧИ \"Св. св. Кирил и Методий\" - галерия \"Стълбата\", \"Астри\" - и трите с керамика, след това две изложби в \"Астри\" и \"Арт 36\" с керамика и живопис. \n    \n", "date": "2017.11.09", "title": "Керамика и живопис от Румяна Дочева в \"Астри\""}
{"url": "http://duma.bg/node/155577", "text": "Известният фотограф Иван Григоров ще открие фотоизложба, озаглавена \"Поглед във времето\", на 10 ноември от 18.30 ч. в Клуба на фоторепортера (в подлеза при Министерския съвет). Няма специален повод за събитието, но преди 3 месеца авторът навършва 70 години. Така че фотоизложбата може да се отбележи и като юбилейна.  \nПубликата ще има възможност да види стотина снимки през период от време 30-40 години, каза за ДУМА Иван Григоров. В изложбата са подбрани портрети на хора на изкуството, събитийни снимки като пожара на партийния дом, пожара на цирка в София... Темата е България, уточни авторът на фотоизложбата, която ще продължи до края на месеца. Събитието се организира от фондация \"БГ прес фото\" с подкрепата на Столичната община.            \n", "date": "2017.11.09", "title": "100 снимки на Иван Григоров в Клуба на фоторепортера "}
{"url": "http://duma.bg/node/155578", "text": "Александра Иванова и издателство \"Милениум\" канят своите читатели и приятели на премиерата на книгата \"Размерът има значение 2. Наръчникът\" - днес, 9 ноември, от 19 ч. в ресторант-пицария \"Дон Домат\" (ъгъла на ул. \"Веслец\" и \"Триадица\" в София). Специални гости на събитието, които ще споделят мненията и впечатленията си за книгата, ще бъдат журналистът и писателят Любен Дилов-син, психотерапевтът, специалист по проблемите на храненето Детелина Стаменова и Нели Янева - една от най-успешните последователки на системата на Александра Иванова. Нели е свалила над 40 кг за по-малко от година и вдъхновяващата й промяна е представена в \"Наръчникът\". Добре дошли са всички, които се интересуват от здравословно хранене и отслабване, особено запалените читатели и последователи на първата книга на Александра Иванова \"Размерът има значение (Размерът на талията). Или как промених живота си с удоволствие\". Александра ще раздава автографи и ще отговори на всички въпроси. \n    \n", "date": "2017.11.09", "title": "Александра Иванова с продължение на \"Размерът...\""}
{"url": "http://duma.bg/node/155580", "text": "Националната музикална академия \"Проф. Панчо Владигеров\" и Общинският културен институт \"Надежда\" организират концерт под наслов \"Солистите на академията\" днес, 9 ноември, от 18.30 ч. в зала НМА на бул. \"Евлоги и Христо Георгиеви\" 94. \"Симфониета София\" ще изпълни произведения на Албинони, Боца, Вебер, Кларк, Лехар, Масне, Моцарт, Пучини, Чимароза под диригентството на Христо Павлов.   \n", "date": "2017.11.09", "title": "\"Симфониета София\" свири в Музикалната академия"}
{"url": "http://duma.bg/node/155579", "text": "Музикално-театралният спектакъл \"Звездите на  Венеция - в полите на Витоша\" на младежката формация на \"Таласъмче\" - \"Ohana\", новаторска творческа идея на Тодор Янкулов и Димитър Костанцалиев, съчетава класически монолози от Уилям Шекспир със съвременни ситуационни диалози, заложени в трагикомедията, разкрива ценности и идеали, споделяни в миналото и днес, от младите хора. Представлението е на 11 ноември от 19 ч. на Откритата арт сцена в Руския културно-информационен център в София, ул. \"Шипка\" 34.  \nСпектакълът включва акапелна музика от предкласиката и съвремието, както и популярна поп рок музика, подплатен е с атрактивни хореографски решения (танци в стила на епохите). Преплитат се два свята, две реалности в сюжетни линии, като образуват сложни връзки във взаимоотношенията на героите, пояснява Димитър Костанцалиев.  \nСценичната адаптация по монолозите на Шекспир и съвременните ситуации в отношенията на младите хора разглеждат темата за любовта през призмата на трагикомедията. Основните герои са пет момчета, отишли на пикник в полите на Витоша, и \"Карнавалът във Венеция\" е само една младежка мечта. Карнавалът е завладял пространството - гондоли се плъзгат безшумно, нощният въздух трепти от целувки, милиони цветни фойерверки събуждат желания... но само в мечтите на пет български момчета. Те фантазират в палатката си, потопили поглед в звездите над Витоша. Именно любовта дава решение на всички конфликти, тя е разковничето, което може да ни \"смири\". Любовта е онова, което пребъдва отвъд всичко тленно, отвъд всички житейски \"успехи\" и \"провали\".   \nЮлиана Томова е хореографка на спектакъла. Ива Янкулова, Рафаела Рафаелова и Анна Сидова са направили сценографията и костюмите. В ролите влизат Ангелина Дамянова, Дафина Чобанова, Йоана Лилова, Ния Русева, Радостина Благоева, Силвия Йовева, Стела Болгурова, Таня Марковска, Юлия Лилова, Алберт-Никола Буцалия, Виктор Тончев, Георги Георгиев, Кристиян Макаров и Явор Атанасов.  \nДо края на годината ще бъдат представени \"Трите феи и спящата красавица\" - на 12 ноември от 19 ч. и на 15 декември от 19 ч., предстои годишен Коледен концерт и честване на 25 години \"Таласъмче\". \nСнимка Албена Зографова                                                 Снимка Камен Зафиров \n    \n", "date": "2017.11.09", "title": "Звездите на Венеция - в полите на Витоша  "}
{"url": "http://duma.bg/node/155602", "text": "Гражданската инициативна група \"Альоша\" е в основата на тържественото честване на 60-годишнината от откриването на Паметника на Съветската армия \"Альоша\" в Пловдив. На 5 ноември, деня на откриването на паметника,  представители на инициаторите поднесоха цветя, а на 12 ноември, неделя, точно на обяд ще има поклонение и поднасяне на венци на Хълма на освободителите в Пловдив. От 13,30 часа в Градския дом на културата \"Борис Христов\" ще се състои тържествен концерт с мултимедия, български и чуждестранни изпълнители. Сред тях са Биг бенд Пловдив и ансамбъл \"Тракия\". Мултимедийната визуализация ще отрази  проектирането, изграждането и официалното откриване на монумента. \nОще през януари 1947 г. в Пловдив се създава Общоградски инициативен комитет за изграждане на паметник на Съветската армия. На много места в Полша, Чехословакия, Унгария, Румъния, Австрия, Германия са изградени паметници за увековечаване на мъжеството и героизма на войника, дал най-голям принос за освобождаването на света от мракобесието на фашизма, пише в своята документална книга \"Стои на тепето Альоша\" журналистът Васил Найденов. Идеята за паметника в Пловдив идва от военните, воювали рамо до рамо с бойците от Трети украински фронт под командването на маршал Фьодор Иванович Толбухин. Организира се конкурс сред българските художници, архитекти и скулптори. Започва акция за набиране на необходимите средства.  Околийският синдикален съвет превежда 50 000 лв. шапкарската кооперация  \"Мир\" - 20 000 лв., пари събират и изпращат от Чепеларе, от община Тополница и от община Белово, Пазарджишко, особена активност проявяват женските дружества в Пловдив. Пловдивската община превежда по сметката на фонда за паметника първоначално 2 милиона лева, Министерството на отбраната - 1 милион лева - за 10 месеца през 1948 г. са събрани 6 405 000 лв. Конкурсът предвижда три награди: първа - от 200 000 лв., втора - от 150 000 лв., трета - от 100 000 лв., както и три откупки, всяка по 50 000 лв. До крайния срок на конкурса - 31 май 1948 г., в комитета постъпват 10 проекта. Със свои разработки се представят именити наши скулптори като Андрей Николов, Васил Радославов, Александър Занков, Иван Топалов и други, както и изтъкнати архитекти като Николай Марангозов, Цветан Цветанов, Борис Марков, Владимир Рангелов, художниците Владимир Рилски, Димитър Павлов и други. Първа награда не се присъжда. На второ място е класиран проектът с мото  \"Победа\". Негов автор е скулпторът Асен Иванов от Пловдив. На трето място е поставен проектът с мото \"Червен богатир\", който е дело на колектив в състав: архитектите Николай Марангозов, ръководител на колегията, и Петко Цветков, скулпторите Васил Радославов, Александър Занков и Георги Коцев и художникът Владимир Рилски. \nТрябва да посочим, че името на арх. Марангозов е Николай, а не Асен, както е изписано в Уикипедия, откъдето грешката се мултиплицира от всички пишещи напоследък. Той е известният поет и архитект, завършил образованието си в Германия и работил там, в Дрезден и Берлин (1923-1932), впрочем баща на писателя емигрант Цветан Марангозов. Какво става, след като няма победител Журито предлага на комитета да проведе втори, този път явен, конкурс, който да се ограничи само между колективите, изработили проектите, получили втора и трета награда, и трите откупени проекта. В крайна сметка след отчитане на плюсове и минуси на двата основни проекта журито преценява, че проектът \"Червен богатир\" \"...най-осезателно се покрива с изискванията на конкурсната програма\", което личи от протокола на заседанието. Следват обсъждания на различни нива, изработване на макет на проекта в мащаб 1:1, който стои месеци наред на тепето и привлича вниманието на пловдивчани - специалисти и граждани. Нужен е паметник, който да притежава силуетното въздействие на Статуята на свободата в Ню Йорк. Пловдивчани искат той да има отчетливи контури от далечно виждане, тъй като градът се намира в центъра на тракийското поле. Всички перипетии, през които преминава проектът, удължават пътя на неговата реализация. Все по-натрапчиво се утвърждава мнението, че паметникът на това място не бива да бъде многофигурен, а да се състои само от \nедна фигура на съветски боец \nПод майсторското \"бабуване\" на скулптора Васил Радославов се ражда фигурата на Альоша. Автор на барелефа, изразяващ епизод от посрещането на съветската армия в България, е завършилият в Италия скулптор Александър Занков. Негова съпруга е голямата балерина и главен балетмайстор в Пловдивската опера Анна Воробьова.  Скулпторът Георги Коцев е създател на другия барелеф, показващ момент от бойна акция на съветските воини, а пловдивският скулптор Иван Топалов изработва проекта за каменните гирлянди. Архитектурната част на паметника е дело на известните наши архитекти Борис Марков - ръководител на творческия колектив, Николай Марангозов и Петко Цветков. Арх. Борис Марков е първият директор на проектантската организация в Пловдив, по-късно и главен архитект на София, тъст на прославения футболист Георги Аспарухов. Изпълнители на проекта на скулптурната фигура на съветския воин са проф. Любомир Далчев, Тодор Босилков и Александър Ковачев. Барелефите и каменните гирлянди са изваяни от ръцете на Вълчо Кадийски и Г. Михов. Фигурата на Альоша, барелефите, пиедесталът и стълбищата са изработени от витошки гранит, а площадката около паметника - от средногорски сиенит. Общата височина на паметника е 17,30 м, а само фигурата е висока 10,80 м. Броят на стъпалата от площадката на хълма до паметника е около сто. \nОткриването става на 5 ноември 1957 г.  Цели 10 години са изминали от началото на акцията. Альоша се превръща в един от забележителните символи на Пловдив. На Альоша се ходеше след абитуриентския бал, някои дори там извършиха бракосъчетанието си. Паметникът е посетен от Юрий Гагарин, последван от всички съветски космонавти, идвали у нас. Всеки от тях засаждаше дръвче, така се роди Алеята на космонавтите. За назоваването на паметника с името Альоша има няколко версии, едната е свързана с името на съветския войник Алексей Скурлатов, пребивавал в Пловдив и оставил тук много приятели. Журналистката Върба Чавдарова написа книгата \"Търсим те, Альоша\", имаше и едноименна телевизионна поредица, после документален филм, направен от нея и телевизионера Петър Кольовски. Но преди това се появи прекрасната песен \"Альоша\" на композитора Едуард  Колмановски по текст на поета Константин Ваншенкин. Паметник на паметника издигат редица творци и чрез своите спомени знайни световни лидери и незнайни граждани на света. Как защитихме Альоша Беше 1991-ва, и макар че предната година се помни като година на най-лютото вътрешнобългарско противопоставяне, продължаваше жестоката разправа с предишните ценности и нагласи, с хора и паметници. А през 1992-ра натискът на управляващите от СДС да свалят паметника стигна върхови стойности. И тогава БСП предложи подписка за опазване на паметника на Альоша. Бяха събрани стотици, хиляди подписи. Точно тогава беше организирана и пресконференция в дома за БСД със създателите на паметника. Воденето на пресконференцията възложиха на мене. Хрумна ми да поканим и Николай Казанджиев, потомствен социалдемократ, любим колега, бившо пресаташе на временно управлявалия Пловдив през 1991-ва Николай Сомлев. Кольо Казанджиев се съгласи и застанахме заедно един до друг като водещи на пресконференцията. Това беше голяма морална подкрепа за самото ни намерение и за мене лично. Моралните аргументи около защитата на паметника оставям настрана. Тогава силно ме впечатли казаното от арх. Борис Марков за това как и колко здраво, за \"вечни времена\", е построен паметникът. Ако той беше сринат, щеше да се наруши архитектониката на хълма, на цялата околна среда, щяха да пострадат къщите, накацали по стръмнините на тепето. В редакцията на в. \"За и против\" беше дошъл 86-годишният майстор каменоделец бай Кольо Тотев, работил в много страни по света - той твърдеше същото, разказа как за първи път в съвременна България са направили  т.нар. \"циклопова\" облицовка, каквато той е градил преди това в Уругвай. По-късно, когато Спас Гърневски тръгна на нов поход срещу \"Альоша\", изключително навременна и ефективна се оказа телеграмата от кмета на Санкт Петербург Собчак. Тя отказа Гърневски от намеренията му. \n    \n", "date": "2017.11.09", "title": "Символът на Пловдив  "}
{"url": "http://duma.bg/node/155603", "text": "\n\"Държавата игнорира своите задължения да контролира това, което става на  нейната територия, и би трябвало да бъде в интерес на всички граждани.\" - Дни наред вече обществото шуми около думите на Лютви Местан, че той е турчин и иска етническите турци у нас да бъдат признати за малцинство. Преди същият човек приказваше, че всички в България сме българи, независимо от етноса! \n- Няма съмнение, че г-н Лютви Местан етнически се чувства като турчин, това е негово право. Големият въпрос е, че в българското общество в последните поне 15-20 години въпросът за етническата идентичност беше съвършено съзнателно мистифициран. Когато се казва, че  по силата на нашата Конституция в България няма малцинства, много рядко някой пояснява какво означава това. Конституцията е основен закон, той се занимава с неща, от които следват права и задължения. Какви права следват от това, ако една общност бъде призната за малцинство в конституционния смисъл на думата? Тук е голямата спекулация, дори подлост. Конституционното признаване на едно малцинство като колективна общност означава, че тя - колективната общност, става част от публичната сфера и сама генерира публична власт или е съпричастна към публичната власт. Това не се разбира - публично-правният въпрос е генерира ли малцинството самостоятелна власт. Етновласт. В укриването на този въпрос е същността на злоупотребата. При управлението на десницата България заема между 110-то и 115-о място по свобода на медиите. Има две мъглявини. Ако става дума за свободата да се говорят глупости, да се бръщолеви, в България тази свобода е пълна. Би могло дори да сме на първо място. Но когато става дума да се дискутират важните обществени въпроси, там сме на 115-то място.   \n- Бихте ли анализирали малко повече злоупотребата, за която говорите?  \n- В България има общински избори и чрез тях се генерират общински съвети; има национални избори и чрез тях се избира Народно събрание. Това са публичните представителни органи. Хора с етнически или религиозно малцинствена идентичност естествено, има и никой не го оспорва, но тази идентичност, да я наречем \"етнографска\", не генерира власт по нашата Конституция и според  преобладаващата част от конституциите на Европа. Генерирането на органи на властта на самостоятелно етнополитическо представителство - това е неприемливото в искането на г-н Местан. Резултатите от подобно генериране, впрочем, са в основата и на кървищата в бивша Югославия, в Босна и други републики, по-рано в Ливан. Те са в основата и на горещия конфликт в Каталуния.  \nБългарската конституция, както повечето от новите европейски конституции, прогласява принципа на суверенитета с формулировката \"никоя част от народа няма право да изземва неговия суверенитет\". В случая и с референдума в Каталуния, и с изговорените щения на г-н Местан се прави опит една малцинствена общност някак да узурпира националния суверенитет. Ето по този въпрос българското общество трябва да е категорично. Т.е. представители на етническите и религиозни общности участват свободно в целия политически живот, имат, като граждани, всички човешки права, но изграждането на паралелна политическа система за представителство на малцинствените общности е неприемливо.  \n- Ами, че това и за самата Турция е неприемливо, там категорично не се допускат малцинства. \n- Естествено. Представители от малцинствените групи в лично качество, участват в политическия живот, избират когото харесват, понякога  в недемократични държави могат да ги арестуват, в лично качество, ако нарушават закона. В случая с г-н Лютви Местан виждам опит за подмяна на базисния принцип на българското държавно устройство. Дали това е едно държавно устройство на принципа на гражданската нация - всеки участва в политическия живот като гражданин, без оглед на неговия етнос, религия и т.н., или обратното - участва в политическия живот като принадлежащ към определена етническа или религиозна общност. Всички опити в последните 25 години в Европа и не само да се изграждат политически общности на етническа основа са завършили катастрофално. Европейските общества трябва като дявол от тамян да бягат от политическия етноцентризъм. \n- Местан всъщност повтаря стари щения, като тези на братята Юзеир от 2009 г... \n- Преди братята Юзеир са говорили подобни неща и други радикални фактори у нас. Факт е, че бивша Югославия, а може би и бившият Съветски съюз, допускаха неприемливи експерименти с един подобен етноцентризъм. Мисля, че това е една от причините за разпадането на тези държави.  \n- Защо Местан прави това сега? Сам заяви, че има финансови трудности - може би се надява Турция пак да му отвори кранчето, или влиянието му съвсем намаля и той иска да го реанимира сред тези общности? \n- Лютви Местан вероятно се чувства като притиснат до стената от своите. Той се оказа неуспешен лидер на една алтернативна на ДПС политическа сила.  \n- Тя е отново етническа, но съдът я допусна, в нарушение на Конституцията! \n- Аз имам много сериозни претенции към българското правосъдие в този му пункт. Не може да не се разбират елементарни неща, очевидни неща. \n- Но всеки опит за противопоставяне на  антиконституционни прояви среща веднага обструкции от едни западни фондации, които са уж частни и които заявяват, че дискриминираме малцинствата. Имат ли някакво основание да твърдят, че тук не се зачитат правата на малцинствата?          \n- Едно от разумните неща, които се казаха в дебата в последните 72 часа, беше въпросът: \"Кои ваши права са нарушени?\" Защото нарушени права няма. България строго зачита правата на лицата, които не са от български етнически произход и на всички граждани. И това е десетилетия наред. Сблъскваме се с един много \"елегантен\" механизъм да се притиска една държава чрез блъфиране за нарушение на правата на малцинствата. Много подъл е този механизъм. \n- Според мен, зад камуфлажа за искане на права всъщност се искат привилегии. Правата на тези наши съграждани са еднакви с нашите, на всички българи. Просто се искат привилегии за една етническа група над други. Можем ли така да кажем? \n- Можем - има го и това. Но за мен другото е още по-важно. Търси се разкъсване на единното българско политическо тяло, наречено българска нация. Това е, което видяхме в бивша Югославия. Пътят на политическия етноцентризъм е път към ада. \n- Неотдавна главният прокурор Цацаров заяви, че има данни за това, че в България тече чужда ислямска инвазия. Включително с финансиране отвън на ислямски училища към джамиите, медресета. Е, и? След като той има данни, защо нищо не следва? \n- Аз бих препоръчал първо да помислим за двата Пазарджишки процеса, да проследим движението на пренията и решенията, които се взимат по тях. Те показват една не особено висока компетентност по етническите и религиозните въпроси у българското правосъдие. Нямам предвид лично Цацаров. Изключително силен натиск се упражнява не само от визираните фондации, за които споменахме, но и от много други фактори - официални и полуофициални, по посока на това на България да се натрапят съвършено непродуктивни и дори саморазрушителни модели на регулиране на междуетническите и междурелигиозните отношения. Кое е новото и важното в цялата тази история? Новото е, че Движението за права и свободи в по-голямата част от своето развитие се въздържаше, внимаваше да не се минат някакви граници. Очевидно, за екипа на г-н Лютви Местан нарушаването на границите на допустимото, на приемливото именно днес е много важно. Това вероятно е начинът на неговата легитимация. То влече открито конфронтиране срещу основи на българската държавност. Но ще подчертая - това нямаше да се случи, ако българският национален обществен дебат имаше едно по-откровено, по-честно и по-конституционно съобразно разбиране за базисните въпроси. За съжаление, много свестни хора или си отидоха, или се пооттеглиха от тези дебати, а вместо тях позициите в публичното пространство се заеха от личности, които нямат необходимата подготовка. \n- Ако говорим за образованието, има официални духовни училища, които обаче не са държавни - те принадлежат на съответното вероизповедание, финансират се от него, държавата няма контрол върху тези училища. Да не говорим за тези медресета към джамиите в смесените региони. Там никой не знае какво става.  \n- Българското общество трябва да изработи свой адекватен механизъм. Ние се успокояваме, че нашият ислям не е \"онзи\" ислям, че като че ли радикализмът няма тук почва. Надявам се това в последна сметка да се окаже вярно. Но това не означава, че няма много тревожни факти и тенденции и че ние не трябва да виждаме какво се случи в много други европейски държави. Как стана така, че още през 90-те години Западна Европа се \"покри\" с ислямски учебни заведения, което се схваща като една подадена ръка към новите мюсюлмански общности, мигранти първо и второ поколение. Една немалка част от тези средища се оказват центрове на радикализма. Регистрира се учебно заведение в което ще се преподава ислям, но не се упражнява адекватният контрол, не е ясно кой какво точно проповядва и  чрез образователната система се произвеждат млади радикални ислямисти. Радикалидни, например, защото мислят така: всички тук, в Европа, сте един незаконен свят, истинският законен свят е онзи, който е по законите на Корана, той е някъде другаде. Мигранти напускат своите мюсюлмански държави, с традиционен ислям, пристигат в Европа и вместо да се опитат да приемат европейските реалности, решават да наложат тук някаква крайна ислямистка доктрина - включително и върху хората, които не са мюсюлмани. Ето тук е противоречието. И на този фон определени структури, неправителствени организации, понякога партии внушават, че това трябва да се приеме като част от реалността. Един кмет на голям западноевропейски град каза, че терорът е част от нашия живот. Може да е част, но това е много лоша част, отвратителна част от нашия живот и с нея трябва да се борим безмилостно. \n- Ако държавата предприеме стъпки за контрол върху духовните училища, това дискриминация ли ще бъде? \n- Никаква дискриминация няма да е. Държавата е длъжна. Неолибералната държава е една много ленива държава. Мързи я. И защото е мързелива, тя не упражнява контролните си функции, които следват от собствената й логика. \n- И от собствените й закони. \n- И естествено от законите. Тя игнорира своите собствени публично-правни задължения да контролира това, което става на нейната територия и което би трябвало да бъде в интерес на всички граждани. Оттук следва един извод по повод радикалния ислям. Нито един от тези радикални ислямисти, които извършиха чудовищни терористични актове в Западна Европа, не е слязъл от Афганистанските планини. Живял е в това европейско общество, бил е в някаква вътрешна емиграция и се е самоосъзнал като враг на това общество, което му е дало подслон. И европейските институции това не са го доловили, не са намерили отговор. Изглежда десничарят Себастиан Курц в Австрия ще се окаже по-прав от някои други западни политици. \n- Защо? \n- Ами, той спечели изборите и до броени часове ще стане канцлер. Тъй като Австрия, изработвайки нова версия на Закона за исляма, който е от 1912 г., постави нещата на много точна основа. Държавен контрол върху ислямските учебни заведения, висше мюсюлманско образование само в държавен университет, духовниците мюсюлмани да бъдат - Каракачанов каза лицензирани, не е тази думата, но трябва да имат правоспособност по австрийския закон. Мюсюлманските проповеди трябва да са написани предварително, да се знае, какво се проповядва. Т.е. един съвършено обоснован справедлив ред на публичен контрол от страна на обществото върху тези средища. Това е съвършено справедлива мярка. \n- Според нашия училищен закон, всички училища се контролират строго от държавата, учителите пишат по цели дни отчети, бумаги, справки. Не е ли нормално и останалите училища, т.е. духовните, да бъдат контролирани в подобен режим? \n- Не е възможно да е друг режимът. Аз заявявам много лична позиция: аз не приемам наложеното някъде през 2002-2003 г. мнение, че часовете по религия за свободно избираема подготовка трябва да са отделни - мюсюлманчетата учат ислям, християнчетата - православие и т.н. \n- Това се нарича вероучение и го иска и нашата православна църква, според мен - без да мисли.  \n- Това противоречи на основен, ако щете Кораничен принцип, в който на пророка му е издиктувана оценката: \"Хора, създадох ви различни, за да се опознавате\". Този начин на разделно преподаване на ислям и православие разкъсва единното тяло на училищната общност. Напротив, нужно е общо преподаване на всички ученици на религиите - единия срок християнство, другия срок ислям и т.н. Децата трябва да се опознават помежду си, а не да се чудят какви са ония другите.  \n- Нима това не се разбира от БПЦ, та тя периодично натиска за вероучение? \n- За Българската православна църква можем да говорим само хубави неща и нищо друго. Но изглежда някои посредници, идва ми на ум руската дума \"сталкер\" на братя Стругацки - пренасят проблемите на мюсюлманското вероизповедание в православната църква, мотивирайки я в определена посока. Тя не е вярната. България, все пак е светска държава и слава Богу.   \n    \n", "date": "2017.11.09", "title": " Изявите на Местан търсят разкъсване на българската нация  "}
{"url": "http://duma.bg/node/155604", "text": "САЩ останаха последната страна в света, която не иска да подпише Парижкото споразумение за климата. Дори раздираната от война Сирия обяви, че ще го стори, но не и самоназначилите се за лидер на прогресивния свят Щати. \nПретенциите им за лидер изглеждат още по-смешни, като се има предвид, че т.нар. Среднозападен регион от САЩ всяка година пати от природни бедствия, от катаклизмите, породени от промяната в климата. Само преди месеци особено тежко пострада щатът Тексас, където ураганът \"Харви\" нанесе невъобразими щети, които ще трябва да се възстановяват с години, а взе и невинни жертви. Да беше изолиран случай, би било по-разбираемо. Но не е. Само преди десетина години \"Катрина\" помете Ню Орлиънс, после пък \"Санди\" опустоши Ню Йорк. А в слънчева Калифорния редовно бушуват горски пожари, които стават все по-сериозен проблем. През тази година един цял град бе сравнен със земята от стихията и отново бяха дадени жертви. \nНа този фон упоритостта на администрацията на Доналд Тръмп по въпроса \"климатични промени\" е, меко казано, озадачаваща. Но само на пръв поглед. Късогледството на Тръмп и компания си има съвсем конкретна причина - зад Тръмп стои петролното лоби. В момент, в който целият свят (включително \"прогресивни\" държави като Саудитска Арабия) е на ръба да изостави петролните продукти като източник на енергия и все повече се говори за електромобили например, едни хора са решили да играят контра на всички останали и да се интересуват единствено от печалбите си. Междувременно САЩ остават, заедно с Китай, най-големият замърсител в света. На практика животът на планетата става заложник на сребролюбието на малцина. Нищо ново, интересно е само какво смятат да правят тези хора, когато условията станат непоносими за живеене? Природата изобщо не се интересува колко милиарда имаш.   \n", "date": "2017.11.09", "title": " Парите срещу живота"}
{"url": "http://duma.bg/node/155605", "text": "Милиони, ако не и милиарди, се изсипаха през последните години за реклама, и то от представители на властта, за електромобилите. То не бяха акции на столичния кмет Йорданка Фандъкова, то не бяха пари по линия на екоминистерството, то не бяха споделени коли. Кой ли не опита да ни убеждава в огромните ползи за околната среда.  \nПо данни на Европейската агенция за околна среда София е най-мръсната столица в Европа, което обаче няма как да бъде в подкрепа на подобни тлъсти харчове на държавни пари. Защото благоприятното им влияние е пренебрежимо малко на фона на всевъзможните източници на замърсяване. Освен ако Фандъкова не подмени целия градски транспорт. Или ако не оправи например проблема с боклуците - и битовите, и на фирмите. Или ако не започне редовно да почиства улиците. Или ако драстично не се повишат доходите на българските граждани...  \nАми колите, които кара средностатистическият нашенец? По този показател пак сме на опашката. В Европа българите карат най-старите автомобили. Средната им възраст е 20 г. Дали се питат и Фандъкова, че и поредният екоминистър, защо в огромната си част народът кара втора, трета и нагоре ръка коли? Показателни са последните данни на Асоциацията на производителите на автомобили в Европа - България е единствената страна в ЕС, в която от началото на годината до края на септември не е регистриран нито един нов електромобил. Фирмите вносители у нас обаче отчитали някакви продажби, но те вероятно се броят на пръстите на едната ръка. \nНай-смешното и същевременно тъжно в цялата кампания на управляващите да промотират тия возила е, че по пътищата ни няма зарядни станции за тях. Пак каруцата е преди коня. Но това е без значение, важното е да се изхарчат едни милиони, едни фирми да си получат парите, а властта - комисионите. Дай газ, коньо!   \n", "date": "2017.11.09", "title": " Каруцата пред коня"}
{"url": "http://duma.bg/node/155636", "text": "От години приемането на бюджета на държавата е важно събитие в политическия живот. А разглеждането на бюджетите на касата и на пенсионното са били истински събития, защото на практика засягат здравето и социалните грижи на целия народ за следващата година. Включително и на депутатите и техните близки.  \nНо с всяка изминала година тези толкова важни събития преминават в графата \"по-маловажни/несъществени\". Тази година вече отиват към графата \"неглижирани\". Няма здравен министър (по понятни причини) в пленарната зала, няма вносител, няма становище на вносител, няма шеф на надзора на касата. Все важни \"реквизити\" при внасянето на подобен документ на вниманието на депутатите. А поведението на самите депутати от управляващото мнозинство направо казва: \"Аре, дреме ми за бюджета ви\". Те дори не вземат думата при дебатите, за да защитят бюджета на своите хора. Може би той въобще не е за защитаване? Или дълбоко в себе си са съгласни с аргументите на опозицията? Или просто нямат умствения капацитет, за да го направят? За тях явно най-важното е да се нахранят в кафето или в стола на парламента, а по време на почивката им, за да не бъдат обезпокоявани от простосмъртните - вече не се сервира храна и напитки на \"други\", а само на депутатите (звучи като \"Забранено за кучета и негри\").  \nТе просто си знаят, че техният бюджет ще мине, затова по-важното е да се нахранят на спокойствие и далеч от очите на електората. \nНе им пука (или напълно са забравили) за обещанията пред избирателите - та нали на следващите избори пак ще ги изнудват или просто ще фалшифицират гласовете им? Е, може голяма част от избирателите да са измрели в резултат на здравната и пенсионната \"реформа\", но какво от това? Балами и страхливци все ще се намерят, за да ги сложат пак във властта. \nИ тогава пак ще бъдат сменяни министри на здравеопазването по-често от чорапите на премиера. А те няма да правят никакви политики в здравеопазването и само ще се правят, че пестят парите за здраве. Не е ясно от кого се пестят и за кого ще се харчат спестените пари, но властта пести. Пести. Пести. А хората боледуват ли боледуват.  \nТакова падение не е неочаквано, за него се работи от края на 2009 г. И все пак, любопитно е как би трябвало да да реагира един министър на здравеопазването на ограничаването на възможността хората да се лекуват по съвременен начин? Как ли ще приеме здравният министър Кирил Ананиев ограничението за въвеждане на нови медикаменти и терапии, наложено от шефа на Надзора Кирил Ананиев?   \nВ това време премиерът гордо представя в Брюксел председателството ни. Председателството на един болен и беден народ! Естествено премиерът ни дума не обели пред Жан-Клод Юнкер за българското здравеопазване или здравето на нацията.     \n", "date": "2017.11.09", "title": " Дреме й на властта"}
{"url": "http://duma.bg/node/155583", "text": "Страните от Европейския съюз за първи път обсъдиха вижданията си за възможните бъдещи отношения с Великобритания след напускането й. \nСрещата на посланиците на оставащите 27 страни членки е част от обещанието, дадено на британския премиер Тереза Мей миналия месец за започване на вътрешна работа по транзитния период и евентуална търговска сделка. Тогава европейските лидери предупредиха Мей, че няма да започнат дискусия с Лондон преди декември, тъй като няма достатъчен прогрес по условията за излизането й от ЕС. \nСпоред източник от ЕС срещата е „упражнение по брейнсторминг“, за да се установи как 27-те страни виждат втората част от преговорите с Обединеното кралство. \nПредставителите на 27-те страни се срещнаха в Брюксел ден преди шестия кръг от преговори с Великобритания, който ще се проведе днес и утре. \nМеждувременно се появи информация, че излизането на Великобритания от състава на Европейския съюз, според един от най-тежките сценарии, може да струва на някои държави членки до 1% от брутния им вътрешен продукт. Такава прогноза изказа главният икономист на Европейската банка за възстановяване и развитие (ЕБВР) Сергей Гуриев. „Ако \"Брекзит\" се окаже труден, то някои от нашите страни ще пострадат“, каза той, имайки предвид държавите, в които се осъществяват програмите на банката. „Негативните последствия от излизането на Великобритания от състава на ЕС няма да са катастрофални, но някои от нашите страни ще загубят около 1% от БВП“, заяви още той. Според Гуриев негативните последствия ще дойдат не от директни връзки с Великобритания, а от отрицателните ефекти, които може да окаже самият \"Брекзит\".      \n", "date": "2017.11.09", "title": "ЕС обсъди бъдещите отношения с Лондон"}
{"url": "http://duma.bg/node/155584", "text": "Девин Кели, който уби десетки хора в баптистка църква в американския град Съдърланд Спрингс, щата Тексас, през 2012 г. се е лекувал в психиатрична болница, но избягал оттам, съобщава \"Ню Йорк таймс\". \nКели е бил настанен в клиника за хора с психични разстройства близо до град Санта Тереза (щата Ню Мексико), когато е служил във Военновъздушните сили на САЩ. Това е станало след като той е бил обвинен в побой на жена си и доведеното му дете, на което счупил черепа. \nСпоред доклад на полицейското управление на Ел Пасо (щата Тексас) полицията арестувала Кели на една от автобусните спирки в този град, граничещ с Мексико. Това станало след като избягал от болницата и се опитал да се укрие. \nКакто се казва в доклада, от лечебното заведение са посочили, че човекът \"страда от психични разстройства\". Освен това, веднъж се опитал незаконно да внесе огнестрелно оръжие във военновъздушната база в Ню Мексико, в която служил, а също така заплашвал със саморазправа по-старши чин от него. Кели \"представлява опасност както за себе си, така и за другите\", се казва в документа. Впоследствие той признава пред военен съд, че е виновен за домашно насилие и е осъден на 12 месеца затвор. \nПо последни данни жертвите на трагичните събития за момента остават 26 на брой, а още 10 души все още са в критично състояние. Други 14 също в болницата, макар и да са стабилизирани.     \n", "date": "2017.11.09", "title": "Тексаският стрелец - бивш клиент на психиатрията"}
{"url": "http://duma.bg/node/155585", "text": "Президентът на САЩ Доналд Тръмп е на държавно посещение в китайската столица Пекин за ключовата част от азиатската си обиколка. Тя ще бъде съсредоточена около търговията и желанието на Тръмп за създаване на безкомпромисен световен фронт срещу ядрените оръжейни амбиции на „жестоката диктатура” в Северна Корея. \nАдминистрацията на Тръмп смята Пекин за ключ към контрола на Северна Корея, която зависи от Китай за икономическото си оцеляване и за 90% от търговията си. \nКитайският лидер Си Дзинпин бе подготвил разточително държавно посрещане за американския си колега. Част от него бе и посещение в „Забранения град” в Пекин, военна почетна рота и пищен банкет, предаде китайската телевизия. На срещата присъстваха съпругата на Тръмп Мелания и съпругата на Си – Пън Лиюен. \nДворцовият комплекс „Забраненият град” е затворен за посетители. На централния пекински площад Тянънмън, където са в сила извънредни мерки за сигурност, се развяват китайското и американското знаме. „Забраненият град” е укрепен район на китайския императорски дворец в центъра на Пекин. Използван е в периода от средата на управлението на династията Мин до края на управлението на династията Цин. Понастоящем е със статут на дворец-музей. \nТръмп пристигна в Китай от Южна Корея, където  заяви, че ще настоява Пекин да прекъсне добрите си връзки със Северна Корея. \"Призоваваме всяка държава, включително Китай и Русия, да се придържат изцяло към резолюциите на Съвета за сигурност на ООН, да намалят нивото на дипломатическите отношения с режима и да прекратят всички търговски и технологични връзки\", каза той. \"Нашата отговорност и наш дълг е да се изправим пред тази опасност заедно, защото колкото по-дълго чакаме, толкова по-голяма става заплахата и толкова по-малко варианти за действие ни остават\", добави американският президент.      \n", "date": "2017.11.09", "title": "Тръмп пристигна в Китай"}
{"url": "http://duma.bg/node/155586", "text": "Нюйоркският кмет, демократът Бил де Блазио спечели втори мандат с 66 процента от гласовете на изборите във вторник. Това показват неофициалните резултати от избирателната комисия на града, цитирани от ДПА. \nПри преброени 93 процента от гласовете основната му съперничка, републиканката Никол Малиотакис, получи едва 28 процента. \nПобедата на 56-годишния Бил де Блазио бе очаквана. Но Де Блазио е първият демократ, който е преизбран за кмет на Ню Йорк от Ед Кох преди 32 г., въпреки че демократите в града са 6 към 1 спрямо републиканците. Де Блазио е 109-ият кмет на мегаполиса. \nПред привърженици, които празнуваха победата му на парти в музея Бруклин, кметът се зарече да направи Ню Йорк \"най-справедливия град\" в Америка, обещавайки да увеличи инвестициите в детски ясли и достъпни жилища, да оборудва с камери всички полицаи и да се пребори за повече пари за подобряване на метрото. Той отново призова за нов данък за богатите с цел събиране на средства за оправяне на проблемната транспортна система. \n\"Видяхте някои важни промени през последните четири години, но още нищо не сте видели\", написа кметът в туитър, празнувайки преизбирането си. \nПо думите му вотът в Ню Йорк - една от неколкото изборни победи за Демократическата партия на местните избори в цялата страна, е изпратил послание към Белия дом. \n\"Не можеш да посягаш на ценностите на Ню Йорк и да побеждаваш, г-н президент. Ако се обърнеш срещу ценностите на своя роден град, твоят роден град ще отвърне на удара\", каза Де Блазио, обръщайки се към родения в Ню Йорк Доналд Тръмп. \nНа местните избори в САЩ демократите взеха още две важни победи - в щатите Вирджиния и Ню Джърси, предадоха Си Ен Ен и Ен Би Си.  \nНай-големият успех бе изборът на Ралф Нортъм за губернатор на Вирджиния. Нортъм изпревари с близо 9 процентни пункта подкрепяния от Тръмп Ед Гилеспи с гласовете на либерали и умерени от щата, който отхвърли президента и през 2016 година. Разликата в подкрепата за двамата кандидати е най-голямата от десетилетия. \nДемократите спечелиха две други щатски изборни длъжности във Вирджиния и увеличиха властта си в местния конгрес; взеха и оспорвано кметско място в Ню Хемпшър. А демократът Филип Мърфи измести републиканеца Крис Кристи от губернаторската длъжност в Ню Джърси. В Ню Джърси демократите също имаха преднина от самото начало. Техният кандидат Филип Мърфи е бивш посланик в Германия, а кампанията му се основаваше на борбата срещу Тръмп и Кристи, който е спорна фигура в щата. \nДогодина САЩ ще проведат и ключови национални избори - всички 435 места в Камарата на представителите и 33 от 100-те в Сената ще бъдат обект на вота. Сега републиканците контролират и двете камари на Конгреса.     \n", "date": "2017.11.09", "title": " Година след победата на Тръмп демократите печелят избори"}
{"url": "http://duma.bg/node/155587", "text": "EС създава „акумулаторен Airbus” \nБрюксел иска да противопостави на конкуренцията от Азия и САЩ обединен европейски производител на акумулатори, създаден по модела на самолетостроителната компания Airbus. „Не съм склонен да отстъпвам на конкурентите този привлекателен пазар”, заявява зам.-председателят на ЕК по въпросите на енергийния съюз Марош Шефчович. Той изтъква прогнозата, според която годишният обем на пазара на акумулатори за електромобили през 2025 г. ще бъде от порядъка на 250 млрд. евро, а производството им ще създаде 4-5 млн. нови работни места. Затова сега в Брюксел се подготвя „индустриална стратегия” за създаване на европейско обединение за производство на акумулаторни батерии. Конкретният план трябва да е готов до февруари 2018 г. \nБорис Джонсън ще лобира за Иран в САЩ \nСАЩ трябва да разберат важността на иранското ядрено споразумение за осигуряването на глобална сигурност. Това заяви британският външен министър Борис Джонсън, преди да отлети за Вашингтон, където ще се срещне с председателя на Камарата на представителите Пол Райън и други висши представители на Конгреса на САЩ. \"Иранската ядрена сделка направи света по-безопасен, така че е наложително международната общност да бъде част от тази сделка. Тя работи и до днес под формата на отказ от 95% от резервите на обогатен уран в Иран”, посочи той.  \nЗатвориха всички училища в Делхи заради смог \nВластите в индийската столица съобщиха, че затварят всички училища, след като нивата на замърсяване на въздуха скочиха и предизвикаха опасения за общественото здраве. „Предвид влошеното качество на въздуха в Делхи, здравето на децата не може да бъде излагано на риск. Наредихме затварянето на всички училища в Делхи до неделя”, написа в туитър Маниш Сисодиа – зам. главен министър на Делхи.   \n \n   \n", "date": "2017.11.09", "title": "Кратки новини"}
{"url": "http://duma.bg/node/155588", "text": "Сирия има намерение също да се присъедини към Парижкото споразумение за климата. Ако това стане, САЩ ще бъдат единствената държава извън него, след като Никарагуа също се включи в договора по-рано миналия месец. \n„Ще се присъединим към Парижкото споразумение“, заяви сирийски делегат по време на пленарно заседание от конференцията на ООН за климата, която се провежда в Бон, Германия, цитиран от неправителствената организация „IndyAct“, следяща провеждането на заседанието. \n„Разбрахме, че правителството на Сирия обяви днес намерението си да се присъедини към Парижкото споразумение“, потвърди пред агенция Франс прес говорителят на ООН Ник Нътал. \nСирия ще стане 197-та държава, която ще подпише споразумението, което си поставя за задача да ограничи глобалното затопляне под 2 градуса по Целзий. \nСтраната не стана част от договора, който беше подписан през 2015 г., тъй като нейни представители не можаха да участват в тогавашната конференция заради продължаващата война в страната. От своя страна Никарагуа тогава отказа да подпише, тъй като не беше съгласна с условията по споразумението. \nПо-рано тази година САЩ обявиха, че имат намерение да се оттеглят от договора, „освен ако президентът не установи (наличието на) условия, които са по-изгодни за американския бизнес, работници и данъкоплатци“. От администрацията на държавния глава Доналд Тръмп обаче не уточниха какви могат да са тези условия. \n„Това означава, че Тръмп се намира в идеалната изолация – никой не иска да бъде в неговата компания“, заяви Алдин Майър, климатолог към Съюза на разтревожените учени във Вашингтон.   \n", "date": "2017.11.09", "title": "Сирия също ще подпише Парижкото споразумение за климата"}
{"url": "http://duma.bg/node/155589", "text": "Федералният Върховен съд на ФРГ постанови в регистрите на службата по вписванията да се добави и трети пол. Съдебното решение е обнародвано на сайта на съдебната институция. \nСега парламентът трябва до 31 декември 2018 г. да приеме поправки в законодателството, за да може в административни документи графата „пол” да не бъде ограничена до два варианта – „мъжки” и „женски”, и „третият пол” да бъде официално признат. \nТака Германия ще стане първата европейска държава, която ще дава възможност на граждани да не се определят нито като мъже, нито като жени. \nВ съдебното решение се посочва, че действащата регулация нарушава закона за предотвратяване на дискриминацията. „Съдилищата и органите на изпълнителната власт повече не могат да прилагат съществуващите правила, ако те изискват посочване на пола на хора, чието полово развитие не може да се отнесе нито към мъжки, нито към женски пол”. \nСъдът дава подробности от иска, след чието разглеждане се стигна до това произнасяне. Ищецът посочва, че в органите по регистрация на актовете за гражданско състояние не са му позволили да напише в графата „пол” „друг” или „смесен”, въпреки че представил данни от хромозомен анализ, който сочи, че не може да се установи принадлежност на лицето нито към мъжки, нито към женски пол.    \n", "date": "2017.11.09", "title": "Германският върховен съд призна трети пол"}
{"url": "http://duma.bg/node/155590", "text": "Каталунските отцепнически партии не можаха да се споразумеят за единна листа за участие в регионалните избори през декември, предаде Ройтерс. Каталунските политически партии имаха срок до полунощ на 7 ноември да регистрират коалиции пред вота на 21 декември, но двете главни сили, които сформираха алианс, за да управляват областта пред последните две години, не успяха да постигнат навреме съгласие за нов пакт. \nМакар че все пак биха могли да стигнат до споразумение след изборите, политическите анализатори смятат, че липсата на споразумение за обща предизборна кампания може да доведе до битка за лидерство начело на движението за независимост. Очаква се десноцентристката консервативна Демократическа партия на Каталуния (PdeCat) на уволнения премиер Карлес Пучдемон да бъде изпреварена от Републиканската левица на Каталуния (ERC) на бившия вицепремиер Ориол Жункерас, посочва Ройтерс. \nИзследване на общественото мнение, публикувано в неделя от в. \"Вангуардия\", прогнозира 45-46 места в 135-членния регионален парламент за Жункерас и 14-15 места за Пучдемон. \nЗа да достигнат прага от 68-места за мнозинство, те ще трябва да съставят парламентарен алианс с антикапиталистическата крайнолява \"Кандидатура за народно единство\" (CUP). Пучдемон призоваваше за единен фронт на трите сили, но Републиканската левица отхвърли тази възможност. Говорителят й Серхи Сабрия заяви в комюнике, че \"предвид невъзможността да се сформира реално единна листа, ще трябва да се търси координация на базата на различни кандидатури\". \nПрез 2015 г. коалицията \"Заедно за \"да\" успя да обедини двете основни формации, застъпващи се за независимост - партиите на Пучдемон и Жункерас. Кандидатурата за народно единство участваше самостоятелно, припомня Франс прес. \nМеждувременно вчера в Каталуния бе обявена всеобща стачка. Протестът бе организиран от синдикат, подкрепящ независимостта на автономната област. Най-големите профсъюзи в страната - \"Работнически комисии\" (CC.OO.) и \"Общият съюз на трудещите се\" (UGT) - не подкрепиха стачката в производствата, но обявиха, че се присъединяват към акциите на протест. \nПротестиращи в региона затвориха пътища и железопътни линии в населените места, съобщи испанската агенцията Еуропа Прес. \nСтачката се проведе в знак на протест срещу задържането на регионални политици и заповеди за арест на каталунския ръководител Карлес Пучдемон и четирима бивши членове на неговото правителство. В резултат на действията бе прекъснат железопътният трафик и пътищата в Херона. В Барселона една от ключовите улици на Гран Вия също бе затворена. Участниците в протестите скандираха: \"Свобода\".   \n", "date": "2017.11.09", "title": " Сепаратистите не се разбраха "}
{"url": "http://duma.bg/node/155610", "text": "България е единствената страна в ЕС, в която от началото на годината до края на септември не е регистриран нито един нов електромобил, поне според разпространените данни на Асоциацията на производителите на автомобили в Европа (АСЕА), предаде dnevnik.bg. В същото време в Европа търсенето на подобни модели скача с малко над 53% до 70 541 бройки. Прави впечатление обаче, че в новите страни членки се купени едва 1456 от тях, но пък ръстът е 153,2%. Отсъствието на данни за регистрирани нови електромобили в България вероятно се дължи на технически проблем или объркване, тъй като фирмите вносителки имат регистрирани поне десет подобни коли за тестове. От края на миналия месец в София тръгна и услуга за споделени автомобили с модели на ток, която се обслужва от 25 коли, но не е изключено те да са регистрирани след края на септември. \nСпоред данните на АСЕА в България сериозен ръст се забелязва в търсенето на зареждащите се от контакта (плъгин) хибриди, като за деветте месеца са купени 35 при 4 за същия период на миналата година, което ръст от 750%. При традиционните хибриди ръстът е 143,2 на сто, като до септември са регистрирани 783. В страните от ЕС продадените плъгин хибриди за деветмесечието са 79 409 - 36,4% ръст, а традиционните 324 678 - 60,6% ръст.     \n", "date": "2017.11.09", "title": " България била единствена в ЕС без продаден електромобил за 9 месеца"}
{"url": "http://duma.bg/node/155611", "text": "Пчеларите ще получат държавна помощ „де минимис“ в размер на около 2,4 млн. лв. Това стана ясно на среща между зам.-министрите на земеделието д-р Цветан Димитров и д-р Лозана Василева с представители на пчеларски организации. Средствата се очаква да бъдат одобрени на заседание на Управителния съвет на държавен фонд „Земеделие“ в понеделник. Пчеларите ще получат парите до Нова година. Ставката на пчелно семейство ще бъде определена след подаването на заявленията. \nПомощта „де минимис“ ще бъде дадена за пчелини с от 20 до 200 кошери. В условията за отпускането й няма да се включва ангажимент за запазване на пчелните семейства с цел през пролетта стопаните да обявят реалните данни за смъртността на пчелите през зимния период. \nОбсъдено е за следващата финансова година според възможностите на бюджета да се търси и възможност за целева кредитна линия, която да подкрепи пчелари, които са в преход към биологично производство. На срещата беше обявено и, че предстои да бъдат направени проверки на пчелините у нас според анализа на риска от служители на Министерството на земеделието, храните и горите и Българската агенция по безопасност на храните.   \n", "date": "2017.11.09", "title": "Пчеларите получават около 2,4 млн. лв. държавна помощ"}
{"url": "http://duma.bg/node/155612", "text": "Поскъпването на яйцата ще продължи. Това прогнозира вчера пред БНТ бившият председател на Държавната комисия по стоковите борси и тържищата (ДКСБТ) Едуард Стойчев. Според него \"този пик в цената ще продължи около 2-3 седмици и цената ще се регулира отново\". По данни на комисията цената на яйцата се е увеличила между 30 и 50 сто.     Според Стойчев българските производители на яйца имат нужда от подкрепа заради загубите, които търпят в последно време. Проблемите с фипронила пък са отворили огромна пазарна ниша в Европа, към която вероятно е насочен в момента полският износ на яйца. И колкото и да звучи лошо за нашите производители, явно, че Полша диктува цената на яйцата в България, каза Стойчев. \nПроверка показва, че по стоковите борси има \"лек дефицит\" на яйца, от което незабавно се възползват търговците и цената тръгва нагоре, продължи експертът. Не е страшна цената на едро. Проблем е какво достига до нас като потребители в магазинната мрежа, подчерта Стойчев. \nСпоред председателя на Съюза на птицевъдите у нас Димитър Белоречков нормалната цена на яйцата в момента е до 30 стотинки за брой и всяка цена над тази е изкуствено завишена. Ние работим цяла година на ръба на себестойността, а себестойността е някъде около 15 стотинки без опаковка и без ДДС, каза той. \nПо думите му причините за рекордното поскъпване са няколко - \"така наречената смяна на стадата\", традиционно по-голямото търсене на яйца в този сезон, сериозните катаклизми в Европа и в България и ликвидирането на около 100 хиляди птици заради фипронила и още 50 хиляди птици заради птичия грип, както и проблеми на производителите с търговските вериги. Димитър Белоречков направи прогноза, че до Коледа пазарът на яйца ще се нормализира. \n    \n", "date": "2017.11.09", "title": "Поскъпването на яйцата ще продължи още 2-3 седмици "}
{"url": "http://duma.bg/node/155613", "text": "Три са отворените ценови оферти на участниците в откритата процедура за възлагане на обществена поръчка за изграждането на кръгово кръстовище на път I-5 Хасково – Димитровград и общинския път за Узунджово, съобщиха от Агенция \"Пътна инфраструктура\". Ценовите предложения са на „Щрабаг“ ЕАД - 539 603,24 лв. без ДДС, „АБ“ АД - 473 990,40 лв. без ДДС, „ПСТ Груп“ ЕАД - 493 957,28 лв. без ДДС. \nВ момента първокласният път I-5 Димитровград - Хасково е с автомагистрален габарит, а в района на триклонното кръстовище с общинския път за Узунджово е обособена лента за ляв завой. Проектът предвижда на мястото на съществуващото кръстовище да се изгради кръгово, с което ще се повиши безопасността на движение. Ще се осигури и безконфликтен достъп до крайпътните обекти в отсечката. През 2016 г. средно на денонощие през участъка са преминавали около 14 хил. превозни средства. Индикативната стойност на поръчката е 611 500 лв. без ДДС, а срокът за изпълнение е 90 дни.   \n", "date": "2017.11.09", "title": " Отвориха три оферти за кръгово кръстовище на пътя Димитровград-Хасково"}
{"url": "http://duma.bg/node/155614", "text": "Над 70% от потребителите на възраст между 18-24 и 25-34 г. у нас искат да плащат със смартфона си в магазин чрез приближаване на мобилното устройство до безконтактен терминал, както и онлайн през мобилно приложение, показва проучване на Mastercard. В момента потребителите използват мобилния си телефон главно за разговори - 93%, за достъп до социални мрежи - 53%, за сърфиране в интернет - 36 на сто, за чат - 29%, за работа и достъп до електронна поща - 27 на сто и снимки - 25%. \nАко имаха възможност да използват своята разплащателна карта за плащания в мобилния си телефон, потребителите биха използвали услугата главно за пазаруване в супермаркет - 42%, за плащане на сметки - 38 на сто и покупки на дрехи и обувки - 26%. Всеки пети от проявяващите интерес към подобна услуга би заплащал през смартфона си сметки в ресторанти, кафенета и барове, а всеки шести - би я използвал за закупуване на билет за транспорт. \nНай-голям е делът на хората, които биха плащали в супермаркети и за сметки, във възрастовата група 45-64 г. В същото време потребителите на възраст 18-24 г. биха били най-активни в заплащането на дрехи и обувки. Картодържателите на възраст между 25 и 34 г. биха плащали през мобилния си телефон най-вече в ресторанти, кафенета и барове. \nНа българския пазар вече съществува решение, позволяващо разплащане с карти \"Mastercard\" през мобилно устройство. Очакванията са скоро технологията да намери по-широко приложение, показва още  проучването. \n    \n", "date": "2017.11.09", "title": "Младите предпочитат да плащат чрез смартфон в магазина"}
{"url": "http://duma.bg/node/155615", "text": "Европейската банка за възстановяване и развитие (ЕБВР) подобри прогнозата си за икономиката на България през тази и следващата година. Според банката тази година БВП ще се повиши с 3,5%, а догодина с 3,2 на сто. Оценките са по-добри спрямо дадените през май. Въпреки това обаче и прогнозата за тазгодишния ръст и за следващата година на ЕБВР е по-ниска от очакванията на управляващите у нас. През миналия месец финансовият министър Владислав Горанов заяви, че тази година ще приключи с растеж на икономиката от 3,9%. Същият е размерът на БВП, който правителството залага в бюджета за следващата година - 3,9%. \nКрайното потребление ще бъде основен двигател на икономиката ни и догодина, смятат от Европейската банка за възстановяване и развитие. \nОт институцията подобряват очакванията си за развитието на икономиките на всички държави от Югоизточна Европа. Румъния и Турция отбелязват нива, близки до предкризисния период, допълват анализаторите. Очаква се растежът в региона да продължи положителната си тенденция и през 2018 г., макар че все пак леко ще се забави до 3%.   \n", "date": "2017.11.09", "title": " ЕБВР с по-ниска прогноза за растежа догодина от тази на Горанов"}
{"url": "http://duma.bg/node/155616", "text": "Намалява се прагът на плащанията в брой от 10 000 лв. на 5000 лв. Това реши парламентът вчера с промени в Закона за данък върху добавената стойност на първо четене. Според вносителите предложеният праг е в съответствие с наложилата се практика в другите държави членки на ЕС, където прагът за плащанията в брой е в диапазон от 2000 до 3000 евро. \nОтстъпката от 5% за физическите лица върху данъка за довнасяне при подаване по електронен път на годишната данъчна декларация ще отпадне, решиха депутатите, като одобриха промените в Закона за ДДС. С тях се правят изменения и в Закона за данъците върху доходите на физическите лица, както и в редица други данъчни закони. От 2018 година годишната данъчна декларация на самоосигуряващите се лица по смисъла на Кодекса за социално осигуряване, както и тази, изготвяна и подавана от предприятията, ще бъде само по електронен път. \nСъкращава се срокът, в който предприятията и самоосигуряващите се подават справката за изплатените през годината в т.ч. и през 2017 г. доходи на физическите лица. Той става до края на февруари вместо до 30 април.  \nДопълва се разпоредбата, с която данъчно задължените лица трябва да подадат заявление за регистрация в 7-дневен срок от датата, на която въз основа на обема и характера на извършваната дейност могат да направят обосновано предположение, че ще достигнат облагаем оборот от 50 хил. лева или повече в рамките на текущия и следващия месец. \nПредлага се в случаите на прекратяване на юридическо лице без ликвидация или на неперсонифицирано дружество, или на осигурителна каса, данъчно задължените лица да бъдат дерегистрирани по закона служебно. \nПредвижда се принудителната административна мярка \"запечатване на обект за срок до един месец\" да може да се прилага и към трето лице, когато към момента на запечатване обектът или обектите се стопанисват от него, ако то е знаело или е могло да знае, че е започната процедура по запечатване. \nКакто ДПС, и левицата не подкрепи законопроекта, защото в него се предлагат промени в десетки данъчни закони без разчети. \"БСП не подписва празни чекове\", заяви Румен Гечев от левицата. \n    \n", "date": "2017.11.09", "title": "На първо четене Намалиха на 5000 лв. прага за плащанията в брой  "}
