{"url": "http://duma.bg/node/153059", "text": "На външна фирма или агенция да бъде възложена контролната дейност на НЗОК предлага по време на заседание на Надзорния съвет управителят проф. Камен Плочев. \"Това е братовчедска история\", аргументира се той и разказва как шефове на районни каси телефонирали, за да питат кога точно идват контрольорите. По думите на Плочев е необходима \"коренна смяна на тези кадри\". Той предлага също за стимулиране на контрольорите, \"както е в НАП\", да се плаща \"някакъв процент от това, което те допринасят\". \nПредседателят на Надзорния съвет Кирил Ананиев твърди, че и по-рано предлагал редуциране на персонала на НЗОК, но директорите му казвали, че не могат да се лишат от служителите.    \n", "date": "2017.09.22", "title": "Здравната каса абдикира от контрола"}
{"url": "http://duma.bg/node/153047", "text": "Само ден след като обяви, че България приоритетно трябва да закърпи остарялата си летателна техника, военният министър Красимир Каракачанов внезапно реши, че трябва да купуваме само нови изтребители. От думите му стана ясно, че трябва се разшири и кръгът на страните, от които можем да купим машините. Все пак министърът уточни, че последна дума ще имат депутатите. Желанието на Каракачанов е всичките 15 МиГ-а, с които разполага армията ни, да бъдат ремонтирани, и то в българския завод \"Авионамс\". Само ден по-рано той обяви, че не се притеснява от забавянето в превъоръжаването, което ще последва заради забавянето и евентуалното започване отначало на преговорите за нови летателни машини. \nТопката за изтребителите е в Министерството на отбраната и както винаги, ще я отиграе правилно, заяви Каракачанов. Министърът смята, че процедурата за поръчката ще е прозрачна, тъй като ставало въпрос за много пари. \"Единият вариант е да се почнат разговори с трите фирми в началото, другият е да се започне изцяло нова процедура, защото тя в момента е затворена само между страни членки на НАТО и ЕС. Примерно, бихме могли да закупим самолети, произведени в страни членки от НАТО и ЕС, които са собственост на друга страна. Ясно е, че ще се върви към нови преговори в единия от вариантите\", заяви военният министър. \nНа последното си заседание в сряда временната парламентарна комисия за проучване на изпълнението на процедурата по избор на нов тип боен самолет прие доклад за дейността си. Председателят на комисията Емил Христов призна, че проектът за изтребителите не трябва да бъде рестартиран от самото му начало, защото има постигнати резултати, \"независимо от двойното увеличение на финансовата рамка\". МО трябва да прецени дали ще иска нови оферти за изтребители или ще се съобразява с направените три оферти. Според Хритов \"вратите трябва да се отворят\" за нов изтребител, защото ресурсът бил два пъти по-голям от този при началото на проекта. \nСамо БСП се обяви против финалния доклад на комисията. Зам.-председателят на ПГ на БСП Жельо Бойчев посочи, че правителството е имало всички правомощия и отговорности да приключи процедурата за изтребителите, както намери за добре. Секретарят на групата Филип Попов заяви, че комисията ще се превърне в трибунал на атаките срещу президента Румен Радев. Според него комисията излиза извън правомощията си и недопустимо предложенията й да бъдат без политическа и финансова обосновка. Попов уточни, че никой от изслушаните министри не е заявил, че има нарушения в процедурата за избор на изтребител, което не е посочено в доклада. Бойчев смята, че в доклада има доста нелогични изводи и противоречащи си неща. Има и абзац, който не е ясно откъде и как се появява, уточни Бойчев.     \n", "date": "2017.09.22", "title": "Каракачанов реши, че иска само нови изтребители  "}
{"url": "http://duma.bg/node/153049", "text": "На 25 септември, понеделник, от 10 ч. народните представители от \"БСП за България\" Станислав Владимиров и Любомир Бонев организират приемен ден в централата на БСП в град Трън. Същия ден от 12 ч. те ще се срещнат с жители на с. Бохова, община Трън. \nОбщинските съветници от \"БСП и коалиция\" Кирил Леонов и Петър Янков организират приемен ден за граждани на 27 септември, сряда, от 11 ч. в офиса на БСП в Перник, на улица \"Радомир\" 1. От 16 ч. те ще се срещнат с жители на гр. Батановци в местния клуба на партията.   \n", "date": "2017.09.22", "title": "ПРЕДСТОЯЩО"}
{"url": "http://duma.bg/node/153050", "text": "Столичните социалисти ще се включат в събитията, посветени на 75-та годишнина от спасяването на българските евреи и депортацията на евреите от Тракия и Македония. Това декларираха от БСП в София. От левицата са готови да инициират кръгла маса по темата в рамките на Председателството на Съвета на Европа догодина. \n\"С българските евреи имаме обща кауза да се преборим за историческа правдивост. За справедлива оценка на периода от историята, за който в последните 28 години умишлено се налага тезата, че в България не е имало фашизъм и не можем да говорим за антифашистка борба\", каза лидерът на БСП в София Калоян Паргов след работна среща с ръководството на \"Шалом\".  \nБСП в София винаги показва ярка нетърпимост към всяка проява на неофашизъм, фашизъм, антисемитизъм и шовинизъм, заяви Паргов. Проблемът е, че подобни прояви станаха част от \"оръжейния\" арсенал и на управляващи партии, подчерта той. Паргов припомни, че групата на БСП в СОС е първата, която поиска категорична забрана за провеждането на Луковмарш.   \n", "date": "2017.09.22", "title": "БСП в София се включва в честванията за спасяването на българските евреи "}
{"url": "http://duma.bg/node/153051", "text": "На 21 септември държавите членки на ООН отбелязват Международния ден на мира. Нека припомня, че в основата на ЕС са положени идеите за мира - за свещения дълг на всеки държавник да го опази на всяка цена. Още в Декларацията от 9 май 1950 година Робер Шуман посочва: \"Световният мир не може да бъде запазен без съзидателни усилия, пропорционални на опасностите, които го грозят\".   \nДнес повече от всякога се нуждаем от призива на ООН за разрешаване на всички конфликти на планетата по мирен начин. В настоящата ситуация на непрекъсната заплаха от тероризъм, на нестихващи конфликти и насилие в различни краища на планетата вече е крайно необходимо да бъде извървян път към намиране на диалог, към стихване на острите противоречия и уважение към другомислещите, към правото на държавите да живеят съгласно традициите, вярванията и културната си идентичност. \nЗатова, както пише в Устава на ООН - нека да проявяваме повече търпимост и да живеем заедно едни с други като добри съседи. Да обединим силите си за поддържане на международния мир и сигурност! \nНека днес, в Международния ден на мира, поемем ангажимента, независимо от своите партийни пристрастия, че ще бъдем единни срещу онези вътрешни и външни сили, които призовават към омраза, към саморазправа чрез оръжие и насилие, които не зачитат правото на другия, на опонента на мнение и свободата му на другомислие! Нека си обещаем, че няма да допуснем съвременните поколения на България да бъдат въвличани във въоръжен конфликт, да се превръщат в пушечно месо, служейки на чужди интереси. \nЩе работим за България - мост на разбирателство и приятелство между народите! \nЩе работим за България - икономически просперираща и социална европейска държава! \nДържава, в която образованието и националната култура са жалоните за мирното развитие и духовно величие на нацията! \nДържава, в която поколенията имат сигурността да отглеждат децата си, а възрастните хора - спокойствие за старините си. \nНие, от парламентарната група на \"БСП за България\", сме сигурни, че мирът не е  утопия, не е непостижима цел. Мирът е реалност, която зависи от всички нас!    \n", "date": "2017.09.22", "title": "Мирът не е утопия и непостижима цел, а реалност, която зависи от всички нас!   "}
{"url": "http://duma.bg/node/153052", "text": "Не Русия е заплаха за националната сигурност на България, а страната ни сама за себе си е заплаха. Тази констатация направи в телевизионно интервю членът на НС на БСП Михаил Миков. \"България сама за себе си е заплаха за отбраната и въоръжените сили. От 2014 до 2017 г. от 10% на 20% се е увеличил недостигът на желаещи и попълващи армията. Ако продължи с този темп, след още 3 или 5 г. България няма да има армия\", уточни той, като цитира данни от доклада за националната сигурност. Според него е смешно комплексарското поставяне на България, \"понеже сме членове на НАТО и сега да обявим и ние Русия за заплаха\". \"Трябваше да има ясна остра позиция, че България, дори и член на НАТО, не може да приема такъв доклад, в който Русия се обявява за заплаха. Каква заплаха - ще ни вземат петрола, ще ни вземат златото, диамантите, ще събират големи данъци от България\", попита риторично Миков и определи поведението на управляващите като слугинско. Миков посъветва ръководството на БСП да има по-бърза реакция по актуалните въпроси от ежедневието, а не да се занимава с партийни скандали.   \n", "date": "2017.09.22", "title": " Не Русия, а България е заплаха сама за себе си"}
{"url": "http://duma.bg/node/153053", "text": "Граничните полицаи вече имат правомощия да разследват престъпления из цялата страна. Това решиха на първо четене депутатите вчера с поредната промяна в Закона за МВР, внесен от МС. Проектът беше приет набързо с 98 гласа \"за\", 48 \"против\", а 17 депутати се въздържаха. Вносителите се мотивираха с отстраняване на несъвършенства в отделни разпоредби в Закона за МВР, както и изменения и допълнения в други закони, свързани с функционалната му компетентност. \nКолко още изменения ще предложи управляващото мнозинство, попита мнозинството Красимир Янков от БСП. Той напомни, че законът трябва да дава стабилност в системата. \"Министър Вучков имаше едно виждане, Бъчварова друго и отново променяхме закона. Сега е министър Радев и вече за трети път го изменяме. Следващият министър вероятно ще има друго становище\", възмути се социалистът. По думите на Янков разширяването на правомощията на ГД \"Гранична полиция\" ще създаде хаос и показва отново, че взаимовръзките между функционалните звена са скъсани. Според него те не работят като хомогенна структура съобразно функциите си. \"Това дава възможност на отделните звена да работят паралелно. Главният прокурор размаха пръст на разследващите полицаи и това е отдавнашен спор между прокуратурата и МВР, когато силно се крещеше: \"Ние ги хващаме, вие ги пускате\". Кой ще плаща, колко ще струва това на МВР? Или може би всеки полицай сам ще заплаща подготовката си? Стана ясно, че МВР пари няма\", констатира Янков. \nСъс законопроекта на МС се променят още 8 закона, сред които и Законът за движение по пътищата. Въвеждат се санкции от 500 до 3000 лв. за навлизане на тежки камиони след пътен знак, забраняващ това. В момента глобата за подобно нарушение е 30 лв. Санкциите за паркиране на спирки остават 50 лв., тъй като с приетите поправки се заличава законов текст, според който могат да бъдат от 20 до 150 лева. Това са поредните санкции за нарушения по пътищата, които НС одобрява в последните дни. Миналата седмица депутатите въведоха глоба от 1000 лева и отнемане за 3 месеца на книжката при шофиране в аварийната лента на магистрала. \nПроменя се и Законът за Националната система за спешни повиквания с единен европейски номер 112. Въвежда се понятието \"е-Call\" в съответствие с националното и европейското законодателство. \"е-Call\" е спешно повикване от превозно средство на номер 112, направено автоматично за осъществяване на звукова връзка между пътниците в превозното средство и най-подходящия център за приемане на спешни повиквания. \n  снимка Емилия Костадинова   \n    \n", "date": "2017.09.22", "title": " Граничните полицаи вече ще разследват и престъпления  "}
{"url": "http://duma.bg/node/153054", "text": "Кабинетът определи периметър за придвижване на търсещите закрила чужденци, настанени в регистрационно-приемателните центрове на Държавната агенция за бежанците. Става дума за центровете в София, Харманли, село Баня и транзитния център в село Пъстрогор, съобщи правителствената пресслужба. \nЦелта е въвеждане на строг административен контрол по време на производството за предоставяне на закрила на чужденците. Съгласно разпоредбите на Закона за убежището и бежанците (ЗУБ) по време на производството за предоставяне на международна закрила чужденецът има право да се движи в рамките на определената административна област на територията на България, която не може да напуска. \nХората от регистрационно-приемателен център в Харманли могат да се придвижват в определения периметър на територията на област Хасково, без граничната зона. Настанените в центъра в Пъстрогор имат право да се придвижват на територията на област Хасково, без граничната зона, с изключение на територията на с. Пъстрогор. От страна на Агенцията за бежанците са предприети действия за обособяването на центъра в с. Пъстрогор от отворен в затворен тип. \nНастанените в приемателния център в София не могат да напускат територията на София, а настанените в с. Баня - територията на област Сливен.   \n", "date": "2017.09.22", "title": " Определиха зони за придвижване на бежанци"}
{"url": "http://duma.bg/node/153055", "text": "\"Информационно обслужване\" АД ще разработи сайта на българското председателство на Съвета на ЕС. Фирмата беше единственият кандидат за изпълнител, след като срокът на подновената обществена поръчка беше удължен с три дни. От Министерството за българското председателство на Съвета на ЕС съобщиха, че предложението на участника съответства на изискванията, посочени в техническата спецификация. Предложената цена за цялостно изпълнение e 69 900 лв. без ДДС, което е само сто лева по-малко от максимално определения финансов ресурс. \"Информационно обслужване\" е посочил като срок за изпълнение на проекта 20 календарни дни от подписване на договора. Фирмата е предоставила и методология за изпълнение на поръчката, която отговаря на изискванията на възложителя.  \nПрипомняме, че процедурата за разработване на страницата на председателство ни беше подновена в началото на септември с променени условия. Първият опит приключи неуспешно, тъй като и тримата явили се кандидати не успяха да покрият изискванията. Сред мотивите за прекратяването на поръчката бе и липсата на опит в подобни задачи. Сред кандидатите тогава отново бе и \"Информационно обслужване\". \n    \n", "date": "2017.09.22", "title": " \"Информационно обслужване\" ще прави сайта на европредседателството"}
{"url": "http://duma.bg/node/153056", "text": "За пореден път управляващите се опитаха да тушират напрежението в сектора на МВР и отбраната. Те отново се впуснаха в обещания за повишаване на заплатите и отпускане на финансови стимули. \nЗам.-министърът на МВР Красимир Ципов заяви вчера, че до края на годината с 10 млн. лева ще бъде увеличено допълнителното възнаграждение за специфични служебни дейности, а други 11 млн. ще отидат като бонуси за постигнати резултати в служебната дейност. По думите му в момента полицаите вземат от 40 до 70 лв. като допълнителни възнаграждения. \"Правителството ще увеличи допълнителните възнаграждения за дрехи, които получават униформените полицаи. Те получиха вече 17,5 млн. лева за това, че през последните 4 години не можаха да бъдат провеждани обществени поръчки за доставка на униформено облекло\", обясни той, пренебрегвайки факта, че една от причините за протестите на полицаите са именно неполучените униформи и финансовите им заместители. Ципов твърди, че през последните десетина години не се е случвало и да им увеличение на размера на допълнителните възнаграждения в системата на МВР. \nВоенният министър Красимир Каракачанов също се загрижи за подчинените си. По думите му за заплатите в МО е необходимо минимум 100% увеличение. \"През октомври това ще се реши, когато започнат конкретните разчети с МФ. На мен ми се иска с много. Но едно е да искаш, друго е да можеш, трето и четвърто е да го направиш\", цитира той Николай Хайтов в опита си да си остави вратичка.     \n", "date": "2017.09.22", "title": " Управляващите отново се сетиха да обещават по-високи заплати"}
{"url": "http://duma.bg/node/153057", "text": "\"Имаме два начина да разбием този контрол. Единият вариант е външен, т.е. да го махна целия контрол, или външна фирма, или агенция да направим, което е революционно, но ви казвам това ще бъде ефективно\". Това предложение на управителя на НЗОК проф. Камен Плочев става ясно от стенограмата от последното заседание на Надзорния съвет. Според предложението новата структура трябва да е оперативна. ДУМА припомня, че още при изслушването проф. Плочев предвиждаше изграждане на нови звена за анализ и оценка на риска, назначаване на актюер.  \nНовият шеф на касата предлага и втори вариант: \"коренна смяна на тези кадри\", но по думите му щяло да е много трудно. Плочев предлага на контрольорите \"както в НАП\", да се плаща \"някакъв процент от това, което те допринасят да ги стимулираме, за да може да съберем повече хора. Иначе хора няма, особено лекари\". Новият управител на касата е възмутен, че \"контролът така не става\". \"Това е братовчедска история. Тук съм чувал лично аз как шефът на РЗОК от даден град се обажда да пита нашите контрольори \"кога ще дойдете, чакам ви\", добавя той. Според Плочев най-добрият контрольор е пациентът, затова трябва да се работи по информационна кампания всеки здравноосигурен да получи свой уникален код от Районната каса.   \nОт стенограмата става ясно, че според проф. Плочев най-важната задача в момента е промяна в устройствения правилник на НЗОК. Ще направим нови дирекции, ще направим нова структура, която да бъде по-оперативна, обяснява пред надзорниците управителят, заявява той. Плочев недоволства и срещу разпръснатите офиси на централното управление: \"Аз сега не знам кой е на работа и кой не. Няма как да го открия. В тази улица един, в другата улица втори блок, в третата улица - трети блок. Как да разбера кой е на работа и кой не е?\" \nПредседателят на надзора Кирил Ананив пък смята, че \"между 10 и 20% от хората, които работят в касата, не знаят защо са тук\". От думите му става ясно, че е предлагал редуциране на персонала на НЗОК и на предшественика на Плочев Глинка Комитов, но директорите му казали, че не могат да махнат никого.  \n    \n", "date": "2017.09.22", "title": "Външна фирма или агенция да контролира НЗОК, предлага шефът й "}
{"url": "http://duma.bg/node/152978", "text": "Идеята да се пародират отличията, учредени от шведския индустриалец и изобретател на динамита Алфред Нобел, принадлежи на Марк Абрахамс и хумористичното списание \"Annals of Improbable Research\" (\"Анали на необичайните изследвания\"). Така през 1991 г. - точно девет десетилетия след връчването на първите Нобелови награди, е учредена премията \"Ig Nobel\". Названието й произлиза от английски и означава \"срамен, позорен\". За да спечелят, учените най-напред трябва да накарат хората да се посмеят, а след това - да се замислят: не се ли крие зад изследването нещо, което е невидимо от пръв поглед? Връчване на тазгодишните отличия Призът за физика т.г. е присъден на Марк-Антоан Фарден, чието проучване е посветено на... котките. Експертът е изчислил тяхната реология (дял от механиката, изучаващ пластичните деформации). Терминът е въведен от Юджийн Бингам по идея на известната мисъл на Хераклит \"Всичко тече\". С други думи, французинът, работещ в прочута лаборатория по физика в Леон, според Антинобеловия комитет е \"направил изключителен принос с изследването си за изясняването на въпроса дали мъркащите писани притежават свойствата на течност\". Наградата за мир на 27-ата церемония е присъдена на медици от Швейцария, които още преди повече от десетилетие публикуват в престижното издание \"British Medical Journal\" статия, че хъркането може да се пребори с редовното свирене на диджериду. Сред съавторите на екипа, направил това изследване, е Алекс Суарес, който дава уроци за овладяване на тънкостите по боравене с този дървен духов музикален инструмент с цилиндрична или конична форма и много нисък тонов обем, създаден от аборигените в Северна Австралия. За целта на научния експеримент музикантът дори се съгласява да стане първи пациент, върху когото да се изпита въздействието на диджериду в борбата с хъркането. Така Маркус Хейтц и колегите му стигат до доста достоверни резултати, касаещи \"неоспоримата полза на този инструмент за осигуряването на спокоен сън\". Имайки предвид колко силно хъркането може да разклати спокойствието на околните, става ясна и логиката на Антинобеловия комитет отличието за това изследване да се присъди именно в категорията за мир. Признанието за икономика също има определено отношение към Зеления континент - в статия, публикувана в \"Journal of Gambling Studies\", Нанси Гриър и Матю Роклоф от австралийския Университет на Централния Куинсланд пишат, че крокодилите карат играчите на покер да правят по-високи залози. Авторите на проучването помолили участници в експеримента да вземат в ръцете си малък екземпляр от иначе едрите влечуги, а после да се пробват да спечелят от електронна машина. Оказало се, че поизплашените от допира с крокодила залагали много по-малко от онези, които не се трогнали от срещата с хищника. Смисълът на цялата работа се свежда до определянето как емоционалната възбуда повлиява психологията на играча, отразяваща се на набъбването или опразването на портфейла му. Крокодилът обаче се оказва доста оригинален начин да се провокират подобни реакции, нали? Отличието за анатомия бе присъдено на Джеймс Хиткоут за изследване, публикувано пред 22 години в \"British Medical Journal\". В статията си ученият се опитва да разбере защо възрастните мъже имат големи... уши. В експеримента участват 260 представители на силния пол на възраст от 30 до 93 години. Оказва се, че наистина ушната мида се увеличава с 0,22 мм в рамките на 12 месеца. Така че колкото по-дълго живеят хората, толкова по-забележителни стават ушите им. Възможно ли е подобна констатация да не грабне Антинобел?! Премията за биология пък отиде при международен екип от Япония, Швейцария и Бразилия, специализиращ се в ентомологията (наука, изучаваща насекомите). Експертите описват невероятна размяна на сексуалните роли сред бразилските пещерни сенояди от рода Neotrogla, чиито женски придобиват пенисовиден израстък, а половият орган на мъжките се превръща в тубуларна вагина. Процесът на чифтосването помежду им продължава 40-70 часа. Това е единственият случай в природата, когато се наблюдава пълно обръщане на ролите със съответните анатомични промени. Поощрението за хидродинамика бе връчено на Джи Уон Хан. Младият физик от Южна Корея още като ученик в гимназията публикува в \"Achievements in the Life Sciences\" статия, в която разглежда някои особености на кафето в чашка, когато го носят, движейки се с гърба напред. Въпреки на пръв поглед забавната формулировка на темата на изследването, необходимо е да се уточни, че хидродинамичните изчисления по въпроса изобщо не са шега работа. Ненапразно авторът им сега е студент в престижния Университет на Вирджиния в САЩ. Антинобел в областта на храненето бе присъден на зоолози от бразилския Федерален университет Пернамбуко за откритието им, че вампирите пият човешка кръв. Всъщност става дума за определен вид прилепи, които оцеляват благодарение на червената течност, която циркулира в организма на животните и птиците. Например някои предпочитат кръвта на пернатите, други налитат на бозайници. А когато не успеят да се нахранят с тях, може да посегнат и на хората, твърдят учени от Южно-Американската държава. \n    \n", "date": "2017.09.22", "title": "Награди за безумие, или кой грабна Антинобел 2017  "}
{"url": "http://duma.bg/node/153038", "text": "Неправителствената организация \"Спаси София\" атакува столичния кмет Йорданка Фандъкова, като сравни бул. \"Дондуков\" с Франкенщайн. Организацията коментира писмото й до министъра на културата, в което тя поиска все още ремонтиращата се част от булеварда да бъде асфалтирана, а не павирана, като вече довършената. \n\"Каква визия и стратегия за управление да очакваме от кмет, който не може да вземе елементарно решение за настилката на един булевард след безброй обществени обсъждания и в крайна сметка скалъпва Франкенщайн с по един участък от всеки разглеждан вариант\", питат от \"Спаси София\". Те искат да знаят и как ще се промени бюджетът на проекта при положение, че фирмата ще трябва да изпълнява и трите проектни варианта едновременно. От неправителствената организация припомнят на кмета Фандъкова, че е обещала трамвайни ограничители и спиркови острови. \"Ако ги няма, вие и СДВР ще споделяте вината, че след 7 милиона лв., пръснати по този скандален ремонт, трамваите по бул. \"Дондуков\" пак са бавни, а спирките им - необезопасени\", категорични са от \"Спаси София\". \nОт организацията обобщават, че павета по улицата ще има само между ул. \"Сердика\" и ул. \"Г. С. Раковски\", само асфалт - между бул. \"Васил Левски\" и ул. \"Кракра\" и евентуално - комбиниран вариант между \"Раковска\" и бул. \"В. Левски\". \n    \n", "date": "2017.09.22", "title": "Сравниха бул. \"Дондуков\" с Франкенщайн"}
{"url": "http://duma.bg/node/153039", "text": "Фондация \"Заедно в час\" започва новата си кампания за подбор на участници за двегодишната си програма. Желаещите могат да кандидатстват до 20 ноември, като попълнят онлайн формуляр на уебсайта на организацията  .  \nОдобрените кандидати ще започнат работа в училище през септември 2018 г., а преди това ще преминат интензивна лятна подготовка в рамките на седем седмици. \nЗа осма поредна година фондация \"Заедно в час\" ще подбере и обучи участници по програмата си, които да преподават минимум две години в училища, партньори на организацията, в някой от следните региони - Велико Търново, Враца, Ловеч, Монтана, Пазарджик, Перник, Плевен, Пловдив, Разград, София и Стара Загора. Участниците ще преминат през професионално обучение, което ще им помогне да развият необходимите умения както за работа в класната стая, така и за продължаване на кариерното си развитие след програмата в посоки като социално предприемачество, проекти на регионално ниво, образователно лидерство и образователни политики.   \n", "date": "2017.09.22", "title": "\"Заедно в час\" набира нови учители"}
{"url": "http://duma.bg/node/153040", "text": "Бедственото положение в община Панагюрище, което бе обявено заради постоянните аварии на магистралния водопровод край село Злокучене и липсата на питейна вода, се удължава до 11 ч. на 10 октомври. \nПървоначално беше обявено, че то ще бъде от 15 до 21 септември, като се очакваше до вчера да бъде извършен ремонт на водопровода. Аварийно-възстановителните дейности обаче продължават и това е наложило удължаването на срока. \nБедственото положение е в сила за Панагюрище и селата Бъта, Баня, Оборище, Елшица, Левски, Поибрене и Попинци. Във всички населени места са осигурени водоноски и бутилирана минерална вода. \n    \n", "date": "2017.09.22", "title": "Бедственото положение в Панагюрище е удължено с още 20 дни"}
{"url": "http://duma.bg/node/153041", "text": "София се присъединява към европейската инициатива \"Ден без автомобили\" и днес центърът й остава затворен за коли. Затова от общината призовават хората да се разхождат пеша, да карат колело или тротинетка и да се возят в градския транспорт. Затворен за автомобили от 8 до 19 ч. ще е районът на \"синя зона\" между бул. \"Васил Левски\", бул. \"Патриарх Евтимий\", бул. \"Христо Ботев\", бул. \"Александър Стамболийски\", бул. \"Княз Ал. Дондуков\", ул. \"Георги С. Раковски\" и бул. \"Цар Освободител\". \nВелопоход \"Заедно с велосипед\" се организира в Борисовата градина от 10 ч. Той е част от \"Европейската седмица на мобилността\". Участниците ще прекосят 13 км трасе през Борисовата градина, Ловен и Южен парк, като ще преминат през възможно най-много зелени площи в София.   \n", "date": "2017.09.22", "title": " Без коли в центъра на София днес"}
{"url": "http://duma.bg/node/153042", "text": "Мъж е бил блъснат от автомобил на метри от болница \"Пирогов\", но лекари не се отзовали, алармираха свидетели на инцидента. Жена разказва, че пострадалият е бил целият в кръв, и тя влязла в \"Пирогов\", за да намери лекари, които да помогнат. Те обаче заявили, че нямат право да напуснат работното си място и да звънне на телефон 112. \n\"Бях втрещена от чутото. Не бях първата, която бе потърсила помощ. Друга жена вече звънеше на 112 и викаше линейка, която по-късно дойде\", разказа още Галя Славова. \nСпоред д-р Десислава Кателиева от Националната асоциация на работещите в спешната помощ в случая хората наистина е трябвало да се обадят на спешния телефон и да изчакат линейката. \"В момента правила за спешните отделения в България няма. Имаме отменен стандарт по спешна медицина в частта болнична помощ и шест месеца ние нямаме правила за спешните отделения\", обясни тя. \"Случаят е показателен за тежкото състояние на системата. Трябва задължително да се приемат правила, по които да се работи\", коментира д-р Станимир Хасърджиев от Националната пациентска организация. \n    \n", "date": "2017.09.22", "title": " Лекари от \"Пирогов\" не помогнали на блъснат пред болницата"}
{"url": "http://duma.bg/node/153043", "text": "Служители на Националната болница за физикална терапия и рехабилитация в \"Овча купел\" сигнализират за риска тя да бъде ликвидирана. Според тях Министерството на здравеопазването я тласка към затваряне заради интереси, свързани с апетитни имоти, които доскоро бяха собственост на лечебното заведение, съобщи БГНЕС. В началото на седмицата Министерството на здравеопазването е открило процедура по намаляване на капитала на специализираната болница, с което се отнема собствеността на три имота на лечебното заведение в кв. \"Горна баня\" и минералната баня в \"Овча купел\". Според работещи в болницата тази стъпка не е редна и не е в интерес на лечебното заведение. Отнемането на активите на болницата ще ускори нейното ликвидиране, категорични са служители на лечебното заведение. Те са изненадани от действията на ръководството на министерството и са убедени, че зад тях прозират икономически интереси, които целят да придобият контрол върху минералните извори и апетитните имоти. Според хората те ще бъдат превърнати в поредния бетонен жилищен или развлекателен комплекс с петзвезден СПА-хотел, които ще са недостъпни за повечето граждани заради високите цени. Заинтересованите от бъдещето на болницата са категорични, че решението на МЗ на практика лишава голяма част от настоящите и бъдещи пациенти, имащи нужда от рехабилитация. \nДУМА припомня, че през 2016 г. Столичният общински съвет реши общината да поиска от държавата да й прехвърли активите на нефункциониращите минерални бани, за да кандидатства за европейско финансиране по Оперативна програма \"Наука и образование за интелигентен растеж\". Намерението бе срещу 13 млн. лв. европари минералната баня в \"Горна баня\" да се превърне в Център по музеология, а срещу 30 млн. лв. банята в \"Овча купел\" да стане Център за изследване на лечебните свойства на водите, амбициозно обясняват от общината. В началото на годината МС предостави двете минерални бани на Столичната община. До днес обаче развитие по проектите няма, а наскоро стана ясно, че общината ще направи опит да се запази основната функция на баните.  \nВ мандата на служебния кабинет \"Герджиков\" по настояване на самата болница Министерството на здравеопазването подготви проект за възстановяване собствеността на лечебното заведение над баните, но до приемането му не се стигна. Преди около три седмици пък в сградата на банята в \"Овча купел\", която е паметник на културата, възникна пожар. \n    \n", "date": "2017.09.22", "title": " Готвят ликвидацията на болницата в \"Овча купел\" "}
{"url": "http://duma.bg/node/153044", "text": "Сигнал на мъж от Пазарджик, че е бит от полицаи, стана повод за проверка по случая. Светослав Петров твърди, че е бил жертва на полицейски произвол преди десетина дни. В сряда той е подал жалба и до Районната прокуратура в Пазарджик. Комисия, назначена от началника на Областната дирекция на МВР комисар Йордан Рогачев, проверява основателни ли са твърденията на пазарджиклията. Авторът на сигнала е поканен да даде показания, но до момента не се е отзовал.  \nЩе бъдат разпитани свидетели, ще бъдат взети предвид и данните от медицинското свидетелство на пострадалия. Ще бъдат следвани и указанията на прокуратурата, която също следи случая. Комисар Рогачев увери, че ако има превишили правата си негови подчинени, те ще понесат предвидените за това наказания. \nСветослав е бил задържан от полицията, след като оказал съпротива при проверка за силна музика. Мъжът празнувал раждането на детето си и предизвикал недоволството на съседите си. Час след ареста той бил освободен, тъй като се оказало, че по-голямото му малолетно дете е само. Съставени са му два акта за нарушаване на обществения ред.     \n", "date": "2017.09.22", "title": "МВР и прокуратура проверяват сигнал за бит от полицаи"}
