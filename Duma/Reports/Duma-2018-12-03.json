{"url": "https://duma.bg/sdruzhenie-na-obshtinite-ili-profsayuz-na-kmetovete-n180542", "text": "Създадено през 1996 г. с активната помощ на Програма \"Инициатива местно самоуправление\" на Американската агенция за международно развитие (ААМР), Националното сдружение на общините в Република България (НСОРБ) трябваше да представлява и защитава интересите на общините пред централната власт. С помощта на програмата бяха разработени множество обучителни курсове и проведени стотици семинари със служителите в общинските администрации за повишаване на тяхната квалификация. През първите десет години от своето създаване НСОРБ обхвана всички български общини, въпреки опитите то да бъде разцепено, да се сформират алтернативни сдружения на \"демократичните общини\", на \"сините общини\" и пр. Създадоха се добри взаимоотношения на сътрудничество с регионалните асоциации на общините, учредени в почти всички части на страната и обхващащи места със сходни природно-географски, икономически, социални, инфраструктурни и екологични проблеми. Как стоят нещата сега, 22 години след учредяването на НСОРБ, отговаря ли то на целите, за които беше създадено? Едва ли е случайно, че често го наричат Сдружението на кметовете. Пък и в самите цели е записано: \"Сдружението да бъде легитимен представител на местната власт, да представлява и защитава нейните интереси\". Обърнете внимание - не на общините, като административно-териториални единици, в които са разположени различни организации и протичат разнообразни процеси, свързани с живота на гражданите и на функционирането на създадените от тях структури, не на органите на местно самоуправление, не на местната администрация, отговорна за предоставянето на определени публични услуги на населението, а на местната власт. Така НСОРБ действително се превръща в профсъюз на кметовете, защитаващ не принципите на местното самоуправление и интересите на местните общности, а местната власт.  НСОРБ отвоюва правото си да взема отношение по закони, които засягат работата на общините. Но дава ли това право на сдружението да взема отношение по ветото на президента. В кой закон пише, че НСОРБ има право да оспорва президентското вето? Или отново започват опити за политизиране на неговата дейност? През последните години все по-ясно личи амбицията на НСОРБ да бъде единствената организация, която представлява интересите на общините и работи с тях. Само то може да прави тълкувания на данъчните закони, да изготвя консултантски разработки, да прави оценки на планове за развитие, да организира национални срещи и да предлага различни експерти в помощ на местните власти. За целта си създаде и собствено търговско дружество. Не че на други организации това е забранено, но когато НСОРБ получава милиони от членски внос на общините, то е ясно, че цените на неговите услуги ще са привидно по-ниски от тези на останалите участници със сходна дейност, защото са платени с членския внос. По тази причина залиня дейността на Фондацията за реформи в местното самоуправление (ФРМС), която беше много активна в началото на прехода, както и на десетината регионални асоциации, подпомагащи развитието на общините. НСОРБ не търпи конкуренция, а и чл. 2 на Закона за защита на конкуренцията е доста мъгляв. В тази мъглявина едно сдружение може да прави всичко - от бизнес до политика. И все повече да се отдалечава от целите, за които е създадено. ", "date": "2018.12.03", "title": "Сдружение на общините или профсъюз на кметовете"}
{"url": "https://duma.bg/prof-lyubomir-halachev-se-predstavya-i-s-lovni-razkazi-n180536", "text": "Съюзът на ловците и риболовците в България и издателство \"Захарий Стоянов\" канят на премиера на книгата \"Спомен за лисицата\" от проф. Любомир Халачев на 4 декември от 17.30 ч. на бул. \"Витоша\" 31-33, 7 етаж. Любомир Халачев поднася прелестна панорама от ловни разкази - увлекателни истории, които разкриват и най-тънките нюанси от поведението на дивите фазани, глиганите, гривеците, гъските, лисиците, патиците и зайците. Всъщност магията на лова е само външната рамка на тези разкази. Повествованието се лее като плавна и спокойна река, а покрай интригуващия сюжет авторът разгръща способността си да рисува пасторални картини, да поднася акварелно-поетически метафори за великолепието на природата, за нейната удивителна хармония, в която всичко е живо, всичко трепти и вибрира в ритъма на естествеността, непринудеността и неоскверненото великолепие на Натурата. Ловните разкази от \"Спомен за лисицата\" на Любомир Халачев го доближават до проверени и класически образци в тоя жанр, сътворени от белетристи като Емилиян Станев, Йордан Радичков и Дончо Цончев.", "date": "2018.12.03", "title": " Проф. Любомир Халачев се представя и с ловни разкази"}
{"url": "https://duma.bg/predyaviha-obvineniya-kam-zadarzhanite-ukrainski-moryatsi-n180581", "text": "Задържаните укрански моряци в Керченския пролив вече са с обвинения, съобщи ТАСС    , позовавайки се на адвоката на един от арестуваните военнослужещи. Обвиненията са за незаконно пресичане на руската граница.  Обвинението им е предявено веднага след ареста. Всички са обвинени по чл. 3 т. 322 от Наказателни кодекс на Руската Федерация („За незаконно пресичане на границите на Русия“)“, заяви адвокатът на арестувания Денис Гриценко. Членовете на екипажите, 24 граждани на Украйна, са арестувани до 25 януари. Те бяха прехвърлени от Симферопол в следствен арест в Москва.", "date": "2018.12.03", "title": "Предявиха обвинения към задържаните украински моряци"}
{"url": "https://duma.bg/datata-n180539", "text": "МЕЖДУНАРОДЕН ДЕН НА ХОРАТА С УВРЕЖДАНИЯ. Обявен е през 1992 г. от Генералната асамблея на ООН. Оттогава това е ден за засилване на дискусията по темата за свободния и независим живот на хората с увреждания, за тяхното пълноправно участие в обществото. 1621 - ГАЛИЛЕО ГАЛИЛЕЙ ИЗОБРЕТЯВА ТЕЛЕСКОПА. С помощта на уреда с 32-кратно увеличение той открива лунните планини и кратери, пръстените на Сатурн, четири спътника на Юпитер, фазите на Венера, слънчевите петна, звездния строеж на Млечния път. 1823 - РАЖДА СЕ СТАНИСЛАВ ДОСПЕВСКИ, ХУДОЖНИК (УМИРА 1878 Г.). Рожденото му име е Зафир Зограф. Един от най-значителните възрожденски художници и иконописци, племенник на Захари Зограф. Учи в Московското художествено училище за живопис, скулптура и архитектура и в Императорската художествена академия в Петербург. Родоначалник на светския реалистичен портрет у нас. 1888 - УМИРА КАРЛ ЦАЙС, НЕМСКИ МЕХАНИК И ОПТИК (Р. 1816 Г.). Известен като основател на фирмата, която носи неговото име - \"Карл Цайс Йена\". Произвежда главно микроскопи, а след изобретяването на фотоапарата - и фотографски обективи, с което фирмата е прочута и в наши дни. 1891 - ПОСТАВЕНИ СА ОСНОВИТЕ НА МОДЕРНАТА БЪЛГАРСКА АРМИЯ. На тази дата НС приема Закон за Въоръжените сили в Княжество България - един от най-важните за младата държава. Въоръжените сили се делят на действаща армия, резервна армия и народно опълчение. 1910 - СЪЗДАДЕНА Е НЕОНОВАТА ЛАМПА. Жорж Клод демонстрира творението си на изложение в Париж. Това е газоразрядна лампа с ниско налягане, в която светенето се дължи на тлеещ електрически разряд в неон, аргон или живачни пари. Изобретението на французина се използва за осветление и създаване на светещи реклами. Клод патентова неоновата реклама на 9 ноември 1911 г. Оттогава неонът става най-популярният източник на светлина в рекламата заради богатата цветова гама и удивителния блясък. Възможни са над 150 цвята. Почти всеки цвят, различен от червеното, се създава чрез използване на аргон, живак и фосфор. 1959 - ПУСНАТ Е НА ВОДА ПЪРВИЯТ В СВЕТА АТОМЕН ЛЕДОРАЗБИВАЧ. \"Ленин\" е построен в корабостроителницата в Ленинград. Той е първият от серията от девет ледоразбивача, построени за плаване в Арктика. \"Ленин\" е първият надводен атомен плавателен съд, до това време САЩ с \"Наутилус\" и СССР с \"Ленински комсомол\" изпробват тази технология при подводниците. Корабът е изведен от експлоатация през 1989 г. и днес функционира като музей в Мурманск. 1967 - ИЗВЪРШЕНА Е ПЪРВАТА ТРАНСПЛАНТАЦИЯ НА СЪРЦЕ. Операцията прави южноафриканският хирург Кристиан Барнард (на снимката) в операционна зала на клиниката \"Гроте Шур\" (Кейптаун). Първият пациент с трансплантирано сърце е 53-годишният Луис Уашкански. Той умира 18 дни по-късно от двустранна бронхопневмония.", "date": "2018.12.03", "title": "Датата"}
{"url": "https://duma.bg/refer-zakla-fyuri-n180574", "text": "Реферът Алехандро Рохин не позволи на Тайсън Фюри да спечели титлата в тежка категория на Световния боксов съвет (WBC). Срещу носителя на пояса Дионтей Уайлдър мексиканецът даде скандална победа за американеца със 115:111 и той запази пояса, единственият, който не е притежание на англичанина Антъни Джошуа. Канадецът Роберт Тапър присъди 114:112 в полза на Фюри, а англичанинът Фил Едуардс не излъчи победител - 113:113. Така Уайлдър запази отличието, което мнозина специалисти смятат за най-авторитетното при най-тежките профибоксьори. Те обаче отбелязват, че \"Кралят на циганите\" е бил ощетен, въпреки че 2 пъти изпадна в нокдаун и само финалният гонг го спаси от поражение в мача, наблюдаван от 17 698 зрители в \"Стейпълс Сентър\" в Лос Анджелис.  Равенството е първо и за двамата, които остават без поражения в бляскавите си кариери. Американецът е с 40 победи (39 с нокаут), а Фюри е с 27 (19 с нокаут). Решението на реферите на галавечерта в Лос Анджелис обаче взриви боксовия свят, защото до 11-ия рунд предимството беше на страната на \"Циганския крал\". Той пласира повече удари, но Уайлдър успя да го прати 2 пъти в нокдаун. Първият беше в деветия рунд след залитване на Фюри и инкасирано дясно кроше. Вторият бе в последния 12-и рунд, когато американецът пласира тежко ляво кроше и Фюри едвам се изправи. Изходът от този мач увеличава шансовете на Кубрат Пулев да излезе срещу Антъни Джошуа. Мач с Уайлдър ще има едва след като американецът даде реванш на Фюри и така обединителният бой ще бъде отложен. Джошуа държи останалите титли, а Пулев се е прицелил в тази на IBF. \"Ние сме двамата най-добри боксьори в тежка категория в света. Отговорих на предизвикателството, а един трети човек се скри. Джошуа, къде си? Ти си страхливец, страхливец. Исус Христос ме вдигна на крака при втория нокдаун. Изобщо не знам дали съм бил в безсъзнание, не знам какво се случи. Няма да се оплаквам като бебе, но мисля, че спечелих битката. Феновете ще преценят, но няма и да омаловажавам постигнатото от Уайлдър, защото той е достоен шампион. Уважавам го много, видяхте го след последния гонг. Няма да се оплаквам, защото и двамата се постарахме и дадохме всичко от себе си и се надявам феновете да са се насладили също толкова много\", каза Фюри. \"Като се отчетат и двата нокдауна, аз определено победих. Ние сме войни, но тези нокдауни обезпечиха победата ми. Както и да е, гарантирам, че във втория ни мач ще се справя с Фюри\", закани се Уайлдър. Двамата се прегърнаха приятелски след последния гонг, преди да бъде отчетено равенството в боя.", "date": "2018.12.03", "title": "Рефер закла Фюри"}
{"url": "https://duma.bg/dragomir-stoynev-v-mandat-na-bsp-prez-2014-g-yuzhen-potok-ne-e-spiran-n180555", "text": "БСП гласува позитивно промените в Енергийната стратегия и показа как е възможно във време на силно опозиционно противопоставяне да се държиш държавнически и да подкрепиш управляващите. Това заяви заместник-председателят на ПГ на \"БСП за България\" Драгомир Стойнев. Премиерът Бойко Борисов, разбира се, е наясно, че за да се случат големи енергийни проекти, на партньорите трябва да се покаже, че зад управляващите има политически консенсус. Наясно е, но пак не избяга от егоистично-властовия си рефлекс. Вместо да отчете политическата консолидация около проект важен за енергийната сигурност и за икономиката, за позиционирането на България по един разумен начин в новата динамика на отношенията Русия-Турция-ЕС, той отново не устоя и се върна в дотегналото на всички противопоставяне \"ние колко сме добри и работливи, а вие колко сте лоши\", като обяви, че в мандат на БСП е спрян \"Южен поток\", каза Стойнев. По думите му вероятно се опитва да задържи доверие или да дразни много чувствителните към темата \"Русия\" хора на БСП и да отслаби партията, която вече задминава ГЕРБ по подкрепа. \"Каквото и да е, не е важно. Не са важни нито БСП, нито ГЕРБ, нито отделни личности. Важно е посланията ни да показват стабилност и да участваме във високата игра достойно с мисъл за българския интерес, а не пак да занимаваме света с кухненската си политика\".  В мандат на БСП през 2014 г. \"Южен поток\" не е спиран. Правителството с участие на БСП бе поставено от ЕС в процес на задействане на наказателна процедура точно в пика на тогавашната украинска криза. ЕС искаше спирането на изпълнението на обществените поръчки по проекта заради въпроси по начина на създаване на проектната българо-руска компания \"Южен поток\", случило се в първия мандат на Борисов, и след това по процедурни въпроси относно избрания формат за провеждане на търга за изпълнител. И не, не е ставало дума за корупция - само да припомня, че като подизпълнители по проекта бяха конструирани над 150 единствено български строителни компании, за да има равно натоварване на този ключов бранш. Нямаше нищо скрито, нито само няколко избрани. Мнозинството от строителния бранш бе официално в проекта, а Българската строителна камара бе част от процеса в името на прозрачността. Проектът \"Южен поток\" не бе продължен - и това е точният термин, по решение на външни фактори, но правителството с участие на БСП го остави в състояние на пълна готовност за продължаване - завършила процедура по ОВОС, стартирало отчуждаване на терени, разрешение за строеж, осигурено финансиране и още стотици административно-процедурни действия, в които бяха ангажирани включително и общините, през които минаваше трасето. Проектът в България обаче бе дискредитиран, омърсен и в крайна сметка спрян в една небалансирана външнополитическа игра и в една тъжно ниска вътрешнополитическа злоупотреба. Много пъти съм цитирал тогавашния вицепремиер Румяна Бъчварова, която каза пред БНР, че в името на политическата коректност премиерът Борисов е спрял 3 руски проекта. Сега обаче ще цитирам самия Борисов, който през октомври 2015 г. казва, че доказателство за приятелството ни с американския бизнес е спирането на три големи руски проекта, спирането на руски самолети и признаването на военното крило на Хизбула за терористична организация. Цитирам: \"Като има проблем с руски проект, ние действаме незабавно и затова за \"Бургас-Александруполис\" сме в съдилищата и за \"Южен поток\" ще отидем в съдилищата, за \"Белене\" вече две години сме в съдилищата в Париж.\" Само преди месец пък Росен Плевнелиев, продължавайки да не осъзнава висотата на позицията президент, макар и бивш, разказа публично, че той е спрял \"Южен поток\" чрез служебния кабинет след правителството на Орешарски. Тази надпревара между институциите у нас ядоса руския външен министър Лавров и той реагира, цитирам: \"Българският премиер Бойко Борисов трябва да се срамува пред избирателите и пред страната от изявлението си, че руските енергийни проекти са били спрени в интерес на САЩ.\" Не ми се искаше да припомням всичко това. То трябва да остане в миналото, но не само като цитати, но и като политическо поведение. Разбира се, колегите от ГЕРБ са наясно как и защо потънаха три големи енергийни проекта. Наясно са и с друго - кой всъщност сложи началото на газовата връзка с Турция след дълго, дълго бавене, кой подписа реалната диверсификация на газ от Азербайджан, кой се изправи срещу конюнктурата в ЕК и заедно с Италия, Австрия, Словения и Хърватия се опита да създаде коалиция вътре в Съюза в името на доставки на евтина руска газ за по-бедната Южна Европа по модел на Северен поток за богатия европейски запад. Управляващите продължават обаче да се страхуват да изберат най-естественото и най-силното поведение в момента - да застанат на българска, а не на гербаджийска позиция и да кажат на външните партньори какво българските правителства са направили, за да мине това трасе през наша територия и да влязат адекватно в преговори. Уви, за това се иска хоризонт, а не ниски предизборни сметки. Вероятно името се харесва. На мен обаче ми звучи като опит да замаскираме минала непоследователност.", "date": "2018.12.03", "title": "Драгомир Стойнев:   В мандат на БСП през 2014 г. \"Южен поток\" не е спиран"}
{"url": "https://duma.bg/sladkopoyni-chuchuligi-n180541", "text": "Дамският квартет \"Сладкопойни чучулиги\" в състав: Менда, Екатерина, Цецка и Теменужка, в пълно съзвучие и крепко съслужение с мъжкия квартет \"Славееви трели\": Бойко, Цецо, Владислав и Емил, вече сума ти време оглася неуморно просторите на милата ни татковина с ангелски песнопения. То не е Ода на радостта, то не е Ода на изобилието, то не е Ода на благоденствието и безкрайното човешко щастие! Същински поднебесен Рай! А долу, в Ада, врат в казаните и се пържат в тиганите коварните врагове на трудовия народ: държавни и партийни велможи-далавераджии, олигарси-бандюги, спекуланти, рушветчии, обирджии, мафиоти... Всичките - безпощадно поразени от желязната ръка на закона и на българското правосъдие. В същото време, виж ги ти, из цялата страна по улици, площади и насред гиздави магистрали наизлезли едни... Хиляди намусени, сърдити призовават за справедливост, представяте ли си, за по-добър живот и за възмездие. Срама нямат - свиркат, викат, вирят някакви застрашителни плакати и искат майка си и баща си. Зложелатели, клеветници, черни неблагодарници, поругатели на Великата демокрация, покрила вече 30 години с парфюмиран розов воал отечеството! Грозни осквернители на вълшебните звуци, що извират из гърлата медни на двата квартета - \"Сладкопойни чучулиги\" и \"Славееви трели\". Обаче, знайно е, на злото - с добро. Деня и нощя, надлъж и нашир над цялата ни родина - Ода на радостта, Ода на изобилието, Ода на благоденствието, че да разберат най-сетне и те, неразбраните, къде е правата вяра. За което дават своя скъпоценен принос ту изотзад, ту изотпред, припявайки най-усърдно, и други омайни гласове - трио \"Войводски трепети\". В крепко съслужение. Отляво пък - две чаровни беквокалистки - Йорданка и Лиляна. Отдясно други две по две \"йе-йе\" певици и пленителни хубавици - Цвета и Николина, Даниела и Десислава, украсяват звънливо изпълнението. В крепко съслужение. Току до тях - още един образец за хармонично, ефектно съпричастие - дуо с неподражаема мелодичност: Антон и Тома. А над всички и заедно с всички, построен като египетска пирамида, та да крепи конструкцията, смесен хор от редки таланти в крепко съслужение, подема внушително основната музикална тема, обогатява я разточително, придава й неподражаема пъстрота, благозвучие, въздига я нависоко-нависоко - ч-а-а-к до горно \"до\"! Пред хора, величествен, Главният композитор, Главният диригент и Главен изпълнител от квартет \"Славееви трели\" задава тон, ръководи мъдро целия този безкраен празник на    заслепяваща възхвала и опиянен, истински чудотворец, триумфатор, пее с пълен глас Арията на дивния възход! Абе, какво да говорим повече, то цял свят вече го разбра: България - Страна на певците! България - Страна на всенародното благополучие и блаженство!", "date": "2018.12.03", "title": "Сладкопойни чучулиги"}
{"url": "https://duma.bg/kratki-novini-n180571", "text": "Баскетболистите на България играят днес във Франция мач от Х кръг в група К за световното първенство в Китай 2019. В петък избраниците на Любомир Минчев пречупиха коравия тим на Босна и Херцеговина с 89:82 (25:22, 20:29, 27:16, 17:15) в “Арена Ботевград” и запазиха минимален шанс за класиране. Божидар Аврамов с 20 т. за 18 минути като резерва бе най-резултатен за нашите, Александър Янев вкара 14, Станимир Маринов 13 и Чавдар Костов 11. Миралем Халилович реализира също 20 т. за Босна, Един Атич и Емир Сюлейманович вкараха по 17. България има 4 победи и 5 загуби преди мача във Франция, която обаче спечели виза за Китай след успех в  Чехия със 79:65. \"Петлите\" водят в Група К с 8 победи, пред Чехия 7 и Русия 5. Довечера са срещите Франция - България, Босна и Херцеговина - Финландия и Русия - Чехия. На 21 февруари в ХI кръг играят България - Русия, Чехия - Босна и Финландия - Франция, а в в ХII кръг на 24 февруари са последните срещи Босна - България, Франция - Чехия и Русия - Финландия, като първите 3 отбора в групата ще играят на Баскетмондиала. Волейболният национал Цветан Соколов и Кучине Лубе (Чивитанова) се класираха за втора поредна година на финала на Световното клубно първенство в Полша. Цецо Соколов и компания обърнаха и се наложиха над домакина Асеко Ресовия (Жешув), с 3:1 гейма (-29, 19, 14, 23) в първия полуфинал пред 3500 зрители в спортната зала в Ченстохова. В другия полуфинал 4-кратният еврошампион Диатекс Трентино срази с 3:0 гейма (24, 23, 20) руския Факел Нови Уренгой и така гарантира купата за Италия за първи път от 6 години. Преди \"италианския\" финал снощи, за бронзовите отличия спориха Асеко Ресовия и Факел. Владимир Зографски се класира на 15-о място в състезанието от Световната купа по ски-скок на голямата шанца в Нижний Тагил, Русия, с 225,4 т. Самоковецът беше десети след първите опити със 129,5 м, но при втория не успя да излети добре и постигна само 119,5 м, заради което се смъкна с 5 позиции в класирането. Победи Йохан Андре Форфанг (Нор) с 264,4 т. (135,5 и 129 м). Само на 2 десети след него остана Пьотр Жила (Пол) с 264,2 т. (133 и 131 м). Зографски е 15-и с 56 т. в генералното класиране. Пловдивският плувен талант Иван Алмаджиев подобри националния рекорд на 50 м бътерфлай за мъже в 25-метров басейн. Състезателят на Младост`91 (Пд) и на дългогодишния рекордьор Стефан Георгиев стана държавен шампион за юноши старша възраст в Стара Загора с време 23,81 сек., като надмина с 2 стотни постижението на Антъни от 17 декември 2016 г. в София. Първа лига XVII кръг Славия - ЦСКА-Сф 1:0 Карабельов (51); ЧК Александров (С-60); Лудогорец - Витоша Б 3:0 1:0 Вандерсон (13) 2:0 Саша (15) 3:0 Шверчок (81); Ботев Вр - Септември 4:1 1:0 Божинов (26) 2:0 Глишич (28-авт) 2:1 Гади (42) 3:1 Генов (56) 4:1 Стоев (78), ЧК: Чандъров (С-62), Апостолов (Б-62); Черно море - Етър 1:0 Василев (63); Верея - Локо Пд 2:2 1:0 Мартинович (9) 1:1 Ожболт (28) 2:1 З. Илиев (31) 2:2 Д. Илиев (73); Ботев Пд - Берое 4:1 1:0 Димитров (30) 2:0 Вутов (32) 2:1 Камбуров (34) 3:1 Сауер (56) 4:1 Вутов (77), ЧК Меска (Бер-83); Левски - Дунав 3:0 2:0 Кабрал (21 и 28-д) 3:0 Костов (38).   1. Лудогорец 17 14 2  1 37:11 44  2. ЦСКА-Сф 17 12 2  3 31:6 38  3. Левски 17 12 1  4 35:13 37  4. Берое 17  8 6  3 26:13 30  5. Ботев Пд 17  9 2  6 25:16 29  6. Етър 17  7 3  7 17:19 24  7. Ботев Вр 17  7 3  7 21:25 24  8. Черно море 17  7 3  7 24:29 24  9. Локо Пд 17  6 4  7 16:17 22 10. Славия 17  5 5  7 15:19 20 11. Витоша Б 17  5 1 11 12:28 16 12. Дунав 17  4 2 11 19:32 14 13. Септември 17  3 1 13 14:34 10 14. Верея 17  0 5 12 9:39  5 XVIII кръг: утре, 15.00: Берое - Черно море (Диема спорт); 17.30: Локо Пд - Ботев Пд (Диема спорт); сряда, 15.00: Етър - Ботев Вр (Диема спорт); 17.30: Септември - Левски (Диема спорт); четвъртък, 12.30: Витоша Б - Верея (Нова спорт); 15.00: Дунав - Славия (Диема спорт); 17.30: ЦСКА Сф - Лудогорец (Диема спорт). Втора лига XVI кръг Монтана - Локо ГО 4:1; ЦСКА 1948 - Ботев Гъл 0:0; Арда - Кариана 2:0; Поморие - Струмска слава 0:2; Царско село - Литекс 3:1; Добруджа - Пирин 1:2; днес, 14.30: Лудогорец-2 - Несебър; 17.30: Черноморец Бч - Локо Сф (Диема спорт).  1. ЦАРСКО СЕЛО 16 14 1  1 38:13 43  2. Монтана 16 10 6  0 29:9 36         3. Арда 16  8 4  4 19:9 28  4. ЦСКА 1948 16  7 7  2 17:11 28  5. Поморие 16  7 3  6 23:25 24         6. Литекс 16  6 4  6 20:16 22         7. Ботев Гъл 16  5 4  7 17:17 19  8. Локо сФ 15  4 7  4 10:11 19  9. Черноморец Бч 15  5 4  6 14:17 19 10. Стр. слава 16  5 4  7 21:25 19 11. Несебър 15  4 5  6 18:22 17 12. Локо ГО 16  5 2  9 17:25 17 13. Лудогорец-2 15  4 4  7 14:24 16        14. Пирин 16  5 1 10 15:26 16 15. Кариана 16  3 3 10 12:21 12 16. Добруджа 16  1 7  8 6:18 10 XVII кръг: петък, 14.00: Кариана - Ботев Гъл; 17.30: Пирин - Царско село (Диема спорт); събота, 14.00: Черноморец Бч - ЦСКА 1948; Локо Сф - Монтана; Несебър - Добруджа; Струмска слава - Арда; 15.00: Литекс - Поморие; понеделник, 14.00: Локо ГО - Лудогорец-2 по БНТ 3 Баскетбол 19.50 Франция - България Футбол по Диема спорт 17.30 Черноморец Бч - Локо Сф по Нова спорт 21.45 Уест Бромич - Брентфорд по Макс спорт 2 22.00 Леванте - Атлетик Б по Макс спорт 3 21.30 Аталанта - Наполи по Евроспорт 2 21.15 Нюрнберг - Байер Л по Евроспорт 1 Снукър 15.00 и 20.45 Открито първенство на Обединеното кралство", "date": "2018.12.03", "title": "Кратки новини"}
{"url": "https://duma.bg/avstriyski-skiori-sa-nay-barzi-v-sasht-n180572", "text": "Макс Франц триумфира на Супер-Г за Световната купа по ски в Бийвър Крийк. 29-годишният австриец фиксира 1:01,91 мин., за да запише втори успех за сезона след този в спускането в Лейк Луис миналия уикенд. Той изпревари Мауро Кавизел (Швейц) с 0,33 сек., а за първи път трима разделиха третата позиция - норвежците Аксел Лунд Свиндал и Александър Аамод Килде и италианецът Доминик Парис, които завършиха на 0,41 сек. след победителя. Франц излезе начело в генералното класиране с 231 т., пред Кавизел 227, Винсент Крихмайер (Ав) 211, Свиндал 197, а победителят от спускането в събота Беат Фойц (Швейц) допълва челната петица със 178 т. Алберт Попов е 61-ви с 11 т. Снощи в американския курорт се проведе и гигантски слалом, където с 60-и стартов номер се пусна и 21-годишният българин. В събота и неделя \"Белият керван\" се връща в Европа и ще се състезава във Вал д'Изер. При жените също австрийка бе над всички. Никол Шмидхофер  спечели и двете спускания в канадския курорт Лейк Луис, второто с време 1:47,68 мин., като остави на 0,44 сек. съотборничката си Корнелия Хютер. На подиума се качи и Мишел Гизен (Швейц) на 0,47 сек. Двете победи са първи за Шмидхофер за Световната купа. Водачката в генералното класиране Микаела Шифрин (САЩ) остана 4-та на 0,63 сек., но запази първото си място с 389 т., пред Гизен 233, Федерика Бриньоне (Ит) 201 и др. Снощи в Лейк Луис се проведе и Супер-Г, а през уикенда дамите също се връщат в Европа за стартовете в Сен Мориц.", "date": "2018.12.03", "title": "Австрийски скиори са най-бързи в САЩ"}
{"url": "https://duma.bg/aresti-zaplashvat-mira-v-podgoritsa-n180533", "text": "Черна гора е разтърсена от събития, които според водещи депутати в страната водят държавата към гражданска война. Всичко започна с ареста на лидера на опозиционната партия на Черна гора Демократичен фронт (ДФ), Небойша Медоевич в Подгорица. Вчера Медоевич, който беше арестуван в петък, е обявил гладна стачка. За това е съобщила съпругата на политика Марина Медоевич. \"Съпругът ми беше отвлечен по заповед на Върховния съд. Поради незаконния и противоконституционен арест, въпреки депутатския имунитет, Небойша Медоевич обяви гладна стачка от момента, в който го изпратиха в затвора\", цитират медиите думите на съпругата на Медоевич. Според нея, политикът е в единична килия под денонощно видеонаблюдение. В нощта на четвъртък срещу петък един от опозиционните лидери Небойша Медоевич бе арестуван в центъра на Подгорица. Друг опозиционен лидер, Милан Кнежевич, забелязвайки полицията, която се готвела да го арестува, се барикадирал в парламента. Върховният съд в Подгорица публикува решението за арестуването на политиците в петък сутринта след арестуването на Медоевич.  \"Заповедта е издадена във връзка с обвинение за подкуп\", съобщи полицията. Медоевич е задържан за два месеца \"поради отказ да свидетелства в случай, разследван от специалната прокуратура\". Черногорските медии съобщиха, че по време на заседание на парламента в четвъртък Медоевич казал, че е бил преследван от неидентифицирани субекти в цивилни дрехи. Според опозицията арестът на депутата и лидер на партията е извършен без необходимата процедура за снемане на депутатския имунитет. Медоевич и Кнежевич представляват опозиционното движение Демократичен фронт, което е коалиция от десет опозиционни партии, най-авторитетните, сред които са \"Нова сръбска демокрация\", \"Движението за промяна\" и \"Демократичната народна партия на Черна гора\". Коалицията е традиционно за сътрудничество със Сърбия и Русия и категорично се противопоставя на прозападната политика на съвременните черногорски власти. В хода на подготовката за влизането на Черна гора в НАТО, Демократичен фронт проведе масови антинатовски акции, настоявайки за провеждане на референдум за присъединяването на страната към Северноатлантическия алианс. Срещу лидерите на черногорската опозиция е в ход съдебен процес, в който властите ги обвиняват в организирането на преврат в Черна гора на 16 октомври 2016 година. По-рано съдът на Черна гора сне парламентарния им имунитет, а след това иззе задграничните им паспорти, \"за да предотвратят полети в чужбина\". В случая по преврата на 16 октомври 2016 г. в Черна гора са подсъдими 14 души, включително двама руски граждани. Общо 20 души са били задържани, повечето от които са сключили сделка с разследването, след като са получили 3-5 месеца затвор.", "date": "2018.12.03", "title": "Арести заплашват  мира в Подгорица"}
{"url": "https://duma.bg/razdadoha-parvite-zlatni-poyasi-v-boynite-sportove-n180573", "text": "За първи път 12 национални федерации, които членуват в Националната асоциация на бойните спортове, раздадоха наградите „Златен пояс 2018\" на церемония в столичен мол. Двукратният олимпийски шампион по борба Армен Назарян награди най-добрия спортист при мъжете за 2018 г. Тихомир Тодоров, световен и европейски шампион по шотокан карате в категория до 87 кг. Световната шампионка по киокушин от първенството в Астана  Мариела Любенова получи пояса за най-добра при жените. Главният мениджър на Федерацията по шотокан карате-до и треньор на националния отбор Димитър Тодоранов бе отличен като най-добър треньор за 2018 г.  Призът „Вярност на традициите“ като награда за съхранение на традициите в спорта получи Александър Арабаджийски, 7-ми дан в кендо. Призът „Златен пояс“ в категория „Ярка победа“ бе връчен на Сенсей Захари Дамянов, 4-кратен европейски шампион в супертежка категория на карате киокушин и 4-кратен шампион на Америка в All American Open, сребърен и бронзов медалист от световните първенства. За призовете се бориха над 40 000 спортисти, които членуват в 12-те федерации на асоциацията, учредена през 2015 г., за да подпомогне, подкрепи и популяризира бойните спортове в България. В нея членуват федерациите по кикбокс и муай тай, карате киокушин, таекуондо ITF, джу джицу, самбо, кендо, кудо, ушу, шотокан карате до, сумо, айкидо и канадска борба, Всяка една от 12-те федерации раздаде и 3 индивидуални награди на своите състезатели - за най-добри мъже, жени и треньори. „Вашите спортове най–ярко демонстрират идеята за хармонията между физическото и духовното израстване. Бойните спортове неслучайно се радват на най-голям интерес сред децата – в 476 клуба от 12 федерации, членове на Националната асоциация на бойните спортове, тренират над 40 000 души“, отбеляза спортният министър Красен Кралев, който получи почетна награда „Златен пояс“ за принос в развитието на българския спорт. „Това са най-бързо развиващите се спортове и няма как държавата да не го забележи и да не помага активно. Трябва да следваме желанието на младите хора да се усъвършенстват, да се развиват,  да тренират. Ние имаме нужда от едно здраво поколение, силно и физически, и психически, и духовно“, заяви Кралев. ", "date": "2018.12.03", "title": "Раздадоха първите \"Златни пояси\" в бойните спортове"}
{"url": "https://duma.bg/novi-problemi-s-politsiyata-za-netanyahu-n180531", "text": "Израелската полиция обяви, че ще повдигне обвинения за подкупи и измама срещу премиера Бенямин Нетаняху и съпругата му Сара, след като открила доказателства за извършените от него престъпления, съобщава Ройтерс. Това ще е третото обвинение в корупция срещу израелския министър-председател. Според източници от полицията новите доказателства са свързани със случая за регулаторни промени за стотици милиони долари в полза на телекомуникационната компания Bezeq в замяна на положително отразяване на Нетаняху в новинарския сайт Walla News, субсидиран от компанията. Израелският премиер Бенямин Нетаняху отрече обвиненията. „Тези препоръки са подготвени и обявени още преди да има каквото и да било разследване”, посочва той в изявление след третото за последните няколко месеца обвинение в корупция. „Сигурен съм, че съответните власти, след като извършат щателна проверка на случая, ще достигнат до заключението, че няма нарушение, защото никога не е извършвано такова”, заявява израелският премиер.", "date": "2018.12.03", "title": "Нови проблеми с полицията за Нетаняху"}
{"url": "https://duma.bg/makedoniya-zapochna-konstitutsionnite-promeni-n180532", "text": "Събранието на Република Македония в рамките на 64-ата сесия с 67 гласа \"за\", четири \"въздържал се\" и 23 \"против\" одобри проекта за изменение на Конституцията на Република Македония, свързан с промяната на името на страната, съобщава агенция \"Фокус\". С първата поправка се предвижда в конституцията думите \"Република Македония\" да се заменят с думите \"Република Северна Македония\", а думата \"Македония\" се заменя с думите \"Северна Македония\", с изключение на член 36, който има исторически аспекти и се отнася до \"Специални социални права на бойци от Антифашистката война и от всички националноосвободителни войни на Македония\". Фандил Зендели, от БЕСА, каза, че като опозиционна партия подкрепят Договора от Преспа, което те смятат, че е предпоставка за стратегическата евроатлантическа интеграция на страната, въпреки че имаха възражения и предложения относно договора. Депутатът Дафина Стояновска от ВМРО-ДПМНЕ заяви, че споразумението е капитулантско и че с него проблемите няма да се решат, но ще се отворят само нови, защото споразумението слага край на Република Македония. В отговор на опозиционните депутати министърът на външните работи Никола Димитров заяви, че според него те \"живеят на различни планети\". Вторият етап от конституционните промени трябва да завърши до 18 декември, а цялостната работа по основния закон да приключи до средата на януари. ", "date": "2018.12.03", "title": "Македония започна конституционните промени"}
{"url": "https://duma.bg/parite-ne-mirishat-n180540", "text": "В Банкя някои броят едно - три, защото, като във вица за заяка, така им се пишка, че две не видят. Но \"по зова на природата\" няма да намерят място за облекчаване. В целия град има една тоалетна и то такава, че дори човек с най-неиздръжливите бъбреци, не би поел риска да влезе. И това в курорт, в който се изсипва цяла София и половин България - заради водата и чистия въздух. Градът, в който живее министър-председателят. Той издейства повече пари преди време, за да се завършат плочките на площада, около който стари ценни сгради се събарят, за да се пръкнат нови спа и незнам какви си центрове с неособено красива архитектура. А някога истински дворци на почивното дело се скапват и сигурно някой ще ги купи на безценица и отново ще демонстрира съмнителна естетика с многото си пари. Но едно WC няма кой да построи, ей така, за народно благо.  В центъра има заведение \"Хемингуей\" - ресторант и скара на открито. И точно на откритото идват хиляди хора. Ако обаче човек реши да ползва тоалетната, на вратата го посреща надпис, че се влиза само с чип карта. Демек, ай ти технологиите не подминават и това място. Само че то е само за посетителите на закрития ресторант. \"Простосмъртните\" могат все пак да получат чип картата, само ако си платят левче. Та, ако пенсионер си поръча едно кебапче и едно кюфте за два лева, ще трябва да плати още лев. Явно има още много време, докато се сетят не само тук, че тоалетните не са каприз, социална придобивка, те са и икономика, и култура, и добър имидж за града. Но трябва някой да им го набие в главите на тези хора, които отвъд печалбата не виждат нищо друго. Затова няма да е учудващо, ако някой ден под прозорците на Бойко Борисов има протест и по миризливата тема.  Някога в древния Рим достъп до тоалетните са имали само тези, които са могли да си платят, т.е. богатите. Низшите прослойки са ползвали глинени делви, поставени около тоалетните. Синът на император Веспасиан - Тит, упрекнал баща си, че е обложил с данък и градските тоалетни, но той му рекъл: парите не миришат.  Това го знае и Бойко Борисов, де!", "date": "2018.12.03", "title": " Парите не миришат"}
{"url": "https://duma.bg/kratki-novini-n180530", "text": "Почина Джордж Буш-старши, който бе 41-ят президент на САЩ. Бившият президент издъхна на 95-годишна възраст. Съпругата му Барбара Буш почина по-рано тази година. Неговият по-голям син Джордж Буш-младши бе 43-ят президент на САЩ, а другият му син бе губернатор на Флорида.  Британският министър на отбраната Гавин Уилямсън отправи призив към обществеността да докладва за съмнително поведение в района на военни обекти във Великобритания. Уилямсън издаде предупреждението, след като руският журналист от „Първи канал” Тимур Сиразиев, беше забелязан с оператора си край базата на 77 бригада в графство Бъркшир. В изявление на британските военни се посочва, че „подозрителното поведение на Тимур Сиразиев е било следено от охранителните системи на базата”. Германската полиция прекрати крайно десен рок концерт в град Остриц, провинция Саксония, след като тълпата започна да скандира забранения нацистки поздрав „Зиг Хайл”. След като зрителите започнали да скандират обидните лозунги, сградата била евакуирана. Федералните власти са започнали разследване по случая. Според германските закони демонстрацията на символи и скандирания от нацистката ера е незаконна и се наказва със затвор и солена глоба.  От месец януари до месец октомври 2018 г. военновъздушните сили на САЩ са използвали около 6000 бомби и други боеприпаси по време на операции в Афганистан, според месечния доклад на Централното командване на американските военновъздушни сили. В доклада се подчертава, че смъртността сред цивилното население в Афганистан в резултат на бомбените атентати през 11-те месеца на тази година е достигнала най-високото си ниво в сравнение с предходните години.", "date": "2018.12.03", "title": "Кратки новини"}
{"url": "https://duma.bg/frantsiya-pred-izvanredno-polozhenie-sled-pogromite-n180570", "text": "Френският президент Еманюел Макрон свиква кризисно заседание на кабинета си след мащабните протести в събота срещу повишените цени на горивата, прераснали в погроми в центъра на Париж. Не е изключено  , обяви правителственият говорител Бенджамен Гриво. Лидерката на партията \"Национално обединение\" Марин льо Пен настоя за разпускане на парламента и за предсрочни избори, за да бъде разрешена кризата с общественото недоволство.  Междувременно шофьор загина по време на протести на \"жълтите жилетки\" край френския гард Арл. Той не е участвал в демонстрацията срещу високите цени на горивата. При съботните сблъсъци в Париж пострадаха 133 души, включително 23 полицаи. Задържани са 412 души, от които 378 остават в ареста. Вътрешният министър Кристоф Кастанер заяви, че са установени около 3000 участници в парижките погроми. ", "date": "2018.12.03", "title": "Франция пред извънредно   положение след погромите"}
{"url": "https://duma.bg/honduras-otne-rekorda-za-nay-golyamata-chasha-s-kafe-n180515", "text": "Хондурас, който е на пето място по производство на кафе в света, отне от Великобритания рекорда за най-голямата чаша с ароматната напитка, съобщи АФП. Президентът Хуан Орландо Ернандес лично водеше презентацията на гигантския съд с 18 000 литра кафе. 900 души пиха от чашата в парка на Сан Себастиан, Западен Хондурас. И така подобриха и рекорда за най-много участници в дегустация на кафе. Досега той принадлежеше на мексиканския град Пуерто Валярта (491 души). Британското постижение от 2012 г. за най-голямата чаша с кафе бе за 13 200 литра. Хондураският президент поиска по-добро заплащане на производителите на кафе, като в страната те са 120 хил. За една чаша с ароматната напитка, която се продава за 5 долара в Ню Йорк, първият от веригата получава само два цента.", "date": "2018.12.03", "title": "Хондурас отне рекорда за  най-голямата чаша с кафе"}
{"url": "https://duma.bg/balgarski-rifove-zvuchat-pred-ispanska-publika-n180517", "text": "За първи път в живота си \"Антифриз\" и Revolutions Per Minute имат честта да свирят извън границите на нашата страна. Не става въпрос за някоя близка съседна държава, а за далечната Испания. По проект на Милена Славова и Кремена Кьосева родни музиканти имат възможността не само да посетят тази приказна страна, но и да покажат български рифове пред испанска публика. Първо ще се загреят хубаво в София (петък, 7 декември, в рок бар \"Фенс\"), а след това веднага заминават на корида в Сарагоса. Там ще свирят на 11 декември в La Boveda. \"Ако сте в Испания или имате приятели там, специално в този град – поканете ги на българска жица. Ние ще влезем в ролята на тореадори, които, надяваме се, няма да убиват бикове - само ще ги поизморим. Подготвили сме ви много нов репертоар и нови песни, а вие, в София, ще бъдете първите, които ще ги чуят. Очакваме ви!\", призовават участниците в концертите.", "date": "2018.12.03", "title": "Български рифове звучат  пред испанска публика"}
{"url": "https://duma.bg/narisuvani-s-neft-tvorbi-pokazvat-v-ruskiya-tsentar-n180516", "text": "Картини, нарисувани с нефт, ще бъдат събрани в изложба, която се открива днес, 3 декември, в 18 ч., във фоайето между Голямата и Малката зала на Руския културно-информационен център в София. Авторът на творбите е проф. Александър Дмитриевич Кокорин. Той е член на Съюза на художниците на Русия, както и на Международната асоциация на изобразителните изкуства АИАП на ЮНЕСКО, почетен художник на Република Удмуртия. Роден е през 1943 г. в Ижевск, Русия. Преподава рисуване и скулптура в Института по изкуства и дизайн в Удмуртския държавен университет. Проф. Кокорин започва да сътворява картини с помощта на черното злато, както наричат петрола, преди 5 години, когато представители на нефтения бизнес на Удмуртия му поръчват да нарисува портрета на президента на републиката. Създаването на произведения по този начин е сложно. Нефтът не прилича на други художествени материали. За да има различни цветове, авторът добавя в петрола малко бои и използва различни разтворители. Така нефтът става по-светъл, а в картините има 50 оттенъка. Творбите, нарисувани с черното злато, са топли и нежни. Художникът Кокорин е пътешественик. Обиколил е целия Сибир и Урал, своите емоции е съхранил в картините си. На изложбата \"Руският Север\" ще бъдат представени пейзажи, портрети на местни жители, храмове. Във всяка картина авторът се старае да покаже красотата, да напомни, че тя трябва да се пази. Мечтата на художника е да направи света по-добър.", "date": "2018.12.03", "title": "Нарисувани с нефт творби  показват в Руския център"}
{"url": "https://duma.bg/zigmar-gabriel-ukrayna-se-opita-da-ni-vkara-vav-voyna-n180527", "text": "„Украйна се опита да ни вкара във война“, заяви бившият германски външен министър в интервю по телевизионния канал N-TV, цитиран от РИА \"Новости\". \"Мисля, че в никакъв случай не трябва да позволим на Украйна да ни въвлече във война, а Украйна се опита да направи това\", каза дипломатът, коментирайки провокацията на Киев в Керченския проток. В същото време Габриел също обвини Русия, че защитава териториалните си води в \"нарушение на международното право\" и изрази надежда, че канцлерът Ангела Меркел ще може да \"подтикне страните към нормализиране на отношенията\". Руският президент Владимир Путин заяви в събота, че той не вижда краят на конфликта в Източна Украйна да настъпи, „докато сегашното правителство е на власт“. „Настоящото правителство на Украйна няма интерес за разрешаване на конфликта, особено по мирен път“, каза пред журналисти Путин в края на срещата на Г-20 в Аржентина. „Войната ще продължи дотогава, докато те са на власт“, заяви руският лидер.", "date": "2018.12.03", "title": " Зигмар Габриел: Украйна се опита да ни вкара във война"}
{"url": "https://duma.bg/sdelkata-za-brekzit-mozhe-da-svali-tereza-mey-n180528", "text": "Британската опозиционна Лейбъристка партия ще призове за вот на недоверие срещу премиера Тереза Мей, ако депутатите от нейната управляваща Консервативна партия не одобрят сделката за \"Брекзит\" на 11 декември, съобщава Би Би Си. В момента Мей се опитва по всички възможни начини да убеди британските законодатели да подкрепят сделката, подписана в Брюксел в края на миналия месец. Ако споразумението бъде отхвърлено, това ще постави Великобритания в доста хаотична и икономически неизгодна позиция при напускането на ЕС на 29 март 2019 година. Говорителят на лейбъристите Кеир Стармър заяви, че е „неизбежно” партията му да поиска вот на недоверие към правителството, ако парламентът отхвърли сделката по \"Брекзит\". Опозицията вече обяви, че ще гласува срещу споразумението. В случай, че кабинетът на Мей загуби вота на недоверие, той ще има двуседмичен срок, за да обърне ситуацията в своя полза. Ако и този опит се провали, това ще означава предсрочни парламентарни избори. Недоволство срещу Мей има и в немалка част от собствената й партия, което поставя под въпрос оцеляването на кабинета при такова развитие на нещата.", "date": "2018.12.03", "title": "Сделката за \"Брекзит\" може да свали Тереза Мей"}
{"url": "https://duma.bg/obshtinata-se-provali-v-bitkata-s-mrasniya-vazduh-n180583", "text": "Мерките на общината срещу мръсни въздух в столицата са тотален провал, обявиха от \"Спаси София\". Гергин Борисов от организацията обвини местната управа в откровено бездействие по проблема.  Когато призоваваш хората да използват градския транспорт, трябва да осигуриш адекватни интервали. Трябва да осигуриш повече превозни средства и абсолютен приоритет на улицата. А общината се провали, това е титаничен провал, заяви Борисов в интервю за БНР. Според него е \"глупост зеленият билет да се активира след третия ден на замърсяването. Не може три дни поред да има високи превишения многократно над нормата.\" Кметът лъже софиянци, че замърсяването е два пъти над нормата. Независимите измервателни станции показват, че в момента замърсяването е 400 пункта, което е многократно над нормата, алармира още Борисов.", "date": "2018.12.03", "title": "Общината се провали в битката с мръсния въздух"}
{"url": "https://duma.bg/otnovo-nadnormen-prah-vav-vazduha-v-sofiya-n180566", "text": "Нивата на фини прахови частици (ФПЧ) в София през последните два дни отново са над нормата. От неправителствената организация \"Спаси София\" определиха замърсяването като геноцид. Според данни на организацията концентрацията на ФПЧ в някои квартали в събота е била над 25 пъти над пределно допустимата граница. Вчера сутринта концентрациите бяха около 900 mg/m3, или близо 20 пъти над границата. \"Излагането на подобни нива на канцерогенно замърсяване значително увеличава риска от рак, респираторни и сърдечносъдови заболявания, преждевременно раждане, дефекти при раждането, преждевременна смърт и др.\", категорични са от \"Спаси София\". Оттам припомнят, че по международни стандарти концентрации над 200 mg/m3 се смятат за много опасни за здравето, а предприемането на мерки за неотложно. Париж например забранява работата на заводите, отопляване на твърдо гориво и употреба на автомобили под Евро 5 при нива между 80 и 150 mg/m3.  В същото време за вчера от общината предвидиха само две мерки - призив гражданите да ползват градския транспорт и при възможност да не се отопляват с твърдо гориво. Прогнозите не дават опасни нива на праховите частици във въздуха за днес и утре.", "date": "2018.12.03", "title": "Отново наднормен прах във въздуха в София"}
{"url": "https://duma.bg/kaloyan-pargov-prizova-za-vrashtane-na-spravedlivostta-i-solidarnostta-n180564", "text": "\"Да съхраним и възродим българската нация и да върнем справедливостта и солидарността. Нужен ни е български социален и работещ икономически модел, може да го наречем социален българизъм. Всичко останало би трябвало да се разглежда като инструмент за постигането на тези цели\". Това заяви лидерът на ГС на БСП в София Калоян Паргов пред актива на партията тази събота. По думите му установеният в момента модел на управление е порочен, неефективен, несправедлив, неспособен да реализира основните принципи на демокрацията и да гарантира върховенството на закона. \"Той забавя растежа, потиска инициативата, генерира неравенства, увеличава поляризацията на обществото и обрича на бедност големи социални слоеве и групи от населението. Популизмът се превръща във водещо начало на политиката и размива границите между посланията и действията на партиите. Обществото е без ясни цели и перспективи, развитието е стихийно, растежът е бавен\", подчерта Паргов. Лидерът на столичните социалисти отбеляза, че и управлението в София следва този модел - липсва управленски капацитет, за сметка на наличието на арогантност и чувство за безнаказаност. Той постави като водеща темата за лошото качество на ремонтите в централната градска част. \"Липсата на грижа и инвестиции в крайните квартали е хроничен проблем. Замърсяването на въздуха е проблем за столичани. Трафикът и задръстванията са постоянна болка. Платените зони за паркиране са на път да стигнат до Околовръстното, но проблемът така и не се решава. Тъмнината и разбитите улици и тротоари са запазена марка за жилищните комплекси. Улиците в тях не са преасфалтирани от времето на социализма и горе-долу оттогава не са мити. Столичани ежедневно протестират с искания за адекватна жизнена среда, която да гарантира прилично качество на живот. След като сме граждани на европейска столица, искаме и европейски стандарт на живот\", убеден е Паргов. Той бе категоричен, че има всички предпоставки да се сложи край на монопола на ГЕРБ в столицата. \"Витрината на управлението им се пропука. Митът за добрата кметица е разбит. Но пред нас имаме опонент, който ще направи всичко възможно да задържи властта. Необходима пълна мобилизация на целия наличен ресурс - кадрови, експертен, комуникационен. Нужна е консолидация на БСП, на лявото и на всички, които желаят промяна\", уточни Паргов.  ", "date": "2018.12.03", "title": "Калоян Паргов призова за връщане на справедливостта и солидарността "}
{"url": "https://duma.bg/milka-hristova-ruhnaha-trite-mita-za-upravlenieto-na-gerb-v-sofiya-n180563", "text": "Рухнаха трите мита за управлението на ГЕРБ в София, заяви зам.-председателят на СОС от БСП Милка Христова. \"Според Европейската сметна палата София е усвоила над 600 млн. лв., без да постигне осезаем напредък за чистотата на въздуха. На второ място е образованието. Доклад на Евростат поставя столицата на последно място по удовлетвореност на гражданите от състоянието на образователната и училищна инфраструктура. Следват ремонти и строителство, където феноменът \"ремонт на ремонта\" се превърна в запазена марка на Столичната община и в най-голям провал на инвестиционната й политика\", коментира тя. Христова отбеляза като важен политически резултат прякото участие на общинските съветници от БСП, че е започнала ерозия на образа на недосегаемата досега емблема на местната власт на ГЕРБ  - кмета Йорданка Фандъкова. За пръв път персонално беше поискана оставка й от представителите на групата на БСП в СОС по повод скандалния ремонт на ул. \"Граф Игнатиев\" и градинката на църквата \"Св. Седмочисленици\", който преля чашата на търпение на столичани, припомни социалистката. От думите на Христова бе очертан и основният приоритет на общинските съветници от БСП до края на мандата им - да разработят \"Визия за развитие на София\". С нея те ще предложат различен път на управление - със социално отговорна политика за осигуряване на устойчиво развитие на столичния град, за преодоляване на съществуващите диспропорции и контрасти между състоянието на централната му част и районите. Политика, която да осигурява добра среда, стандарт за работа и живот на гражданите, уточни Христова.", "date": "2018.12.03", "title": " Милка Христова:  Рухнаха трите мита за управлението на ГЕРБ в София"}
{"url": "https://duma.bg/levitsata-iska-gorna-oryahovitsa-da-spre-porachkata-za-smetosabiraneto-n180567", "text": "БСП в Горна Оряховица призова кмета на общината Добромир Добрев да изчака резултатите от местния референдум, преди да пристъпи към подписване на нов договор с частна фирма за сметосъбирането и сметоизвозването. \"Предстои отварянето на оферти по обявената обществена поръчка \"Сметосъбиране и сметоизвозване на твърди битови отпадъци и свързаните с тях дейности в 12 села и Долна Оряховица. Срокът й е 60 месеца и надхвърля рамките на настоящия управленски мандат. Този период покрива целия следващ мандат и засяга няколко месеца в началото на по-следващия. Никаква управленска логика не налага сключването сега на поръчка с толкова дълъг срок на действие\", гласи позицията на социалистите. Политическата визия на БСП за извършване на комуналните дейности на територията на община Горна Оряховица е, че те трябва да бъдат изпълнявани от общинско дружество, което е специално създадено за целта. За да спрем поскъпването за гражданите и да осигурим по-качествена услуга, предлагаме създаването на общинско дружество, за което кметът ще отговаря пряко, категорични са социалистите. Те се обръщат към кмета с призив да организира навременно действия за недопускане на криза със сметосъбирането, сметоизвозването и снегопочистването при изтичане на договора на настоящата фирма изпълнител. Ако това зависи от обявяване на нова обществена поръчка, нека договорът по нея е за срок от една година, уточняват от БСП.", "date": "2018.12.03", "title": " Левицата иска Горна Оряховица да спре поръчката за сметосъбирането"}
{"url": "https://duma.bg/ginka-ne-plati-za-chez-v-srok-n180568", "text": "На първи декември изтече срокът, в който \"Инерком\" на Гинка Върбакова трябваше да плати на Чехия, за да купи активите на ЧЕЗ у нас. За деветте уречени месеца фирмата обаче така и не е изплатила сумата по сделката, която бе за около 340 млн. евро. Централата на ЧЕЗ е потвърдила липсващия превод, но така и не става ясно какво ще последва оттук нататък. ДУМА припомня, че условие за финализиране на сделката бе получаването на разрешение от Комисията за защита на конкуренцията. КЗК обаче на два пъти отказа да одобри внесените от \"Инерком\" заявления. Първият отказ се обжалва пред ВАС от \"Инерком\" и \"ЧЕЗ\", но казусът ще се гледа чак през май 2019 г. Междувременно на среща на партийни лидери от Вишеградската четворка Корнелия Нинова отново застъпи тезата, че електроразпределителната компания трябва да мине в ръцете на държавата. Тя заяви пред евродепутата Павел Поц от съуправляващата чешка социалдемократическа партия, че ако левицата спечели следващите парламентарни избори, ще се бори държавата да придобие активите на ЧЕЗ у нас.  \"Тъй като чешката държава е собственик на акции в ЧЕЗ, моля информирайте чешкото правителство, че при спечелване на избори в България БСП ще предприеме необходимите действия българската държава да се заяви като кандидат-купувач и да участва в процедурата по продажбата. Във вашите държави те са държавна собственост, за нас е въпрос на национален суверенитет\", заяви лидерът на БСП. Нинова запозна чехите с доклада на временната парламентарна комисия по сделката за ЧЕЗ с \"Инерком\", както и с позицията на БСП. \"Тази сделка е непрозрачна, с подставени лица, засяга националната сигурност на България и на 3 млн. българи\", категорична е Нинова.", "date": "2018.12.03", "title": "Гинка не плати за ЧЕЗ в срок"}
{"url": "https://duma.bg/bsp-tragva-na-izbori-bez-lazhi-i-falshivi-obeshtaniya-n180565", "text": "БСП тръгва към предсрочните избори, като представителите й няма да лъжат и да дават празни обещания. Това стана ясно от изказването на лидера на партията Корнелия Нинова пред столичните социалисти, които тази събота проведоха годишната си конференция. \"Никакви лъжи и обещания вече предсрочно, които знаем, че след избори не можем да изпълним. Какво, кога и как ще свършим - ясно и категорично през януари. Тръгваме на избори, които смятам безапелационно, че ще бъдат предсрочни. Не само ще бъдат, необходими са вече. Всеки ден стоене на власт на Борисов и патриотите, с подкрепата на \"Воля\", е загубено време за България, е път надолу за България, е влошаване на състоянието на българския народ. Има начин това да бъде спряно и тенденцията да бъде обърната. Предсрочни избори и победа на БСП, в която вярвам. Вярвам и във вас\", обърна се Нинова пред съпартийците си в София. През проекта \"Визия за България\" БСП ще предложи 3-4 основни приоритета, които ще бъдат уточнени на предстоящия през януари конгрес. \"Мисля, че изчезването на българския народ, демографската катастрофа, може да бъде тема, която да ни събере. Можем да поставим и втора цел - да бъдем образована и здрава нация, която произвежда. Ето ви четири приоритета - демография, образование, здравеопазване и икономика. Мисля, че няма да има български гражданин, независимо от политическата му ориентация, който да не иска да е здрав, образован, да има работа и да съществува България. Средствата за постигане на тези цели вече са въпрос на разговор с всеки. Но целта на Визията е, когато се постигне такова голямо обществено съгласие, който и да управлява и с които и да управлява, и каквито и да е математически сборове да прави, да изпълнява тези четири неща. Нека си бъдем различни - с лява идеология, дясна, центристи, но има неща, които стоят над нас. Който и да спечели, да следва този обществен договор и това съгласие\", заяви Нинова. \"Показахме, че можем да бъдем различни, че сме единствената партия, която има Визия какво иска да се случва оттук нататък за България. Тази Визия печели все повече доверие след над 500 срещи в цялата страна, подкрепата за нея расте\", смята лидерът на БСП. Тя изтъкна, че промените в партията са факт - с ограничаването на лидерския мандат и прекия му избор.  Нинова повтори тезата си за промяна на модела на управление, който сега е авторитарен. Тя не приема отговора на премиера Борисов за \"безплатния\" апартамент на финансовия министър Владислав Горанов. \"Това не ти е Валери Симеонов, това е твой министър, или може би не е? Кой е назначил Горанов, кой ще носи отговорност за това\", попита тя задочно премиера. Социалистите ще търсят бъдещи партньори в управлението само въз основата на политики, а не на аритметика колко гласа биха им трябвали за мнозинство. Нинова изключи ГЕРБ от потенциална коалиция. Тя постави и въпроса за евентуална колаборация с ДПС, но очерта и основните приоритети, по които двете формации се разминават и от които не смятат да се отказват. \"ДПС никога няма да отстъпят от плоския данък, а ние от прогресивния данък. Как се съвместяват тези работи? С броене на депутатски гласове няма да стане\", заключи тя. Нинова отбеляза и разминаванията в концепциите на двете партии за здравеопазването. При избора на свой партньор БСП трябва да търси съвместимост на политики, подчерта отново тя. \"ГЕРБ не е наш идеологически опонент. Тези хора нямат идеология. Те са във властта заради пари. Винаги, когато видят проблем, отстъпват, без никаква идеология и последователност. Според мен десните, извън парламента, са нашият идеологически опонент. И спорът за ролята на държавата е изключително важен за връщането на изконни, идеологически спорове между ляво и дясно\", отбеляза Нинова. Лидерът на ПЕС Сергей Станишев припомни пред столичните социалисти, че БСП има огромен принос за членството на България в ЕС. \"Това трябва да дава самочувствие на нашата партия, че има силна европейска идентичност, за да бъде тя ефективен член на ПЕС и да отстоява по един адекватен и успешен начин своите национални виждания. БСП е в много по-силна позиция от другите партии от гледна точка на нашата европейска визия, сравнявайки я с ГЕРБ, \"Обединени патриоти\" и всички останали. Ние имаме цялостен документ, за това какъв ЕС искаме да видим и къде да бъде променен. Документът е приет от Конгреса. Инициирахме големи обществени дискусии по тази тема\", отбеляза той. Пред столичните социалисти Нинова направи и разбор на основните предложения, които народните представители на БСП застъпват при обиколките си по представянето на \"Визия за България\". Според нея проектът е предложение как да бъдат решени проблемите на българите.", "date": "2018.12.03", "title": "БСП тръгва на избори без лъжи и фалшиви обещания"}
{"url": "https://duma.bg/i-obshtina-rodopi-styaga-mesten-referendum-sreshtu-kontsesii-n180569", "text": "Местен референдум за концесиите в района предлагат социалистите от БСП в община Родопи. Инициативата ще бъде задвижена от общинските съветници на левицата и предвижда допитването да се проведе в селата Белащица, Брестовица и Ягодово. Референдумът е най-пряката форма на демокрация, това е естественият и най-логичен начин да бъде чут гласът на хората, коментира за ДУМА председателят на общинарите от БСП в Родопи Павел Михайлов. Той уточни, че социалистите ще търсят широка подкрепа за инициативата, включително и от колегите си от други партии. Избрани сме от местните жители и трябва да се съобразяваме с проблемите и желанията им, без значение от партийните пристрастия, добави Михайлов. Допитването е резултат от многобройните протести в района срещу продължаването на съществуващите концесии и откриването на нови кариери за баластра и скални материали. Въпросите за референдума тепърва ще бъдат уточнени и се очаква да бъдат внесени за разглеждане в ОбС на следващото заседание. Михайлов припомни, че подобно допитване няма да е прецедент - наскоро съседната община Садово се похвали с първия \"селски референдум\", на който жителите на с. Катуница опълномощиха местната власт да не издава разрешителни за обектите на бъдещия концесионер на ново находище за баластра.  Освен против разкриването на нови кариери в землищата на Белащица и Брестовица, ще бъде включен и въпрос, касаещ с. Ягодово. Жителите на населеното място ще могат да подкрепят или не изграждането на компостираща площадка в селото. Предвидено е подобно съоръжение да бъде разположено в местността Беговица. Площадката обаче е твърде близо до населеното място. Хората се притесняват, че съоръжението ще замърси подпочвените води, които се използват за напояване и за домакински нужди. Миризмата и евентуалното увеличение на популацията от гризачи също е причина за протести срещу инсталацията. Михайлов изрази надежда, че бъдещето на трите села ще обедини представителите на местната власт. Той припомни, че на последното заседание на Общинския съвет миналата седмица бе приета декларация срещу кариерите в района. По думите му обаче към момента тя е по-скоро пожелателна и затова се налагат по-решителни действия като референдума. ДУМА припомня, че миналия вторник жители на 9 села и лидерът на ПК \"Екогласност\" Емил Георгиев депозираха в швейцарското посолство у нас писмо с искане да бъде прекратена концесията за добив на скални материали от находище \"Белащица\". Те се обърнаха към посланика на Швейцария, защото концесионер в района е български клон на швейцарската \"Холсим\". Местните се оплакват, че инвеститорът съсипва земята, вреди на екологичното равновесие и съсипва инфраструктурата.", "date": "2018.12.03", "title": "И община Родопи стяга местен референдум срещу концесии "}
{"url": "https://duma.bg/dietolozhkata-na-zvezdite-se-snima-kato-merilin-monro-n180518", "text": "Диетоложката на звездите, както наричат една от най-колоритните дами у нас - Енджи Касабие, засне стилна фотосесия, вдъхновена от емблематичните актриси на Холивуд - Мерилин Монро и Чарлийз Терон. Красавицата се превъплъти в двете дами без затруднения, предавайки тяхната класа и изисканост - качествата, които определят и най-новата линия бижута на Invoke - Silver Premium. По време на снимките, реализирани от модния фотограф Теди Грозданов, Енджи сподели, че е страстен почитател на обеците и розовото злато, а моделите на българския бранд прилягат напълно на нейната същност.", "date": "2018.12.03", "title": "Диетоложката на звездите  се снима като Мерилин Монро"}
{"url": "https://duma.bg/registratsiite-po-zakona-za-turizma-shte-stavat-samo-s-edin-klik-n180550", "text": "Регистрацията по Закона за туризма вече е само с клик, обяви министърът на туризма Николина Ангелкова. Министреството пуска изцяло нов тип съвременни електронни административни услуги. Те дават възможност да се подават заявления за издаване на разрешения, категоризация и др. 24 часа в денонощието и от всички краища на света. Услугите ще бъдат достъпни от днес. Става въпрос за всички услуги по Закона за туризма както по наредбата за категоризация и прекатегоризация, така и по наредбата за специфициране на балнео, спа, екскурзоводи, планински водачи, промяна на обстоятелства по тези наредби. Общо 26 режима. Нововъведенията дават възможност на хората да не губят време, а да използват услугите за електронна заявка за регистрация с подписване, чрез подписване на електронен подпис или лицева идентификация. Ангелкова посочи, че е необходима първоначална регистрация, която отнема не повече от 2-3 минути и след това самото подписване става за 10-15 секунди. Тя обясни, че за една година потребителният ще има безплатен достъп и след това ще има възможност за 5 електронни подписа безплатно. След това, който иска да ползва услугите, ще струва като абонамент от 2 лв. на месеца. Този абонамент може да бъде прекъсван и да бъде подновяван, разбира се.", "date": "2018.12.03", "title": "Регистрациите по Закона за туризма ще стават само с един клик"}
{"url": "https://duma.bg/opasno-mrasen-vazduh-i-dnes-n180578", "text": "Опасно завишение на фините прахови частици ще е в сила днес за по-големите градове в България. София е в плен на смог и гъста мъгла от ранните часове на деня. Подобно е положението в Перник, Пловдив, Русе, Горна Оряховица и Шумен. Безветрието и задържането на студения въздух ниско над земята са причина да дишаме отрови. По данни на показателя \"Air Quality Index\" на Европейската комисия тази сутрин концентрацията на фини прахови частици (PM10) е над нормите в почти всеки голям град. Вятър се очаква чак в нощта срещу сряда, когато насъбралият се смог ще може да бъде разнесен. Издадено е предупреждение за мръсен въздух в столицата днес. Според прогнозата на Столичната община в няколко квартала превишението на фини прахови частици ще бъде два пъти над нормата. Предупреждението е основно за кварталите „Дружба”, „Хиподрума” и „Надежда”.  Причината e инверсия, заради която праховите частици остават ниско. От Столична община призоваха хората да ползват градски транспорт, всички буферни паркинги на метрото ще работят безплатно през целия ден. От днес КАТ-Пътна полиция ще спира за проверка автомобили, които видимо замърсяват въздуха. Мъгла затвори пристанищата в Бургас. До 20 метра е видимостта по пътя Миролюбово - Изворище. До 50 метра е по АМ\"Тракия\", както и по пътя Карнобат - Поморие - Каблешково. По данни на Областното пътно управление в Шумен видимостта на Ришкия проход е до 100 метра, съобщи БГНЕС. Иначе над мъглата ще пробива слънце. То обаче няма да ни стопли, температурите ще останат под нулата в цяла Северна България. По-топло ще е на юг, но там, където мъглата остане ниска, температурите също няма да се повишат значително. В централните части на страната се очаква дневна температура около 5-6 градуса. По Черноморието и на югозапад – до 10-11 градуса.  В 6 области на Северна България има предупреждение за опасно ниски температури. Стойностите там ще паднат до -10 градуса. Има възможност за образуване на поледици. В планините времето ще е слънчево през целия ден. Вятърът ще е със скорост до 25-30 километра в час.  През седмицата очакваме нахлуване на хладен въздух от Атлантическия океан и нов арктически полъх от север. Валежите обаче ще са незначителни – в средата на седмицата и в края на почивните дни. Ще вали дъжд, в планините – сняг. Температурите плавно ще се повишават и ще достигнат до 10-15 градуса в края на седмицата.", "date": "2018.12.03", "title": "Опасно мръсен въздух и днес"}
{"url": "https://duma.bg/ek-nastoyava-da-odobrim-pakta-za-migratsiyata-n180580", "text": "От Брюксел призоваха България, Австрия, Унгария, Чехия, Словакия и Полша да одобрят миграционния пакт на ООН, предаде БГНЕС. Това са европейските държави, които отказват да се присъединят към документа седмица преди подписването му. Еврокомисарят по вътрешните работи и миграцията Димитрис Аврамопулос заяви, че това ще разочарова африканските партньори. ЕК настоява шестте страни-членки на ЕС да одобрят миграционния пакт на ООН в навечерието на подписването на документа, което е предвидено за 10 декември в Маракеш. „Не разбирам причините за отказа, та нали документът не е задължителен за изпълнение и не задължава с нищо никого“, каза Аврамопулос в интервю за вестник „Ди Велт“, което излиза днес. За момента пактът не е одобрен от България, Австрия, Унгария, Чехия, Словакия и Полша. Според еврокомисаря отсъствието на единство вътре в ЕС поставя под удар сериозността на намеренията на Брюксел. Ако ЕС при подписването на пакта не бъде единен, ние ще разочароваме и лишим от увереност нашите партньори в Африка. Освен това, ЕС ще изглежда по-слаб и сам ще се изложи на удари, отбеляза Аврамопулос. Той подчерта, че целта на пакта е „да се подкрепи сигурността и да се регулира миграцията“, а също така борбата с организирания трафик на хора. Германският Бундестаг одобри миграционния пакт в края на ноември, припомня „Дойче Веле“. Законопроектът беше приет след бурни дебати. Външният министър Хайко Маас, християндемократите, социалдемократите, „зелените“, Лявата партия и либералите от СвДП защитиха миграционния пакт на ООН от критиката на дясната „Алтернатива за Германия“. Миграционният пакт на ООН няма юридически задължителен характер, но той предизвика противоречива реакция по света. Този документ трябва да бъде официално приет на срещата на ООН в Мароко през декември. Но редица страни, включително САЩ, Австралия, Израел, Австрия, Чехия и Словакия вече отказаха да се присъединят към него.  ", "date": "2018.12.03", "title": "ЕК настоява да одобрим пакта за миграцията"}
{"url": "https://duma.bg/frantsiya-pred-izvanredno-polozhenie-sled-pogromite-n180529", "text": "Шофьор загина тази нощ край френския град Арл заради барикада, издигната от Джълтите жилеткиФ, протестиращи срещу поскъпването на горивата, предадоха медиите. Заради опит на демонстрантите да преградят пътя, довел до верижна катастрофа, микробус не успял да спре навреме, завъртял се и в него се ударила лека кола, чийто шофьор загинал на място. Протестите причиниха близо 10-километрово задръстване в района на Арл.  Очаква се френският президент Еманюел Макрон да свика кризисно заседание на кабинета си след мащабните протести в събота, които предизвикаха истински погром в самото сърце на Париж. Правителството обмисля всички възможности за противодействие на уличните бунтове в Париж, включително налагането на извънредно положение, обяви говорителят Бенжамен Гриво по радио \"Европа 1\", съобщава ТАСС. Няколко полицейски синдиката призоваха правителството да наложи извънредно положение, за да предотврати повторното насилие в Париж. Премиерът Едуар Филип отмени пътуването си до Полша, където трябваше да участва в Световната конференция на ООН по въпросите за изменението на климата. \"Това, което се случи в Париж, няма нищо общо с мирно изразяване на недоволство, заяви Макрон, преди да излети вчера от Аржентина след края на срещата на Г-20. \"Извършителите на такова насилие не искат промени, не искат подобрения, те искат хаос... Те ще бъдат идентифицирани и ще бъдат подведени под отговорност за своите действията в съда.\" Вече в Париж той посети Триумфалната арка и огледа пораженията по Гробницата на незнайния воин в подножието на арката.  Според вътрешния министър Кристоф Кастанер сред участниците в сблъсъците е имало активисти на крайнодесните и ултралеви крила. \"Имаше много такива, които дойдоха в Париж, само за да направят погроми\", каза той. Властите говорят за извънредно жестоки и координирани, ако не и професионални, действия на агресивната част от демонстрантите, които още от сутринта са се събрали на Площада на Звездата-Шарл де Гол, екипирани с противогази, маски и пиротехника, както и приспособления за разрушаване на пътни настилки и тротоарни плочи. Медиите съобщават за грабежи в магазини с облекло и техника, както и в козметични салони и аптеки. Пожарникарите са угасили 187 пожара из целия град, не само по улиците, но и в сградите. Регистрирани са и 6 случая на атаки от хулигани срещу частни домове.  Регистрирано е оскверняване на културни и исторически паметници: Триумфалната арка ще бъде затворена до отстраняване на щетите, причинени отвън и отвътре, където вандали унищожиха музейната експозиция и разбиха статуи. Вандали са осквернили и сградата на Пантеона, където са положени тленните останки на видни френски личности от края на ХVIII век, както и сградата на кметството на Париж. Около 110 души са били ранени при сблъсъци с полицията, 20 са полицейски служители. Демонстрант е в критично състояние, след като върху него и още един човек е паднала вратата на градините на Тюйлери, която не е издържала на натиска на агресивната тълпа. Вътрешният министър Кастанер осъди факта, че хулиганите използват жълти жилетки, за да се смесят с обикновените протестиращи. \"Тези, които бяха там, не са \"жълти жилетки\", те дойдоха, за да се бият, да причинят щети, да убиват\", каза той по телевизията. Лидерката на Национален сбор Марин льо Пен също осъди тази практика на \"маскиране\" на екстремистите и призова привържениците на мирния протест да се дистанцират от подбудителите на размириците, за да може полицията по-лесно да ги идентифицира и задържи. Тя също поиска от Макрон да организира среща с опозиционните лидери. През деня много политици, както десни, така и леви, публично изразиха възмущението си от откритите атаки на демонстрантите срещу полицейските служители в центъра на столицата. По време на протестите представители на \"жълтите жилетки\" осъдиха насилието срещу полицията, но медиите не отделиха особено внимание на мирните им действия а предпочетоха да отразяват вандализма и жестокостите по улиците на Париж. Движението е изпратило комюнике от 42 искания до депутати и някои медии. Исканията включват забрана за увеличаване на данъците, повишаване на минималната работна заплата, намаляване на възрастта за пенсиониране от 62 на 60 години, намаляване на държавните разходи за чиновниците, затягане на контрола върху нелегалната миграция и много други. В другите градовете протестите минаха като цяло мирно. Изключения имаше в Страсбург, Марсилия, Тулон, както и в крайбрежна Ница поради сблъсъци, при които полицията използва газ, за да разпръснат демонстрантите. Най-сериозният инцидент се случи в град Пюи-ан-Веле, където протестиращите запалиха сградата на префектурата на департамента От Лоар.", "date": "2018.12.03", "title": "Франция пред извънредно   положение след погромите "}
{"url": "https://duma.bg/balgarite-ochakvat-predsrochni-izbori-n180579", "text": "Българите очакват предсрочни избори и дори да не са по улиците, подкрепят протестите. Това сочат резултатите от проучване на агенция \"Маркет Линкс\", представено в ефира на БиТиВи тази сутрин. Все повече хора не са доволни от случващото се в държавата - през май месец недоволство са изразили 55% от запитаните, а в края на ноември те вече са 74 на сто. Около 80% от анкетираните казват, че подкрепят протестите. Недоволството им обаче е основно заради ниските доходи, лошото здравеопазване и високите данъци.  Прогнозите са, че българските граждани в момента са в ситуация да очакват предсрочни избори, защото недоволството и неудовлетвореността от това как се развива държавата вече е много високо, коментира социологът Добромир Живков. Според данните цените на горивата, които се изтъкват като основна причина за протестите, не се оказват този главен мотив, който кара хората да излязат на улицата. Цените на горивата могат да отключат протестна вълна. Въпросът е, че хората като цяло са неудовлетворени от жизнения си стандарт. Според данни на Евростат всеки трети българин е на границата на социалното изключване, припомни Добромир Живков. В сравнение с май спада доверието и към правителството, и към президентската институция, отчитат още от „Маркет Линкс”. Доверието в кабинета последните месеци е едва 20 процента. Що се отнася до електоралните нагласи - ГЕРБ губи подкрепа, а от БСП все още не успяват да мобилизират целия спектър от симпатизанти.    ", "date": "2018.12.03", "title": "Българите очакват предсрочни избори"}
{"url": "https://duma.bg/investitsii-za-12-mlrd-lv-predstoyat-vav-vik-otrasala-n180551", "text": "ВиК дружествата ще подадат предсрочно проектни предложения за финансиране по Оперативна програма \"Околна среда 2014-2020\". На стартовата права са инвестиции в размер на 1,2 млрд. лв. в изграждане на водопроводи, канализация, пречиствателни и помпени станции и др. Реализацията им ще започне в началото на 2019 г. Бенефициент ще бъдат ВиК операторите, които вече подготвят проектните си предложения на база изготвените Регионални прединвестиционни проучвания (РПИП) в 14 области на страната, става ясно от съобщение на сайта на Министерството на регионалното развитие и благоустройството (МРРБ). Министерството на околната среда и водите определи 23 април 2019 г. като краен срок за подаване на проектите. Подготовката на документите е в напреднала фаза и се очаква първите формуляри за кандидатстване да бъдат внесени от ВиК операторите в МОСВ много по-рано - още през февруари. Пет от Регионалните прединвестиционни проучвания вече имат зелена светлина от JASPERS (консултант на ЕК, ЕИБ и ЕБВР по големи инфраструктурни проекти). Това са проектите на Видин,  Враца, Стара Загора, Перник и Ямбол. До две седмици положително становище се очаква да получат и прединвестиционните проучвания на Кърджали, Пловдив и Русе. Проектите ще се изпълняват на територията на 51 агломерации с над 10 000 еквивалент жители, като от подобрената инфраструктура ще се възползват над 2 млн. българи. Определените за изграждане ВиК обекти включват 800 км водопроводна мрежа, както и канализационни колектори, пречиствателни станции за питейни води и отпадъчни води, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчка. Вече е обявена първата от тях - за строителство на пречиствателната станция за питейни води на Шумен.", "date": "2018.12.03", "title": "Инвестиции за 1,2 млрд. лв. предстоят във ВиК отрасъла"}
{"url": "https://duma.bg/balgariya-shte-broi-zemedeltsite-prez-2020-g-n180552", "text": "Проект на Закон за преброяване на земеделските стопанства в България през 2020 година е публикуван за обществено  обсъждане, съобщават от БНР.  Анкетирането на земеделските стопанства ще се проведе от 1 септември до 18 декември 2020 година. До 18 септември преброяването ще се извършва по интернет чрез предоставяне на данни от земеделския стопанин с помощта на уеб базирано приложение и попълване на електронен въпросник. В оставащия период данните ще се събират от анкетьор. След преброяването ще се получи изчерпателна информация за броя, типа и размера на земеделските стопанства, за юридическия статут, за използването на земеделската земя, за отглежданите  животни, за работната сила и други характеристики.", "date": "2018.12.03", "title": "България ще брои земеделците през 2020 г."}
{"url": "https://duma.bg/bsp-pita-porozhanov-kak-shte-zashtiti-pchelarite-n180553", "text": "\"БСП за България\" пита министъра на земеделието Румен Порожанов как ще бъде защитен сектор \"Пчеларство\". Депутатът от БСП Надя Клисурска-Жекова депозира депутатски въпрос по темата. На среща със Съюза на българските пчелари от област Пазарджик от бранша са заявили, че са необходими неотложни мерки. \"Пчелите са основните опрашители в природата. Над 80% от ентомофилните растения се опрашват от тях и над 70% от ежедневната ни храна зависи от тях. Но през последните години пчелните семейства постоянно намаляват. Причините са много, но има една, която се изтъква. 99% от пчелите се отглеждат от пчелари и само 1% живеят свободно. Болшинството пчелари обаче са на възраст и отглеждат по 10,20, 30 пчелни семейства. Малко имат по 100-150 и повече кошера, като само те участват по програмите и получават средства\", пише депутатът. Един пчелин опрашва растенията в радиус от 3 км. Кое е по-важно - един пчелин с 200 кошера или 10 пчелина по 20 кошера през 5-6 км, които ще опрашват стотици кв. км, пита Жекова. Пчеларите с малко кошери обаче не се регистрират като земеделски стопани, защото това са непосилни за тях разходи и така не получават никакви средства за услугата \"опрашване\". Пчеларите обаче смятат, че най-неотложните и важните мерки са осигуряването на достойно заплащане за опрашването. Също и възстановяването на общинските регистри, които да осигурят регистрация на пчелините по места. Депутатът иска отговор от министъра каква е позицията на МЗХГ по неотложните мерки и планира ли тяхното реализиране. Какви са първите предстоящи стъпки в политиката на МЗХГ за подпомагане, защита и развитие на сектор \"Пчеларство\", пита още Надя Жекова.", "date": "2018.12.03", "title": "БСП пита Порожанов как ще защити пчеларите"}
{"url": "https://duma.bg/valentina-sharra-pokazva-kamenniyat-kral-n180534", "text": "\"Каменният крал\" на Валентина Шарра представя Националният природонаучен музей в София. Откриването е на 4 декември от 18 ч. Ще бъде прожектирано видео на Валентина Шарра, с участието на Мина Минов, глас зад кадър RaJa ElMad, монтажист Райна Тенева, оригинална музика RaJa ElMad, оператор Светлин Маринов. Асистенти на продукцията са Елена Аначкова, Благица Здравковска. Изложбата може да се види от 4 декември до 6 януари 2019 г. Куратор е Зоя Петрова с подкрепата на наградата \"Гауденц Б. Руф\", The Fridge - София, Националния природонаучен музей в София. Видеото е реализирано на геоложкия феномен \"Струпаница\", най-голямото древно срутище от скални блокове в България, където благодарение на подкрепата на фондация \"Гауденц Б. Руф\", е създаден лендарт проектът на Валентина Шарра \"Пътеката на трептящите камъни\", която ще бъде открита официално през пролетта на 2019 г. Благодарение на съдействието на Френския институт в България достъпът до първия етаж на експозицията ще бъде безплатен до края на годината.", "date": "2018.12.03", "title": " Валентина Шарра показва \"Каменният крал\""}
{"url": "https://duma.bg/zhana-karaivanova-e-nash-predstavitel-v-rabotna-grupa-na-efads-za-brekzit-n180535", "text": "Работна група на EFADs (Асоциацията на директорите на филмови центрове в Европа) обсъжда въпросите, свързани с \"Брекзит\", и бъдещото сътрудничество в аудио-визуалната област между Великобритания и България по време на отделянето на Великобритания от ЕС и след това. Асоциацията на директорите на филмови центрове в Европа има три работни групи, занимаващи се с киното в дигиталната ера, авторското право, борбата с пиратството и кинообразованието. Основната тема в момента е предстоящото излизане на Великобритания от ЕС и последствията за аудио-визуалния сектор в Европа, а от името на България в дебатите участва директорката на Националния филмов център Жана Караиванова. Имайки предвид бързото разрастване на киноиндустрията в България и все повечето български филми на световния пазар, участието на наш представител в работната група за \"Брекзит\" е от изключителна важност за бъдещето на българското кино и разпространението му в рамките на ЕС и извън него, подчертават от НФЦ.", "date": "2018.12.03", "title": "Жана Караиванова е наш представител в работна група на EFADs за \"Брекзит\""}
{"url": "https://duma.bg/hranite-zapochnaha-da-poskapvat-predkoledno-n180554", "text": "Най-много през миналата седмица са се повишили цените на едро на краставиците, зелето, гроздето и кравето сирене. Това показват данните на Държавната комисия по стоковите борси и тържищата. Като цяло индексът на тържищните цени, който отразява цените на хранителните стоки на едро, се е повишил през миналата седмица с 1,15%. Оранжерийните краставици са поскъпнали през миналата седмица с 11,7 на сто и са се търгували по 2,49 лв. за кг на едро. Зелето е поскъпвало с 6,5% - до 66 ст. за кг. Гроздето пък е поскъпнало с 4,8 на сто и се е продавало по 1,96 лв. за кг. Червените чушки са поскъпнали с 3% и са се продавали по 2,04 лв. за кг. Цената на кравето сирене пък се е повишила с 1,9 на сто и то се търгувало по 5,97 лв. кг на едро. Оранжерийните домати са се продавали тази седмица по 2,04 лв. за кг. Картофите са се продавали по 68 ст. за кг на едро. Цената на зелените чушки се е понижила с 1,5% - до 1,55 лв. за кг.   Ябълките са поевтинели с 5,9% до 96 ст. за кг. Цената на портокалите пада с 6,6% до 1,27 лева за килограм.  Кашкавалът тип \"Витоша\" се купувал по 10,04 лв. за кг, а олиото - по 1,92 лв. за литър. Каймата се е търгувала по 4,27 лв. за кг. Пакетче краве масло от 125 гр. е струвало 2,28 лв. Захарта се е търгувала по 1,14 лв. за кг, а брашното тип \"500\" по 82 стотинки. Яйцата са се продавали по 20 ст. за брой.", "date": "2018.12.03", "title": "Храните започнаха да поскъпват предколедно"}
{"url": "https://duma.bg/kvartal-obelya-izleze-na-vtori-protest-n180560", "text": "Близо 50 души излязоха на втори протест в столичния квартал \"Обеля\" една седмица след първия. Те продължават да искат общината да вземе мерки срещу застрояването на зелените площи, липсата на достатъчно площадки, ясли и детски градини, както и на паркоместа. Поводът за демонстрацията са и продължаващите строителни дейности между блоковете 116 и 117, където според протестиращите отстоянието между изкопа и съседните сгради е много малко. Жителите на квартала настояват още за цялостен ремонт на вътрешнокварталните улици и за откриването на повече ясли и детски градини. Недоволните се заканиха, че са готови да отидат пред Столичната община и да поискат обяснение от кмета на София Йорданка Фандъкова, и от главния архитект Здравко Здравков кой е дал разрешителното за строеж. Протестиращите отбелязват, че в момента се строят две нови кооперации, а се говорело, че ще започне строителството и на трета. Според тях корупцията в \"Обеля\" е огромна.", "date": "2018.12.03", "title": " Квартал \"Обеля\" излезе на втори протест"}
{"url": "https://duma.bg/parva-zhertva-na-studa-v-plovdiv-n180558", "text": "58-годишен клошар е открит мъртъв вчера сутринта в изоставената сграда на Гарнизонната фурна в Пловдив. Намерен е от други скитници. Според екипа на Спешната помощ, човекът е починал от измръзване. Това е първата жертва на студа у нас през този сезон. 30 места има в общинския приют за бездомни в града и те вече са заети. Там бездомните могат да живеят три месеца и получават храна веднъж дневно. Не всички клошари обаче приемат идеята да отидат там. В по-студените нощи за тях се отделят легла и в някои болници на Пловдив. ", "date": "2018.12.03", "title": " Първа жертва на студа в Пловдив"}
{"url": "https://duma.bg/otkrivat-blagotvoritelna-izlozhba-ot-tvortsi-s-uvrezhdaniya-n180559", "text": "Изложба на уникални картини от пясък на Цветан Кавраков и други млади автори от България и Македония откриват днес в галерия \"Класика\". Галерията и JAMBA (неправителствена организация за подготовка и подбор с цел професионална реализация на хора с увреждания в България) организират вернисажа, за да съберат средства и да популяризират проект за изграждане на Адаптиран кариерен център за младежи. Идеята е той да разкрие повече възможности за професионални обучения и реализация пред хора с различни възможности.  В България има около 800 хил. души с различна степен и вид увреждания, но едва 10% от тях работят. Липсата на равен достъп, качествено приобщаващо образование и дискриминация са основните фактори за високите бариери при включване в пазара на труда за хората с различни възможности у нас. \"JAMBA започна национална информационна кампания, която има за цел да промени нагласите към хората с увреждания в страната и да покаже техните възможности, таланти, потенциал\", обясняват от неправителствената организация.", "date": "2018.12.03", "title": "Откриват благотворителна изложба   от творци с увреждания"}
