{"url": "https://duma.bg/detsa-risuvat-v-podkrepa-na-blagotvoritelen-targ-n179541", "text": "Малчугани рисуват творби, които ще участват в благотворителния търг в подкрепа на Националната програма \"Детско здраве - Пирогов\". На събитието, което ще стане факт на 23 ноември в столичния р-т \"Laila Cooking\", ще се наддава и за други произведения на изкуството на български творци. За проявата, инициирана от живеещата в Монако \"Мисис България 2008\" Ана Иванова, волейболните ни национали даряват топка с автографи. Членове на \"Lions club Sofia Capital\", фондация \"Angels\" и Ротари клубовете ще се включат в търга с картини от художничката със световна слава Любов Тотева, произведения на изкуството на Мила Салахи, уникални колиета от Мария Йончева, както и сладкарски бижута от майстора на декора Младен Манджуков - Mladman. Дизайнерката Жана Жекова ще облече с вечерни рокли от най-новата си колекция Ана Иванова и водещата на вечерта - журналистката и пиар Патриция Кирилова.", "date": "2018.11.19", "title": "Деца рисуват в подкрепа  на благотворителен търг"}
{"url": "https://duma.bg/snimat-13-i-sezon-na-stolichani-v-poveche-n179539", "text": "Култовият сериал на bTV - \"Столичани в повече\", ще има своя 13-и сезон. След 157 излъчени епизода това е най-продължителната и успешна българска сага в модерната история на телевизията у нас. Новият сезон обещава неочаквани обрати - не само в сюжета, но и в характерите на любимите персонажи. Ще има нови лица, а познатите герои ще претърпят изненадващи промени. Зрителите ще заварят обичаните от тях семейства Лютови и Чеканови в етап от живота им, който нетипично е свързан със... спокойствие. Едва ли някой би повярвал, че двете фамилии не знаят какво да правят със свободното си време и скучаят. Слава богу, това няма да продължи дълго. \"Забавляваме се много с текста, защото той винаги върви по повърхността на събитията, които се случват в държавата. Така е от първия сезон и ще продължава да бъде\", разкри Любо Нейков, който се превъплъщава в ролята на Рангел Чеканов. \"Вълнуваме се много, защото този сериал е много специален за нас\", споделя Христо Гърбов. И добавя: \"Играя две роли и като актьор, в професионално отношение, ми е много любопитно да го правя.\" \"Има някакво сливане между нас, актьорите и зрителите, ставаме като роднини\", смята Кръстьо Лафазанов, изиграл Йордан Лютов. Любимите на милиони българи комедийни актьори ще се завърнат в програмата на bTV през пролетта - както в \"Столичани в повече\", така и в \"Комиците и приятели\".", "date": "2018.11.19", "title": "Снимат 13-и сезон на  \"Столичани в повече\"   "}
{"url": "https://duma.bg/zlaten-globus-na-merilin-monro-stana-rekordor-n179540", "text": "Наградата \"Златен глобус\", присъдена на Мерилин Монро (1926-1962) през 1961 г., бе продадена на търг в САЩ за рекордните 250 хил. долара. Както съобщи аукционната къща \"Julien`s Auctions\", това е най-голямата сума, давана за екземпляр от тази статуетка. На аукциона с лични вещи на звездата бе продаден автомобилът на актрисата - Ford Thunderbird, модел кабрио от 1956 г. Колата е купена за 490 хил. долара, въпреки че се оценява на поне 500 хил. Смята се, че това е коледен подарък от бизнес партньора и фотограф на актрисата Милтън Грийн (1922-1985). Секссимволът на Америка става собственик на луксозна кола шест месеца преди да се омъжи за драматурга и писател Артър Милър (1915-2005). Монро притежавала автомобила в продължение на шест години и изминала почти 50 хил. км, а след това го подарила на сина на учителя си по актьорско майсторство Лий Страсбърг (1901-1982) - 18-годишния Джон. Под капака на мощната кола, която развива максимална скорост над 180 км/ч, е монтиран V-образен 8-цилиндров двигател с мощност 225 конски сили. На търга също така са продадени и такива лотове като шофьорската книжка на Монро, издадена през 1957 г. в Кънектикът (за 10 хил. долара), обеци от планински кристал (за $10,2 хил.), екземпляр от първия брой на \"Playboy\" с актрисата на корицата и с автограф от собственика на изданието Хю Хефнър (32 хил. долара). Най-голям интерес е предизвикала стилната черна блуза от сатен, в която Монро завладява публиката на пресконференция на летището в Лос Анджелис през 1956 г.. Дрехата е продадена за 43 хил. 750 долара.", "date": "2018.11.19", "title": "\"Златен глобус\"  на Мерилин Монро  стана рекордьор"}
{"url": "https://duma.bg/105-godini-ot-sazdavaneto-na-sbp-n179547", "text": "Тържествено честване по случай 105 години от създаването на Съюза на българските писатели ще се състои на 20 ноември от 18.30 ч. в зала 6 на Националния дворец на културата, вход А6. Събитието е под патронажа на президента Румен Радев.", "date": "2018.11.19", "title": "105 години от създаването на СБП"}
{"url": "https://duma.bg/balgariya-e-v-top-5-na-stranite-s-nay-visoka-inflatsiya-v-es-n179569", "text": "България остава в топ 5 на страните с най-висока инфлация в рамките на Европейския съюз и през октомври, показват последните данни на Евростат. Според тях най-висок ръст на потребителските цени е измерен в Естония (4.5%), Румъния (4.2%) и Унгария с (3.9%). Веднага след тях се нарежда България с инфлация от 3.6%. Най-ниска инфлация е измерена в Дания (0.7%), Португалия (0.8%) и Ирландия (1.1%). През последните четири месеца инфлацията в България рязко се ускори от 3 на сто през юни до 3.6% - 3.7% през следващите месеци. За сравнение през октомври 2017 г. годишната инфлация у нас е била 1.5%. В Европейския съюз като цяло годишната инфлация през октомври е достигнала 2.2%, ускорявайки се леко спрямо нивото от 2.1% през предишния месец. За същия период на миналата година тя е била малко по-ниска - 1.7%. Инфлацията в еврозоната е със същите стойности - 2.2% за октомври след 2.1% през септември. Година по-рано обаче ръстът на цените е бил едва 1.4%. В същото време Международната рейтингова агенция Fitch потвърди дългосрочния и краткосрочния кредитен рейтинг на България СBBBТ в чуждестранна и местна валута със стабилна перспектива. Краткосрочният рейтинг в чуждестранна и местна валута също се запазва - СF2Т. Оценката на рейтинга е подкрепена от стабилните външни и публични финанси, както и надеждната политическата рамка за поетапно присъединяване към еврозоната. Ограниченията пред рейтинга са по-ниските нива на доходите в сравнение със средното равнище за страните с рейтинг СBBBТ и демографските предизвикателства, които биха могли да ограничат растежа и да утежнят държавните финанси в дългосрочен период. Това съобщиха от Министерството на финансите.  Агенцията очаква икономическият растеж през 2018 г. да остане близък до отчетения през миналата година, на ниво от 3.7%, преди да се забави през 2019 г. до 3.5% и 3% през 2020 година. Тя ревизира прогнозата си за ускоряване на средногодишната инфлация до 3% през 2019 г., при 2.8% през 2018 година.", "date": "2018.11.19", "title": "България е в топ 5 на страните с най-висока инфлация в ЕС "}
{"url": "https://duma.bg/kaludi-kaludov-otbelyazva-40-godini-na-stsena-s-%E2%80%9Epalyachi%E2%80%9D-v-tsirka-n179550", "text": "\"Палячи\" - уникална продукция на Държавната опера в Стара Загора и цирк \"Балкански\", ще бъде представена за първи път в София на 19 и 20 ноември от 19 ч. в шапитото на цирка (цирковата площадка в парк \"Възраждане\" - квартал \"Зона Б5\"). С тези спектакли завършва националното турне на \"Палячи\" - Опера в цирка.  С днешния спектакъл ще бъде почетен именитият тенор Калуди Калудов, започнал своя творчески път именно от сцената на Софийската опера и балет, на която е първи солист в продължение на 12 сезона. 40 години по най-престижните световни оперни сцени, сезони на активна артистична и педагогическа дейност, увенчани с триумфален възход, щедри аплодисменти и не на последно място - с успехите на неговите последователи и ученици. Преди броени дни Калуди Калудов получи Специалната награда на Съюза на българските музикални и танцови дейци \"Кристална лира\" за своя цялостен принос към българското и световното оперно изкуство. След премиерните спектакли на 20 и 21 юни в Стара Загора спектакълът на операта \"Палячи\" с участието на Калудов в ролята на Канио закри с изключителен успех 14-ото издание на ММФ \"Моцартови празници\" в Правец на 15 юли, гостува във Варна на 3 и 4 септември, в Пловдив на 22 октомври.  Заключителните спектакли от националното турне на \"Палячи\" в София днес и утре ще дирижира главният диригент на Старозагорската опера Ивайло Кринчев. Художници на костюмите са Каталин Йонеску-Арборе (Румъния) и Салваторе Русо (Италия). Софийската публика ще се наслади на необикновената и силно въздействаща класическа творба с участието на звездни солисти, хора и оркестъра на Старозагорската опера. В ролята на Канио днес ще бъде Калуди Калудов, а утре - Камен Чанев. В ролята на Неда ще се представят Анна Дитри (днес) и Деси Стефанова (утре). Ролите на директора на цирка и Тонио ще си поделят Александър Крунев и Нико Исаков. Валери Турманов зрителите ще видят в ролята на Силвио, а Георги Динев - в образа на Бепо. Под купола на цирка ще бъде представена атрактивна програма в изпълнение на артисти от цирк \"Балкански\".", "date": "2018.11.19", "title": "Калуди Калудов отбелязва 40 години на сцена с „Палячи” в цирка"}
{"url": "https://duma.bg/10-vipuska-na-magistarskata-programa-digitalni-izkustva-v-nha-n179544", "text": "Магистърската програма \"Дигитални изкуства\" в Националната художествена академия празнува 10 години от създаването си. За да отбележи тази годишнина екипът й подготвя две събития. Изложба DA10BG: Актуално, от 19 до 23 ноември в галерия \"Академия\", в която ще бъдат събрани и представени творби на студенти и преподаватели от всички 10 випуска на програмата. Откриването е днес от 18 ч. Среща с творците DA10BG: творчески дебати на тема \"Дигиталните изкуства: откъде-накъде?\" ще има на 21 ноември от 14 ч. в конферентната зала на Гьоте институт. ", "date": "2018.11.19", "title": "10 випуска на магистърската програма \"Дигитални изкуства\" в НХА"}
{"url": "https://duma.bg/nov-simfonichen-orkestar-s-istoriya-na-instrumentite-n179545", "text": "Концерт по програмата на Европейската мрежа на оркестрите ще изнесе Нов симфоничен оркестър днес, 19 ноември, от 19.30 ч. в Руския културно-информационен център в София под диригентството на Борислав Йоцов. Публиката ще има възможност да проследи развитието на инструментите в оркестъра - от най-стария отпреди 43 000 години (античната флейта \"дидлдибаб\", открита в Словения) до \"смартфоните\" - Gig bagatelles на френския композитор Бернар Кавана. В програмата има още творби от Жига Станич, Бенджамин Годард, Й. С. Бах, Хенри Пърсел, Бела Барток, Чайковски. ", "date": "2018.11.19", "title": "Нов симфоничен оркестър с история на инструментите"}
{"url": "https://duma.bg/rada-aleksandrova-e-poet-na-noemvri-v-stolichnata-biblioteka-n179546", "text": "Поредицата \"Поет на месеца\" в Столичната библиотека продължава с още един автор от поколението, на което дължим много за развитието и отстояването на поетическия език от 70-те години на миналия век насам. Днес, 19 ноември, от 18.30 ч. в литературния клуб на библиотеката (пл. \"Славейков\" 4) ще чуем поезията на Рада Александрова, а за нея и творчеството й ще говорят Надя Попова и Марин Бодаков. Входът е свободен, а изданията на Рада Александрова ще бъдат изложени във витрина на втория етаж в направление \"Обслужване на читатели\" през целия ноември. ", "date": "2018.11.19", "title": "Рада Александрова е поет на ноември в Столичната библиотека"}
{"url": "https://duma.bg/borisov-iska-20-ot-gratskiya-terminal-za-gaz-n179567", "text": "На срещата с транспортния министър на Гърция Христос Спирдзис, в която участва и българският му колега Росен Желязков, Борисов настоя за усилена работа по жп коридора от Солун през Кавала и Александруполис до Бургас, Варна и Русе. Тя бе в рамките на бизнес форум в Солун, организиран от индустриалците от Северна Гърция под патронажа на гръцкия премиер Алексис Ципрас.  Щастлив съм, че Алексис (гръцкият премиер Алексис Ципрас) се съгласи и действаме заедно за терминала за втечнен газ при Александруполис. Ще намерим начин България да участва с 20% и да подпишем до края на годината. И да стартираме строежа. Това заяви премиерът Бойко Борисов по време на третата среща на високо равнище в Солун. Неин домакин е Алексис Ципрас, в нея участваха още министър-председателят на Сърбия Ана Бърнабич, вицепремиерът на Румъния Ана Бирчал, министри от региона. Борисов заяви, че от LNG терминала и през интерконектора ще може да получаваме газ от САЩ, Катар и други големи производители и това са допълнителни източници за газовия хъб \"Балкан\". Борисов се срещна с гръцки газови компании, с които обсъжда интерконектора и терминала. В изказването по време на срещата той говори най-вече за свързаността в региона. Лошо ли е Гърция да има излаз на Дунав и кей в Бургас, а България - в Солун и Александруполис? Така той представи и жп коридора от Русе през Варна и Бургас до Солун и Александруполис. Говори и за магистрала, която да води до този град. Не е ли добре да има свързаност София - Скопие, да имате София - Солун, но и Солун - Скопие - Тирана - Белград, и бизнесът да предпочете, което му е удобно, каза още Борисов. Той обеща до десет дни да бъде пусната отсечката Сандански-Кресна, като по този начин магистралата Солун-София в посока Румъния и Белград ще бъде  90%  готова. ", "date": "2018.11.19", "title": "Борисов иска 20% от гръцкия терминал за газ"}
{"url": "https://duma.bg/dumi-za-velko-valkanov-n179552", "text": "Появата на всяка негова статия имаше гръмотевично въздействие. Гласът на читателите, разтворили вестника сутрин, ечеше като парола: \"Има статия от Велко Вълканов!\" И невидими вълни разнасяха ехото. Велко остави на хилядите си почитатели несметно богатство: осем книги, събрани в 2400 страници (две хиляди и четиристотин страници). Множко е, но е така. \"На колене пред истината\", 1996 г. \"Името на болката България\", 1998 г. \"Спомени за настоящето\", 2001 г. \"Пет жени в моя живот\", 2002 г. \"Името на злото\" - критика на социалната действителност\", 2009 г. \"По стъпките на времето\" - ГЕРБ без маска, 2012 г. \"По новите сто стъпки на времето\", 2015 г. \"Последен дневник\", 2018 г. Разтваряме книгата \"Името на злото\" и четем авторовия увод: \"Изпълнен съм с остро критично чувство към заобикалящата ме социална действителност. В нея има твърде много зло, чиито проявления носят различни имена. Но те имат едно общо име - капитализъм...\" Следват съставките на тази действителност: \"Препрочитайки Хегел\", \"Конституцията отвъд видимостта\", \"Единни в борбата срещу лумпен-демократите\", \"Втората световна война - размишления в три пункта\", \"Догановата нечувана наглост\", \"Една седмица в Сърбия\", \"Моралът на Европа\", \"Живях при диктаторите на ХХ век\", \"Неприемливите тези на Божидар Димитров\", \"Извратената мажоритарност\" и т.н. Сто и осем изстрели срещу злото! И още изстрели-заглавия от Велко Вълкановото творчество: \"Държава ли е държавата, в която няма правосъдие\", \"За медиите днес - с омерзение\", \"Украйна - пробуденият фашизъм в действие\", \"Една гавра с Нобел\", \"Лютви Местан - двуликият Янус\", \"Бойко Борисов: \"Аз съм неуправляем\" - пълно отсъствие на държавно възпитание\"... Като член на независимия комитет за президентските избори Вълканов бе поканен заедно с членовете на комитета от новоизбрания президент Румен Радев на почерпка, коктейл - наречете го както искате. На другия ден трима приятели се самопоканихме при Велко, за да чуем интригата. Велко: Не отидох с празни ръце... Подарих на господин президента две от моите книги: \"На колене пред истината\" и \"По новите сто стъпки на времето\".\" Президентът Радев: Господин Вълканов, благодаря Ви... Дали бих могъл да разчитам на Вашето сътрудничество в президентството по материята държавно и конституционно право? Велко: Отговорих с шега: \"Дали бих могъл да се справя?\" - Да опитаме! - усмихна се новоизбраният президент и мъжки стиснахме ръце...\" В книгата \"Последен дневник\" събрахме печатани и непечатани ръкописи на Велко Вълканов от 2016-а и някои други години. Уважението, с което се ползваше в българското общество, ни задължи нас: съставител, редактор и издател, да не променяме дума, буква дори от това, което бе написала неговата вдъхновена ръка. Тя изстиваше бавно и изпусна перото на 26 ноември 2016 г. Велко Вълканов! Една трайна светкавица в мрачините под българското небе.", "date": "2018.11.19", "title": "Думи за Велко Вълканов"}
{"url": "https://duma.bg/puskat-v-prodazhba-e-vinetkite-ot-17-dekemvri-n179568", "text": "От 17 декември потребителите ще могат онлайн да купуват електронна винетка чрез сайт и мобилно приложение, съобщи Антон Антонов, директор на \"Националното тол управление\". Сайтът и приложението се разработват в момента от изпълнителя на тол системата - австрийската компания \"Капш\". Електронният портал ще може да издържа 10 000 едновременни посещения. Това, според нашите анализи, ще бъде достатъчно да поеме първоначалния наплив от потребители, каза Антонов. Шофьорите, които имат стикер винетка с валидност и през 2019 г., ще могат да я преобразуват (конвертират) в електронна. Преобразуването от хартиена в електронна винетка ще се извършва през сайта bgtoll.bg и на гише. Информацията ще се подава директно към системата. Потребителите ще трябва да въведат регистрационен номер и валидност на хартиената винетка. Плановете са сайтът bgtoll.bg също да заработи от 17 декември. Купуването на електронни винетки обаче няма да става през bgtoll.bg, но той ще препраща към страницата за покупки, чийто адрес все още не е ясен. Цените на електронните винетки остават същите като на стикерите за всичките видове превозни средства, каза Антонов. От 1 януари 2019 г. ще има нов вид винетка - уикенд, чиято цена се предлага да е 10 лв. Тя е предназначена за хората, които пътуват по-рядко. Улеснение за потребителите е, че няма да има нужда да носят бележка или разписка за купена винетка, отпада и лепенето на хартиен стикер. Терминалите за самотаксуване ще бъдат 500 на брой и предстои да бъдат инсталирани, каза Антонов. Те ще бъдат разположени в търговските обекти по протежение на пътната мрежа, предимно в бензиностанциите, допълни той. Плащанията през терминалите ще се извършва чрез дебитна, кредитна карта или чрез карта за гориво. Друг вариант за плащане на пътни такси ще бъде на гише в търговските обекти. Банковите плащания също ще бъдат възможни. Важно е шофьорите да знаят, че както при други банкови плащания, така и в случай на закупуване на винетка, трябва да минат един или два дни, за да бъде отразено плащането в системата, напомни Антонов.", "date": "2018.11.19", "title": "Пускат в продажба е-винетките от 17 декември"}
{"url": "https://duma.bg/22-mln-leva-poveche-v-byudzheta-na-sofiya-za-chistota-n179600", "text": "Допълнителни 22 млн. лева за чистота са заложени в бюджета на София за догодина. Това е рекорден бюджет в тази област, похвалиха се на брифинг в общината днес зам.-кметът на направление \"Финанси и стопанска дейност\" Дончо Барбалов и зам.-кметът по екология Йоана Христова. Двамата обясниха как с толкова пари столицата догодина ще е в пъти по-чиста, много повече измивана и метена. Освен това обещаха, че едрогабаритните отпадъци като стари дограми, стари врати и мебели ще се събират от общината, за да не се изгарят нерегламентирани.  Средствата за събиране на битовите отпадъци и сметоизвозване ще са в размер на 63 млн. лева, обясни Христова. Други 7,6 млн. трябва да гарантират чистотата на \"териториите за обществено ползване\". По думите на Христова ще се удвои миенето на улиците и машинното метене за сметка на ръчното.  Улиците на масовия градски транспорт ще се чистят само машинно. Девет пъти ще бъде увеличено машинното метене на тротоари и на велоалеи, стана ясно от думите на Христова. Столична община обещава също да озелени и обвони крайните квартали. Акценът, уточни зам.-кметът, ще е върху нови цветни площи и поддържане на междублоковите пространства.  През зимата Общината ще се стреми да поддържа по-добре вътрешнокварталните улици.  В бюджета са предвидени и други 55 млн. лева за проучване, проектиране, изграждане и експлоатация на инсталациите за битови отпадъци. ", "date": "2018.11.19", "title": "22 млн. лева повече в бюджета на София за чистота"}
{"url": "https://duma.bg/60-ot-patnata-mrezha-vliza-v-tol-taksite-n179595", "text": "Около 55-60% от пътната мрежа се планира да бъде включена в тол таксата. Това обяви пред БНР Ясен Ишев, председател на УС на Научно-техническия съюз по транспорт. С времето този обхват вероятно ще се разширява, смята той. По думите му основната цел е да не се допускат тежкотоварни автомобили да използват третокласни и второкласни пътища, които не са пригодени за такъв вид натоварване и бързо се разрушават.  Миналата седмица на сайта на МРРБ бяха публикувани наредба, изменение и допълнение на правилника за прилагане на Закона за пътищата и текст за таксите, които се събират. Всички те са с цел да приведат тази подзаконова нормативна уредба в съответствие със Закона за пътищата. Струва ми се, че има неразбиране от страна на ползвателите на пътната мрежа. И в момента на „Дунав мост“ се събират такси, обясни Ишев и подчерта, че такива такси съществуват и в Европа. Той даде пример с Австрия, където освен за винетка се плаща и отделно за определени съоръжения, например някои тунели. Според него е нормално да се събира отделна такса например за тунелите на Шипка и Петрохан. Не бих казал, че съоръженията са несигурни. Мисля, че се взимат достатъчно сериозни и адекватни мерки в последно време за тяхното привеждане в нормално експлоатационно състояние, коментира още Ясен Ишев.", "date": "2018.11.19", "title": " 60% от пътната мрежа влиза в тол таксите"}
{"url": "https://duma.bg/pozhar-kray-okolovrastnoto-v-sofiya-n179596", "text": "Пожар пламна в търговски обект на Околовръстното шосе в София, предаде БГНЕС. Гори склад за бидони и контейнери. Гъст черен пушек се носи от мястото на пожара, който е в непосредствена близост до магазин Икеа. Причините за инцидента все още се изясняват, предполага се, че пламъзите са тръгнали от сглобяема къща. На мястото вече е пристигнал екип на пожарната. Междувременно голяма авария остави без ток част от центъра на София. Вече повече от час без захранване са сгради на ул. \"Позитано\", част от бул. \"Христо Ботев\", ул. \"Алабин\", ул. \"Три уши\". От ЧЕЗ съобщават, че е планирано аварията да бъде отстранена до 12 часа днес.", "date": "2018.11.19", "title": "Пожар край Околовръстното в София"}
{"url": "https://duma.bg/aleksandar-simov-schupeno-e-doverieto-borisov-tryabva-da-go-osaznae-n179594", "text": "Всяко решение на правителството оттук нататък ще се превръща в криза. Конструкцията вече е счупена. Въпросът е кога този, който твърдеше, че най- важната му задача е да запази конструкцията, ще го осъзнае. Счупено е доверието. С тези думи депутатът от БСП Александър Симов коментира пред БиТиВи продължаващите протести и оставката на Валери Симеонов. По думите му от лятото насам всяко важно решение на управляващите се превръща в обществена експлозия. Опасявам се, че управляващите нямат лукса да могат да кажат, че тъмната, черна опозицията е организатор на всичко това, подчерта Симов. Има реален обществен процес, който събужда гражданско недоволство, а ако властта иска да обвини за всичко опозицията, това няма да реши проблема. Заплашена е прословутата \"стабилност\", предупреди социалистът. За подадената от Валери Симеонов оставка Александър Симов коментира, че когато някой се оттегля по собствено решение, трябва да осъзнава защо се оттегля. Той нарече брифинга на вицепремиера апотеоз на цинизма. Депутатът се възмути, че Симеонов е обявил майките на деца с увреждания за инструмент на опозицията. Това решение на осъзнат човек ли ви се струва, попита Симов. Колкото и да чуваме патетични уверения за добро управление, виждаме, че в Обединени Патриоти текат буреносни процеси. Мога да си представя как Сидеров и Симеонов ще съжителстват заедно на парламентарните банки, прогнозира още народният представител. Според него един от първите конфликти ще бъде за лидерството в парламентарната група на патриотите. Всякакви уверения, че мнозинството е стабилно и че управлението знае какво прави, звучат като красиво пожелание, изпразнено от реален смисъл, категоричен бе Симов. Той е убеден, че доверието към управлението пада. Не вярвам, че нещо е в състояние да спре отлива на доверие, каза още той.  Дали ще се удължи животът на сегашния кабинет - това е като да се опитваш да вдъхнеш живот на мъртво тяло. Според мен политическите събития се движат със страшна сила. Има процеси, изтървани от контрол, и не вярвам властта, в този си вид, да изкара до европейските избори, подчерта Александър Симов. Той уточни, че БСП подкрепя, но не стои зад протестите и определи демонстрациите като естесвен процес за недоволство. ", "date": "2018.11.19", "title": "Александър Симов: Счупено е доверието, Борисов трябва да го осъзнае"}
{"url": "https://duma.bg/parvan-simeonov-bsp-vari-gerb-na-baven-ogan-n179593", "text": "От БСП предпочитат да варят ГЕРБ на бавен огън, предпочитат доверието към управляващите да ерозира и в един момент да падне под това към БСП. Затова скоро няма да има нови избори. Този анализ направи политологът Първан Симеонов в ефира на БНТ. По думите му оставката на Валери Симеонов времено е спасила кабинета. Той прогнозира обаче още скандали и протести. Напоследък всичко, което се случва в страната, е в по-пряка полза за ДПС, отколкото за БСП, смяща още политологът.  Видяхме удар по Патриотите и при едни евентуални следващи избори ДПС застава в идеалната ситуация – относително равни ГЕРБ и БСП, евентуално Обединените патриоти извън парламента и ДПС в ролята на балансьор, да държи всички в зависимост. Това е много неприятна политическа ситуация – менгеме за Борисов, коментира Симеонов. По думите му лидерът на НФСБ е успял да си извоюва мястото на човек, който казва това, което мисли, като някакъв вътрешен омбудсман. Той подразни едни, но много се хареса на други, смята политологът. С изказването за майките на деца с увреждания подразни всички и рязко загуби имидж. Загубиш ли общественото мнение, губиш онези, заради които се прави политиката. Оттук нататък той има шанса донякъде да поправи своя имидж, защото може да е по-свободен. Сега той може да казва и по-пиперливи неща, но е спорно доколко това е удачно, имайки предвид това, което се случи, коментира още Първан Симеонов.", "date": "2018.11.19", "title": "Първан Симеонов: БСП вари ГЕРБ на бавен огън"}
{"url": "https://duma.bg/minor-zagina-v-rudnik-v-madan-n179598", "text": "34-годишен работник загина в рудник „Крушев дол“ в Мадан заради срутване на скална маса, предаде БНР. Обстоятелствата по случая се изясняват. Сигналът е получен в Районното полицейско управление след 22 часа в неделя. Инцидентът е станал в рудник „Крушев дол“ към мини „Горубсо“ в спомагателна шахта по време на нощна смяна. При окопаване на работно място внезапно се свлича скална маса и затрупва 34-годишен работник. Мястото на инцидента е посетено и е извършен оглед.  Тялото на починалия е транспортирано в Областната болница в Смолян за аутопсия. Образувано е следствено дело. В началото на месеца от Националния осигурителен институт обявиха, че общо 66 души са загинали при трудови злополуки в България за първите 9 месеца на 2018. Общо злополуките са над 2200, а над 135 000 са установените нарушения на трудовото законодателство. Миналата година общият брой на починалите при инциденти на работното място беше 94.", "date": "2018.11.19", "title": "Миньор загина в рудник в Мадан"}
{"url": "https://duma.bg/utre-stava-yasna-sadbata-na-koalitsiyata-n179582", "text": "Лидерите на \"Атака\", НФСБ и ВМРО ще решават бъдещето на коалицията \"Обединени патриоти\" утре, за когато е насрочен коалиционният им съвет. Очаква се на срещата да бъде обсъдено предложението на Волен Сидеров за оставка на Красимир Каракачанов, както и кой да бъде предложен за вицепремиерския пост на мястото на Валери Симеонов. Сега си давам сметка след година и половина, че може би направихме грешка, че излъчихме двамата лидери, може би трябваше да посочим други хора, заяви атакистът в телевизионно интервю.  \"Опасявам се да не последваме съдбата на реформаторите. Тях ги няма на политическата сцена. Тази оставка я предлагам като спасителна акция, а не като нападка към Каракачанов, че може да подкрепяме управлението и без да заемаме ръководни фигури. Имаме нужда от обновяване. Не говоря за напускане на управлението, а за оттеглянето на лидерите. Има спад на доверието в патриотите. И на определени действия\", обоснова се Сидеров. Според него патриотизмът щял да девалвира, ако лидерът на ВМРО остане във властта. Каракачанов иронизира призива на Сидеров. \"Цяла нощ мислех върху него. Продължавам да мисля творчески. Ще настоявам на коалиционен съвет да разгледаме това творческо предложение и ако прерасне в подобна идея, дискретна или не, няма проблем да си подам оставката\", коментира вчера той в тв интервю. Според него НФСБ трябва да предложат човека, който да заеме вицепремиерския пост на мястото на лидера им Симеонов.  ", "date": "2018.11.19", "title": "Утре става ясна съдбата на коалицията"}
{"url": "https://duma.bg/germaniya-zabrani-na-18-saudittsi-da-vlizat-v-stranata-zaradi-ubiystvoto-na-hashogi-n179599", "text": "Германия ще забрани влизането в страната на 18 граждани на Саудитска Арабия заради предполагаемото им участие в убийството на журналиста Джамал Хашоги. Решението на федералното правителство в Берлин обяви министърът на външните работи Хайко Маас, цитиран от Франс прес. Германия реши да наложи забрана за влизането на 18 саудитски граждани, за които се предполага, че имат връзка с това престъпление, подчерта Маас, като допълни, че данните за тях ще бъдат въведени в шенгенската информационна система. Междувременно случаят Хашоги доведе до оставка на високопоставен служител в Белия дом, отговорен за политиката на САЩ спрямо Саудитска Арабия. Кирстен Фонтенроуз, директор на региона на Персийския залив в Съвета по национална сигурност е лобирала за строго наказание спрямо саудитското правителство след убийството на Хашоги. Според в. \"Ню Йорк таймс\" Фонтенроуз е настоявала да се наложат санкции и на един от най-доверените съветници на саудитския престолонаследник Мохамед бин Салман – Сауд ал Кахтани, което в крайна сметка се е случило. Така остава неясно защо тя напуска администрацията, посочва изданието. Два неназовани източника са казали пред изданието, че Фонтенроуз е имала спор с висшестоящите си в Съвета по национална сигурност, а от там са отказали да коментират случая. Вестникът отбелязва също и че се твърди за съществуването на доклад на ЦРУ, в който се стига до заключение, че принц Мохамед е поръчителят на убийството на Хашоги, но президентът Доналд Тръмп каза, че този доклад е „предварителен“. По неговите думи във вторник администрацията ще излезе с цялостния доклад по случая.", "date": "2018.11.19", "title": "Германия забрани на 18 саудитци да влизат в страната заради убийството на Хашоги"}
{"url": "https://duma.bg/snegat-spira-idva-dazhd-n179590", "text": "България побеля. Само за няколко часа снегът натрупа сериозна покривка в някои райони на страната. В Плевен през нощта чистиха около 23 см сняг, в Смолян - 15 см, в Габровско - около 10 см.  Пътят София – Варна в района на Велико Търново се оказа едно от големите предизвикателства за шофьорите през нощта. Обилният снеговалеж за кратко покри пътната настилка и сля платната за движение в едно. Движението през Прохода на Републиката се осъществяваше нормално, предаде БиТиВи. Проходът Шипка осъмна с 20-сантиметрова снежна покривка. Настилката и по южния, и по северния склон на прохода е заснежена, но обработена. Движението се осъществява нормално при зимни условия. Пътищата в област Смолян са проходими при зимни условия. Остават въведените вчера след обед ограничения за движение на тежкотоварни автомобили през прохода „Превала”. Снежната покривка на места надхвърля 15 см. Няма затворени пътища, а настилките са мокри и заснежени по високите части на планината, съобщават от областно пътно управление в Смолян. От Столичната община съобщиха, че всички снегопочистващи машини са били на терен тази нощ. Обработени  със смеси против заледяване са пътните платна на улиците, по които се движи общественият транспорт, общинските пътища, както и главните улици в кварталите на София.  Към момента се изпълняват всички маршрути на градския транспорт. В момента над 50 машини са в готовност, ако се наложи да работят. Над 50 машини са били ангажирани в снегопочистването в Смолянска област през последните 24 часа. През нощта няма постъпили сигнали за закъсали автомобили. Има подадени сигнали за паднали дървета на пътя в Община Мадан и в  смолянското село Момчиловци. Днес снеговалежите ще спрат, но се очаква дъжд почти навсякъде, който ще продължи и през следващите два дни. Температурите ще са от -1 в Северна България до 12 над нулата в района на Сандански. Интензивни валежи от дъжд се очакват в областите Кърджали, Хасково, Сливен, Стара Загора, Ямбол, Търговище, Русе, Разград, Шумен, Добрич, Варна, Бургас и Силистра. Количествата ще са между 20 и 30 л/кв.      ", "date": "2018.11.19", "title": "Снегът спира, идва дъжд"}
{"url": "https://duma.bg/nedovolstvo-zaliva-stranata-n179583", "text": "Натрупан с годините гняв, цяла поредица и разнородни поводи за недоволство изкараха вчера хиляди българи на протест в десетки градове из цялата страна. Исканията бяха различни - оставка на кабинета, смята на системата, ниски цени на горивата, по-добри условия за живот, спасяване от демографския колапс... Ключови кръстовища, платна на магистрали и центърът на София бяха блокирани заради шествия и митинги. Над 2000 униформени бяха мобилизирани, половината от тях бяха по улиците на София. Патрулки ескортираха протестиращи от Пловдив и Пазарджик до столицата. Коли на жандармерията имаше както в София, така и по магистрали и основни пътища в цялата страна.  Униформените в Свиленград обаче свалиха шлемовете си пред недоволстващите. С автошествия и блокади протестиращи от цялата страна изразиха вчера недоволството си от високите цени на горивата, ниския стандарт на живот и управляващите. В десетки градове хората излязоха на улицата да покажат гнева си и да защитят социалните и политическите си искания. Затворени бяха пътищата към ГКПП \"Капитан Адреево\", ГКПП \"Лесово\", ГКПП \"Кулата\", участъци от АМ \"Тракия\" и \"Хемус\". Блокирано бе движението и по пътя, който води от Гоце Делчев до границата с Гърция при ГКПП \"Илинден\" и пътя между Ловеч и Плевен. До сблъсъци  се стигна между униформени и протестиращи от Хасковска област, които за близо два часа блокираха магистрала \"Марица\" няколко километра от българо-турската граница. Жандармерия се опита да спре протестиращите, преди да стигнат до магистралата, но хората пробиха кордона. След това те спонтанно се пренасочиха пеша към \"Марица\" и блокираха движението към Турция през ГКПП \"Капитан Андреево\". На няколко километра от българо-турската граница хората започнаха да призовават полицаите за подкрепа. Униформените от Свиленградско свалиха каските си и оставиха щитовете на земята. Последваха бурни аплодисменти и възгласи \"Браво, истински българи!\". Няколко от протестиращите тръгнаха към редиците на полицаите, за да ги поздравят и им предадоха трибагрениците си. В резултат на протеста се образуваха километрични опашки от автомобили и камиони и в двете платна на аутобана. Блокадата беше вдигната малко след 15 часа. Около обяд бе даден стартът на протест срещу високите цени на горивата и поскъпването на задължителната за всички водачи застраховка гражданска отговорност в София. При засилено полицейско присъствие, към него се включиха и протестиращите, които искат смяна на системата. Неколкостотин души шестваха по централните софийски булеварди. Полицията поетапно спираше движението заради демонстрацията. Протестиращите скандираха пред сградата на парламента, след което се насочиха към Орлов мост. Кръстовището беше блокирано за кратко, а шествието отново тръгна към сградата на Народното събрание. Викове \"Оставка\" и \"Мафия\" кънтяха непрестанно. Близо 200 протестиращи от Варна преминаха по улиците на града и блокираха всяко от възловите кръстовища. Хората развяваха български знамена и огласяваха шосетата с патриотични песни. Със скандирания \"Оставка\", \"Всеки ден ще е така до оставката\" и \"Протестът е за вас, елате при нас!\" те поискаха смяна на цялата система, нови закони и нови управляващи. За кратко хората блокираха кръстовището пред сградата на общината.  Блокада при отбивката от автомагистрала \"Тракия\" при пътен възел \"Камено\" направиха и бургазлии. Някои от тях се разпръснаха в различни посоки, за да протестират на други места в града.   С викове \"Оставка!\" пловдивчани излязоха на протест пред сградата на общината с искане за промяна в системата за управление, по-високи доходи и по-ниски цени на горивата. Хората изразиха недоволството си, че държавата не предприема мерки, за да могат българите да си осигурят елементарни условия за живот. Протестиращите отрекоха да са платени или пък да са обвързани с някоя политическа сила. Сред тях имаше и таксиметрови шофьори, чиито основни искания са срещу монопола на горивата. Преди да стигнат до сградата на община Пловдив, те направиха тричасово автомобилно шествие. В тяхна подкрепа се включиха и недоволни жители от Пазарджик. Част от протестиращите от двата града се събраха и заедно тръгнаха към столицата по магистрала \"Тракия\", за да се влеят в протеста в София. Близо 300 души в Русе бяха на шествие срещу лошите условия на живот и с искане за оставка на правителството и провеждането на избори. Според тях управляващите не правят нищо за подобряване на благосъстоянието на хората, за вдигането на пенсиите и заплатите и свалянето на данъците. Конкретно за Русе, те настояват да не се допусне изгаряне на отпадъци от ТЕЦ, за което започват да събират подписка. Организаторите предупреждават, че ако исканията им не бъдат чути, през следващата седмица ще блокират пътя Русе-Бяла, а по-следващата - Русе-Варна.  Точно на обяд над 100 души затвориха пътя Симитли-Банско-Гоце Делчев край Разлог. По-късно се стигна и до блокирането на ГКПП \"Илинден\". Организаторите категорично заявиха, че протестът им не е политически. Движението на ГКПП \"Кулата\" бе възстановено, след като полицията разпръсна протестиращите. Повече от час граничният пункт остана блокиран от жителите на община Петрич. Хората не склониха да освободят платната, въпреки преговорите с полицията.  Без блокади по пътищата преминаха протестите срещу високите цени на горивата и социалната несправедливост в Благоевград и Велинград. Планираният пред общината в Добрич протест бе отменен, но хората се събраха на автошествие. То премина през част от града и се отправи към Генерал Тошево и граничния пункт Йовково, но до блокада не се стигна.  Протестното шествие в Сливен срещу социалната несправедливост направи пълна обиколка на града и потегли към Ямбол. Колоната беше пропусната на моста на село Крушаре от полицията. От Ямбол недоволните се отправиха към граничен пункт \"Лесово\", като преди това затвориха международния път към пункта в района на село Тенево. Селото бе сборният пункт на протестиращите от Сливен и Ямбол. На протест излязоха и Видин, Враца, Монтана, Дупница, Тетевен, Троян, Смолян и др.", "date": "2018.11.19", "title": "Недоволство залива страната"}
{"url": "https://duma.bg/11-arestuvani-sled-nedelnite-protesti-n179591", "text": "По време на протестите в неделя 11 души са били задържани, а унофмените са съставили общо 58 акта за нашурения. Става въпрос за хулигански прояви, лица без документи за самоличност, нарушения при шофьори и други, сочи равносметката на МВР.  Четирима от арестуваните са в София, сред тях има и непълнотелни, които по-късно са предадени на родителите им.  Според МВР общият брой на протестиращите е около 3 500 души. Около 2000 полицаи са следили да реда по време на демонстрациите. Част от протестите са били нерегламентирани, уточни на брифинг вътрешният министър Младен Маринов. Той призова хората да се включват само в регламентирани демонстрации. По думите му в МВР имат сигнали за готвени провокации и за участници в протестите, които са там, за да провокират конфликти. От вътрешното ведомство посочиха, че са взети всички необходими мерки, за да не се допусне напрежение на протестите в страната.", "date": "2018.11.19", "title": "11 арестувани след неделните протести"}
{"url": "https://duma.bg/kratki-novini-n179563", "text": "Бившият македонски премиер Никола Груевски е влязъл нелегално в Албания при граничния пункт Блато край Дебър. Груевски влязъл със свои доверени хора в Албания, след това се отправил за Тирана, а оттам с кола на унгарското посолство заминал за Черна гора. Македония няма договор с Унгария за екстрадиция, с който да поиска Груевски да й бъде предаден, за да излежи двегодишната си присъда затвор за доставката на луксозния мерцедес. Старите коли с дизелови двигатели няма да могат да се движат в райони на Гелзенкирхен и Есен, като в тях влиза част от магистралата А40. Министерството на околната среда на провинция Северен Рейн-Вестфалия ще обжалва ограничението, което трябва да влезе в сила от юли 2019 г. За разлика от ограничението на дизеловите коли в центровете на градовете, където хората имат и други варианти за придвижване, мярката за магистралите ще повлияе сериозно върху живота на пътуващите през тях. Аржентинският президент Маурисо Макри обяви тридневен траур, след като в края на миналата седмица бе открита подводницата \"Сан Хуан\", потънала точно преди година. На борда е имало 44-членен екипаж. Плавателният съд бе открит от дълбоководен апарат на американската компания Ocean Infinity (\"Оушън инфинити\")  Разследващите са установили група от най-малко трима граждани на Малта, които са заподозрени за организирането на убийството на журналиста Дафне Галиция преди 13 месеца. Не се разкриват имената на заподозрените, но се цитират високопоставени разследващи, които са съобщили, че следствието е в \"много напреднала фаза\". Съдебни документи с доказателства срещу тримата показват, че те са поставили бомба в колата на журналиста и са я задействали чрез SMS.", "date": "2018.11.19", "title": "Кратки новини"}
{"url": "https://duma.bg/shroder-iska-novi-sayuznitsi-na-berlin-n179564", "text": " Бившият германски канцлер Герхард Шрьодер разкритикува рязко търговската политика на САЩ и призова Берлин да търси нови съюзници в интервю пред телевизионния канал N-TV, предаде ТАСС. \"Не можем да търпим с нас да се отнасят като с окупирана страна. Когато гледам действията на американския посланик, добивам впечатление, че той по-скоро се смята за офицер от окупационните войски, отколкото посланик на САЩ в суверенна държава\", оплака се бившият германски канцлер. По мнението на Шрьодер Германия трябва да търси нови съюзници със съвпадащи интереси. Като такъв, както смята политикът, може да се смята Китай. \"Невъзможно е да се избегне сближаването между пострадалите от разпалените от САЩ конфликти\", заключи бившият канцлер.", "date": "2018.11.19", "title": "Шрьодер иска нови  съюзници на Берлин "}
{"url": "https://duma.bg/lavrov-gaz-prez-balgariya-samo-s-garantsii-ot-es-n179565", "text": "Маршрутът на газопровода \"Турски поток\" може да премине през България, Сърбия и Унгария и да достигне до газохранилището в австрийското селище Баумгартен. Това заяви руският външен министър Сергей Лавров в интервю за сръбския в. \"Телеграф\". От думите му става ясно, че това е само един от възможните варианти за трасето на \"Турски поток\". Същевременно отчитаме печалните уроци от \"Южен поток\" и не бихме искали повторение на тази ситуация\", уточни той. Руският външен министър каза, че за да се пристъпи към работа, са необходими положителни гаранции от профилните структури на ЕС. В същото време Сергей Лавров обвини Запада в опит да създаде на Балканите нов плацдарм срещу Русия. \"Днес се предприемат настойчиви опити за превръщането на Балканите в още един плацдарм срещу Русия. От страните в района настойчиво искат да направят избор: или с Москва, или с Вашингтон и Брюксел\", посочи Лавров.", "date": "2018.11.19", "title": "Лавров: Газ през България  само с гаранции от ЕС"}
{"url": "https://duma.bg/gorivata-srinaha-reytinga-na-makron-n179566", "text": "Популярността на френския президент Еманюел Макрон падна до 25% според обширно статистическо проучване, публикувано в неделя. Проучването на изследователската група Ifop /\"Ифоп\"/ бе публикувано в Journal du Dimanche /\"Журнал дьо Диманш\"/ един ден след националния протест на \"жълтите жилетки\" срещу високите цени на горивата, което според анализаторите е израз на нарастващото недоволство от 40-годишния президент. Резултатите от проучването показват спад с общо четири пункта през ноември, в сравнение с предходния месец, като едва 4% от анкетираните заявяват, че са \"много доволни\" от представянето на Макрон, докато 21% са \"предимно доволни\". 34% са \"предимно недоволни\", докато 39% са \"много недоволни\", според анкетата. Проучването е проведено между 9 и 17 ноември сред 1957 души. Над 400 души са ранени – 14 от които сериозно, при съботните протести срещу високите цени на горивата във Франция, които взеха и една жертва. Това съобщи вътрешният министър на страната Кристоф Кастанер, цитиран от АФП. Броят на пострадалите нарасна двойно спрямо цифрата, обявена от властите в събота. Протестите продължиха до късно през нощта срещу неделя на 87 локации в цялата страна, където демонстрантите блокираха пътища, недоволни от поскъпването на бензина и дизела. Пострадалите са 409 души, от които и 28 полицаи, жандармеристи и пожарникари, извикани да охраняват демонстрациите. По думите на вътрешния министър Кастанер в събота в блокадите, които са били на 2034 локации в цяла Франция, са се включили 288 000 души. Около 3500 души са останали на протестите и през нощта. Полицията е разпитала общо 282 демонстранти, от които 157 са задържани. Организаторите на демонстрациите са призовали и за нов протест в неделя, като се блокират 150 локации в страната, съобщи Кастанер. Групи от хора блокират движението на кръстовища, основни магистрали и пътни артерии в знак на протест срещу цените на горивата, чието поскъпване се отразява на доходите им, за което обвиняват лично реформите на президента Еманюел Макрон. Напрежението ескалира, след като част от блокираните шофьори влязоха в сблъсъци с демонстрантите и се опитаха да преминат насилствено през барикадите. По-рано властите обявиха, че от 1 януари 2019 г. цената на бензина ще се увеличи с 3 цента, а на дизела - с 6,5 цента. Увеличението е заради въвеждането на екологична такса за отделяните парникови емисии. Тази седмица премиерът Едуард Филип заяви, че протестите няма да попречат на правителството да въведе налога. Властите се опитаха да потушат напрежението, след като обещаха да подпомогнат някои семейства. Според проучване на общественото мнение за Le Figaro 73% подкрепят „жълтите жилетки“ и техните действия, а 70% искат правителството да спре покачването на цените на горивата.", "date": "2018.11.19", "title": "Горивата сринаха рейтинга на Макрон   "}
{"url": "https://duma.bg/podgotvyat-sreshta-na-varha-za-brekzit-n179592", "text": "Среща на върха на ЕС, която трябва да подкрепи споразумението с Лондон за Брекзит, се подготвя за 25 ноември в Брюксел. Днес ще заседава Съвет \"Общи въпроси\" във формат 27, а основната му задача ще е да подготви неделния форум.  Министрите, които ще заседават днес, ще обменят мнения за документа, какъвто бе представен и публикуван на 14-ти ноември и приет на ниво преговарящи от ЕС и Обединеното кралство. Те ще обсъдят и проекта на политическата декларация за бъдещите отношения, която бе представена на същата дата, отбелязва БНР. Вероятно Европейската комисия ще се споразумее за окончателния вариант на проектодекларацията с Великобритания до утре, след което тя ще бъде подложена на анализ от страна на 27-те страни-членки, преди да бъде предоставена за одобрение на европейските лидери в неделя.", "date": "2018.11.19", "title": "Подготвят среща на върха за Брекзит"}
{"url": "https://duma.bg/sasht-podgotvyat-doklad-za-ubiystvoto-na-hashogi-n179560", "text": "Доналд Тръмп заяви, че в най-близко време, вероятно още утре, САЩ ще публикуват \"много пълен доклад\" за убийството на саудитския журналист Джамал Хашоги в саудитското консулство в Истанбул. Президентът подчерта, че докладът ще съдържа информация за това \"кой го е направил\". В петък бе разпространено мнението на ЦРУ, че поръчителят на убийството е саудитският престолонаследник Мохамед бин Салман.   Убийците на Хашоги ще трябва да дават обяснения пред САЩ, това пък заяви вицепрезидентът Майк Пенс. \"САЩ са решени да поискат обяснения от всички, които са отговорни\" за убийството на журналиста, който потърси убежище в САЩ, каза Пенс. На свой ред говорителката на Държавния департамент Хедър Науърт добави, че за целта САЩ ще вземат допълнителни мерки, но без да се наврежда на стратегическите отношения с кралството. Рияд обвини 11 души за убийството, 5-ма ги грози смърт. ", "date": "2018.11.19", "title": "САЩ подготвят доклад  за убийството на Хашоги"}
{"url": "https://duma.bg/barnie-predlaga-udalzhavane-na-prehodniya-period-za-brekzit-do-2022-g-n179597", "text": "Преходният период след Брекзит да бъде удължен до 2022 година. Това предложение е направил главният преговарящ на ЕС Мишел Барние, пише в. \"Файненшъл таймс\". През този период Великобритания ще остане в ЕС като член без право на глас. Което означава, че ще трябва да изпълнява законите на Общността, но няма да има дума при писането им. В момента преходният период е договорен до декември 2020 г. Припомняме, че тази неделя се очаква среща на върха на ЕС, на която лидерите трябва да одобрят сегашния вариант на споразумението с Лондон.  Британския премиер Тереза Мей продължава да е обект на критики заради договореното техническо споразумение. Появиха се информации, че още тази седмица ще има вот на недоверие към британското правителство.  По-рано Мей защити сделката за Брекзит в интервю за Скай нюз. Тя повтори, че това е точното споразумение за британския народ. В същото време лидерът на Лейбъристката партия Джереми Корбин обяви, че партията ще гласува против споразумението и призова за предоговарянето му.", "date": "2018.11.19", "title": "Барние предлага удължаване на преходния период за Брекзит до 2022 г."}
{"url": "https://duma.bg/garchove-na-london-zaradi-brekzit-n179561", "text": "Петима евроскептични министри от британския кабинет притискат премиера Тереза Мей да направи промени в спорното споразумение с ЕС за \"Брекзит\", разкри в. \"Гардиън\". Председателят на Камарата на общините Андреа Лийсъм координира групата, в която влизат Майкъл Гоув, Лиъм Фокс, Крис Грейлинг и Пени Мордонт. Министрите вярват, че все още има време премиерът да се върне в Брюксел и да предоговори споразумението. Групата се надява да се променят най-спорните точки в споразумението, за да може Мей да избегне вот на недоверие от нейните депутати и унизителна загуба в парламента. Министрите най-вече искат да се промени механизмът за избягване на \"твърда\" граница между намиращата се в ЕС Ирландия и Северна Ирландия, която пък е част от Великобритания.  Междувременно в. \"Сънди експрес\" съобщи, че днес депутати съпартийци на премиерката може да поискат вот на недоверие. Според депутатката Надин Дорис, която е привърженичка на \"Брекзит\", близо 90% от Консервативната партия не желаят Тереза Мей да ръководи страната.  Проектоспоразумението с ЕС за \"Брекзит\", което Мей вече представи в Камарата на общините се приема на нож от много британски политици и партии. ", "date": "2018.11.19", "title": "Гърчове на Лондон  заради \"Брекзит\""}
{"url": "https://duma.bg/i-dokoga-shte-prodalzhava-tova-chudo-n179553", "text": "Не е за вярване, не е за гледане, не е за слушане! Как властта опиянява, как откъсва от реалността, как неузнаваемо изменя властниците! Така е, защото управниците ни живеят в една друга България! Те се жалят, че не им стигат хилядите, с които разполагат, а хората от народа си броят стотинките за хляб! Но управниците упорито  продължават да повтарят, че животът в държавата ни е добър, че всичко цъфти и връзва!  Гневни майки, разплакани деца, ядосани бащи, твърди и решителни работници, объркани млади хора, които се чудят кой световен път да поемат, та да се спасят от високите данъци, от неимоверните цени, от ниското и обидно заплащане на труда - това е резултатът от некадърното управление на държавата! Управниците ни не виждат отчаяните пенсионери, не виждат как техните бащи, майки и деди мизерстват, как боледуват и страдат от разпадналата се здравна система, от отнетите им права, от непризнаването и унижението, на което са подложени. Не разбират властниците ни, че всичко у нас се разпада от неправилно управление, от лошо стопанисване, от некачествена работа, от обири, кражби и мародерстване. То кое ли ни е наред!? Управниците ни отказват да видят истинския живот на народа, не искат даже да го чуят, не щат да го разберат. Защото от прозорците на скъпите им коли всичко им изглежда прелестно! Те са обгрижвани, пазени, гледани, разглезени, за тях няма кризи, няма високи цени на горивата, няма отказване от парно, няма спестяване на ток, вода... Кой, ако не те, трябва да са добре - така мислят, така гласно разсъждават и си го признават! Как да разберат те трудовите хора?  Казано е, че трябва да си в обувките на другия, за да разбереш дали стискат. Затова е редно да оставим управниците ни да живеят в условията на обикновените граждани у нас. Нека да живеят така, както живее народът. Да споделят всичките трудности, на които са подложили хората, които са ги избрали, които са им гласували доверие и които те управляват по такъв начин, че правят живота им труден, горчив, невъзможен! И това било демокрация!  А сега си мислят, че ще се успокоят хората, ще им се размине разплащането за бедите, които са натворили, за положението, до което са довели България! Дали си вярват! Едва ли? Казано е: \"Глас народен - глас Божи!\"                           ", "date": "2018.11.19", "title": "И докога ще продължава това чудо?"}
{"url": "https://duma.bg/aoiyama-varvi-vtori-vav-fukuoka-n179531", "text": "\"Маегашира-12\" Даниел Иванов-Аоияма е втори във временното класиране на последния за годината супертурнир по сумо във Фукуока. След VIII кръг българинът е с актив от 6 успеха и 2 загуби и разделя втората позиция с още петима сумисти. Едноличен лидер е японският \"комусуби\" Такакейшо, който вчера тръшна сънародника си \"маегашира-1\" Миогирю и записа седма победа в турнира. Сумистът от Елхово, който тежи 197 кг, пък избута от дохиото японеца Даямами с техниката \"йорикири\". Така Даниел постигна шеста поредна победа в турнира, който започна с 2 загуби. Във Фукуока не участват обаче и тримата \"Велики шампиони\" Хакухо, Какурю и Кисеносато заради контузии. Днес Аоияма среща японския \"маегашира-15\" Майсей.", "date": "2018.11.19", "title": "Аоияма върви втори във Фукуока"}
{"url": "https://duma.bg/vasil-antonov-poe-shahmata-n179530", "text": "Васил Антонов е новият председател на Българската федерация по шахмат 1928. Той бе избран на Общо събрание в Плевен вчера, което бе свикано по искане на над 1/3 от клубовете. Кандидатурата и програмата на Антонов бяха подкрепени единодушно. В обръщението си към делегатите след избора новият председател декларира, че ще остави вратата отворена за всички деятели, милеещи и желаещи да работят за шахмата в България.", "date": "2018.11.19", "title": "Васил Антонов пое шахмата"}
{"url": "https://duma.bg/stoyka-petrova-na-pobeda-ot-medal-na-svetovnoto-n179532", "text": "Стойка Петрова (54 кг) е само на победа от медал на Световното първенство по бокс за жени в Ню Делхи. Българката надигра във II кръг Турсуной Рахимова (Узб) с 4:1 съдийски гласа и се класира за 1/4-финалите. Тя почива на старта, защото е водачка в схемата. Петрова е сребърна медалистка от предишния шампионат на планетата в Астана през 2016 г. От световното обаче отпадна европейската шампионка Севда Асенова (48), която във II кръг загуби от Мадока Уада (Яп) с 1:4. Снощи на ринга се качи Деница Елисеева (60) срещу Каролин Вейре (Кан). В събота Станимира Петрова (57) спечели с единодушното решение на съдиите мача си от II кръг срещу Риана Риос (САЩ). Следващата съперничка на световната ни и европейска шампионка е индийката Соня, която победи Доа Тужани (Мар). Дебютантката ни на такъв форум Мелис Йонузова (64) също приключи след загуба от Мартина Шморанцова (Чех). Аут е и Габриела Димитрова (51) след поражение от ирландката Роуз Смит.", "date": "2018.11.19", "title": "Стойка Петрова на победа от медал на световното"}
{"url": "https://duma.bg/albert-popov-e-20-i-v-levi-n179534", "text": "Алберт Попов започна брилянтно в Световната купа по ски. 21-годишният алпиец завърши 20-и на слалома в Леви, с който се откри сезонът при мъжете. Българинът даде общо време от двата манша 1:53,53 мин. (55,89 и 57,64), като беше по-бавен от победителя Марсел Хиршер (Ав) с 2,49 сек. От финландския курорт Попов си тръгна с 11 т. за ранглистата, които са първи в неговата кариера в деветия му старт от най-високо ниво. Спечелените точки са важни, тъй като ще му позволят по-челно стартиране в следващите стартове. Постижението му е историческо, защото българин не беше печелил точки от 16 декември 1986 г. Преди почти 32 години Петър Попангелов завърши 14-и в слалома за Световната купа в Мадона ди Кампилио. Освен това Попов стана първият българин след Попангелов с точки в слалома. Тук не отчитаме изявите на натурализирания австриец Килиан Албрехт, който на 24 януари 2010 г. завърши 21-и в Кицбюел. В Леви софиянецът кара много силно в първия манш и финишира 22-и, въпреки че стартира едва 75-и от 88 скиори. Така Алберт попадна между първите 30 за втория манш, за който не се класираха силни имена като Стефано Грос (Ит), Лоик Мейлар (Швейц) и Марк Дигрубер (Ав). Във второто спускане Попов даде 15-о време, а втори в общото класиране се нареди Хенрик Кристоферсен (Нор) на 9 стотни след Хиршер и на 1,41 сек. пред третия Андре Мирер (Шв). За Хиршер победата бе 59-а и 28-а в слалома. Стартът в Леви беше първи при мъжете в \"Белия керван\", след като гигантският слалом в Зьолден в края на октомври беше отменен заради лошо време и лавина. При жените първа в Леви завърши Михаела Шифрин (САЩ) с време 1:32,61 мин., пред Петра Влъхова (Слвк) на 58 стотни, Бернадете Шилд (Ав) на 79 стотни и др. По традиция победителите във финландския курорт получават по един елен.", "date": "2018.11.19", "title": "Алберт Попов е 20-и в Леви"}
{"url": "https://duma.bg/vlado-nikolov-se-varna-s-20-t-vav-voleybola-n179533", "text": "Владимир Николов се върна на полето 2 години и половина след бенефиса си, с който сложи край на кариерата си. 41-годишният бивш капитан на националния отбор игра цял мач като диагонал при загубата на Левски от ЦСКА с 1:3 гейма (-21, 24, -18, -16) в мач от V кръг на Суперлигата. Сега като треньор и президент на \"сините\" той бе най-резултатен за отбора си с 20 т. Това беше първият му мач в родното първенство от април 2002 г. Спешното му влизане в игра беше заради многото контузии в състава. В допълнение в зала \"Васил Симов\" Гордан Люцканов получи травма в третия гейм и на паркета влезе да играе 14-годишният син на Николов -  Алекс, а другият посрещач бе 16-годишният Самуил Вълчинов. Така \"вечното дерби\" беше доста обезличено и ЦСКА се поздрави с успеха. Топреализатор стана Венцислав Георгиев с 26 т., а Пламен Шекерджиев добави 16. 43-годишният капитан Ивайло Стефанов приключи с 9 т., а 3 години по-младият Христо Цветанов завърши с 14. И двамата са бивши играчи на Левски, преди да поемат за чужбина. За \"сините\" шотландецът Марк МакГивърн заби 12, а Теодор Богданов 9. \"Много мъжество и малко волейбол, ЦСКА изпълняваше такъв сервис, че не ни позволи да играем. След като излезе Люцканов, практически мачът се доиграваше. Те са отбор с опитни състезатели, на блокада се справят добре. Беше емоционален момент, очаквах друг резултат, не се получи. Алекс трябваше да бие само сервис, но се наложи да замести Люцканов.  Съдиите се справиха перфектно, но от федерацията очаквам на такива мачове да има система видеочалъндж\", коментира Николов и призна, че в последния месец е свалил 10 кг и вече е \"само\" 115, за да може да играе.", "date": "2018.11.19", "title": "Владо Николов се върна с 20 т. във волейбола  "}
{"url": "https://duma.bg/rezultati-n179535", "text": "V кръг Лига С, Група 3: Кипър - България 1:1 1:0 Захариу (24) 1:1 Димитров (89-д); Словения - Норвегия 1:1 1:0 Вербич (9), 1:1 Йонсен (85). 1. Норвегия 10 2. България 10 3. Кипър 5 4. Словения 2!. VI кръг, днес, 21.45: България - Словения и Кипър - Норвегия. Лига А Група 1: Холандия - Франция 2:0 1:0 Вайналдум (44) 2:0 Депай (95-д) 1. Франция 7 2. Холандия 6 3. Германия 3. VI кръг (днес): Германия - Холандия.  Група 2: 1. Белгия 9 2. Швейцария 6 3. Исландия 0!. VI кръг (снощи): Швейцария - Белгия.  Група 3: Италия - Португалия 0:0. 1. Португалия 7 2. Италия 5 3. Полша 1!. VI кръг (утре):  Португалия - Полша.  Група 4: 1. Испания 6 2. Англия 4 3. Хърватия 4. VI кръг (снощи): Англия - Хърватия.  Лига В Група 1: Словакия - Украйна 4:1 1:0 Руснак (6) 2:0 Куцка (26) 2:1 Коноплянка (47) 3:1 Зрефак (52) 4:1 Мак (61); 1. Украйна 9 2. Чехия 3, 3:4 3. Словакия 3, 5:4  VI кръг (днес): Чехия - Словакия.   Група 2: Турция - Швеция 0:1 Гранквист (71-д). 1. Русия 7 2. Швеция 4 3. Турция 1!. VI кръг (утре): Швеция - Русия.  Група 3: 1. Босна и Херцеговина 10. 2. Австрия 4 3. Северна Ирландия 0!.  VI кръг (снощи): Северна Ирландия - Австрия.  Група 4: Уелс - Дания 1:2 0:1 Йоргенсен (42) 0:2 Брайтвайте (88) 1:2 Бейл (90) 1. Дания 7 2. Уелс 6 3. Ирландия 1!. VI кръг (днес): Дания - Ирландия.  Лига 3 Група 1: Албания - Шотландия 0:4 0:1 Фрейзър (14) 0:2 Флетчър (45+2-д) 0:4 Форест (55 и 67), ЧК: Маврай (22-А); 1. Израел 6 2. Шотландия 6 3. Албания 0 VI кръг (утре): Шотландия - Израел.  Група 2: 1. Финландия 12 2. Гърция 9 3. Унгария 7 4. Естония 1!. VI кръг, снощи: Гърция - Естония и Унгария - Финландия.  Група 4: Румъния - Литва 3:0 1:0 Пушкаш (7) 2:0 Кешерю (47) 3:0 Станчу (65), ЧК: Новиковас (88-Л); Сърбия - Черна гора 2:1 1:0 Ляич (30) 2:0 Митрович (32) 2:1 Мугоса (70), проп. дузпа Митрович (38-С). 1. Сърбия 11 2. Румъния 9 3. Черна гора 7 4. Литва 0!. VI кръг (утре): Черна гора - Румъния и Сърбия - Литва.   Лига D Група 1: 1. Грузия 13. 2. Казахстан 6 3. Латвия 3 4. Андора 3. VI кръг, днес: Грузия - Казахстан и Андора - Латвия.   Група 2: 1. Беларус 11. 2. Люксембург 9 3. Молдова 8 4. Сан Марино 0. VI кръг, снощи: Moлдова - Люксембург и Сан Марино - Беларус. Група 3: 1. Косово 11 2. Азербайджан 9 3. Фарьорски острови 4 4. Малта 0. VI кръг (утре): Косово - Азербайджан и Малта - Фарьорски острови.    Група 4: Гибралтар - Армения 2:6 1:0 Де Бар (10) 1:41 Мовсисян (27, 48, 52 и 54) 1:5 Карташян (66) 2:5 Пристли (78) 2:6 Карапетян (90+4); Лихтенщайн - Македония 0:2 0:1 Барди (53) 0:2 Несторовски (90) 1. Македония 12 2. Армения 9 3. Гибралтар  6 4. Лихтенщайн  3. VI кръг (днес): Македония - Гибралтар и Лихтенщайн - Армения. * Отборите с главни букви продължават на полуфинали в лигите. Отборите със ! изпадат в по-долната лига.  Предквалификации, II кръг България - Гибралтар 6:0 1:0 Митков (8) 4:0 Боруков (12, 20 и 22) 5:0 Митков (26) 6:0 Личев (52). III кръг, утре, 14.30: България - Гърция   Футбол по БНТ 1 21.45 България - Словения по БНТ 3 21.35 Германия - Холандия по Евроспорт 1 Кърлинг 12.00 ЕП в Талин Ски скокове 16.00 СК във Висла (индивидуално) 21.00 СК във Висла (отборно) Фигурно пързаляне 17.30: Гран при на Русия (обзор)", "date": "2018.11.19", "title": "Резултати"}
{"url": "https://duma.bg/chehite-protestirat-sreshtu-premiera-babish-n179562", "text": "Хиляди чехи отново излязоха по улиците на Прага, за да протестират срещу премиера Андрей Бабиш, който заяви, че \"никога няма да подаде оставка\", въпреки шумния корупционен скандал със семейството му. Акцията отбелязва и 29-ата годишнина от чешката Нежна революция, която свали по мирен път комунистическия режим, предаде Би Би Си. През седмицата чешкото общество беше взривено от новината, че премиерът е укрил сина си Андрей Бабиш-младши, в окупирания Крим заради корупционната афера с проекта \"Щъркелово гнездо\" и свързаната с него злоупотреба с европейски средства. Припомняме, през 2008 г. семейството на премиера купи старинно имение с намерението да го преустрои в луксозен конферентен център. Реконструкцията беше оценена на 350 милиона крони, от които 50 милиона грант от ЕС по програма за подкрепа на дребния бизнес. Андрей Бабиш заяви, че няма нищо общо със скандала и че центърът \"Щъркелово гнездо\" принадлежи на децата му. Но 35-годишният му син заяви наскоро пред репортери, че с помощта на един от служителите на компанията на влиятелния му баща е бил насилствено изведен от Чехия в Крим. Бабиш отрече и заяви, че пребиваването на Бабиш-младши на окупирания полуостров е било законно и доброволно. Той отрече и обвиненията, че е организирал отвличането на сина си, за да му попречи да свидетелства по казуса \"Щъркелово гнездо\".  Съботните протести бяха предшествани от многохилядна демонстрация в четвъртък, на която хората скандираха \"Срам\" и \"Оставка\". Ден по-късно демонстрантите изразиха възмущението си, като изхвърлиха венците, поставени от Бабиш и от президента Милош Земан за годишнината от Нежната революция. Чешките опозиционни партии инициираха вот на недоверие срещу правителството, който трябва да се гласува на 23 ноември. Ако вотът успее, президентът ще трябва да назначи нов премиер. В същото време правоохранителните органи на Чехия са поискали от прокуратурата на швейцарския кантон Цюрих информация за банковите сметки на премиера и лидер на Политическо движение \"Действие на недоволните граждани\", доларовият милиардер Андрей Бабиш, който е следствен по делото за незаконното придобиване на компанията \"Щъркелово гнездо\", чийто собственик е бил той, и за отпускане на средства в размер на два милиона евро от европейските фондовете. За това съобщи в събота Чешкото радио. Искането е било изпратено през април. Представителите на прокуратурата на швейцарския кантон потвърдиха факта, но отказаха да коментират следващите стъпки. Работи се по документа, са заявили от Цюрих за Чешкото радио. През януари тази година долната камара на парламента на републиката лиши Бабиш от имунитет по подозрение за участие в усвояването на субсидии от фирмата \"Щъркелово гнездо\". Разследването по делото, към което са привлечени и най-близките му роднини, включително и съпругата му, не е приключило. Премиерът категорично отрича обвиненията, заявявайки, че те са провокация от политическите му противници. Самият премиер отпътува за Швейцария в събота, където живее синът му, който се превърна в център на вниманието от страна на медиите. Според Бабиш синът му страда от шизофрения и следователно не е отговорен за действията си, включително изявления, направени пред репортери на Seznam /\"Сезнам\"/.", "date": "2018.11.19", "title": "Чехите протестират срещу премиера Бабиш"}
{"url": "https://duma.bg/kesheryu-belezhi-za-uspeh-na-rumaniya-sinat-na-hadzhi-debyutira-za-komshiite-n179536", "text": "Клаудиу Кешерю заби второто попадение за победата на Румъния над Литва с 3:0 в мач от 4 група на Дивизия С в Лигата на нациите. Голмайсторът на Лудогорец и Първа лига вкара втория гол в 47-ата мин., а другите бяха дело на Георге Пушкаш (7) и Николае Станчу (65). Кешерю игра до 65-ата мин., когато беше заменен от сина на Джика Хаджи - Янис. Срещата в Плоещ остава в историята на румънския футбол, защото 35 години след дебюта на Джика с националния екип, по стъпките му тръгна и неговият син. Този сезон 20-годишният халф има 5 гола в 13 двубоя за Виторул Костанца, чийто собственик и треньор е баща му Георге (Джика) Хаджи.  След мача в Плоещ, където цял мач игра защитникът на Лудогорец Козмин Моци, Румъния има 9 т., с 2 след лидера Сърбия. В последния кръг утре Румъния гостува на Черна гора, а Сърбия е домакин на Литва", "date": "2018.11.19", "title": "Кешерю бележи за успех на Румъния,   синът на Хаджи дебютира за комшиите"}
{"url": "https://duma.bg/za-tsvetanov-ostavkata-na-simeonov-zazdravyavala-vlastta-n179579", "text": "Зам.-председателят на ГЕРБ Цветан Цветанов опита да омаловажи оставката, която вицепремиерът Валери Симеонов подаде в петък вечер. След като Бойко Борисов призна, че с оставката на лидера на НФСБ може да се \"счупи конструкцията\" на управляващата коалиция, партийният му заместник отхвърли подобен развой. Според него така дори се заздравявала коалицията, а решението на Симеонов било акт, който ще успокои обстановката в страната, Оттеглянето от правителството на вицепремиера и лидер на НФСБ Валери Симеонов не е изненада, заяви гербаджията в тв интервю. \"Оставката на Симеонов приемаме като спечелване на справедливите искания на целия български народ за справедливост и показва, че в България има само един човек, който все още може да се противопоставя на тези справедливи искания и да не следва волята на българския народ и това е Красимир Каракачанов. Надяваме се, че след тази и следващата оставка - на Каракачанов, положението в България ще се нормализира\", прицели се във властта лидерът на \"Воля\" Веселин Марешки. Председателят на ДПС Мустафа Карадайъ коментира ситуацията в социалните мрежи. Оставката на злополучния вицепремиер беше задължителна, тя е закъсняла и няма да промени нищо, написа той. Лидерът на ДПС изразява притеснение за ситуацията в страната. \"Бедността и несигурността подхранват омразата и агресията. Време е за съгласие и воля, време е за реализиране на програма за ускорено развитие на страната\", заявява Карадайъ.", "date": "2018.11.19", "title": "За Цветанов оставката на Симеонов заздравявала властта"}
{"url": "https://duma.bg/gerb-iskat-razkrivane-na-novi-bolnitsi-n179575", "text": "От догодина да отпадне забраната за разкриване на нови болници и медицински дейности. Това предлагат ГЕРБ в промените между първо и второ четене на законопроекта за бюджета на НЗОК за 2019 г., които внесоха късно в петък следобед, когато бе крайният срок за това. Освен това може да се разкриват нови болници или съществуващите да се преобразуват с разрешение на Министерския съвет. В предишния вариант на законопроекта се предвиждаше парламентът да дава тези разрешения. Припомняме, че със Закона за бюджета на НЗОК за 2018 г. управляващите забраниха т.г. да се разкриват нови болници и медицински дейности, които се финансират от касата. Заявлението за нова болница се подава до министъра на здравеопазването, а кабинетът ще трябва в 2-месечен срок след подаване на заявлението да се произнесе дали разрешава или не разкриването на нова болница. Ако новата болница ще иска финансиране от НЗОК, касата трябва до 1 месец да даде становище. Разрешението трябва да бъде съобразено с потребностите на населението от медицинска помощ, съгласно Националната здравна карта. ДУМА припомня, че последната приета карта от края на май т.г. в момента не действа. Тази и други промени се правят в преходните и заключителни разпоредби на проектозакона за бюджета на касата, а не в съответните здравни закони. Както от няколко години се случва, от ГЕРБ правят подобни промени в здравни закони през преходните и заключителни разпоредби на Закона за бюджета на НЗОК. Такава промяна е и закриването на Фонда за лечение на деца и прехвърлянето му към НЗОК през 2019 г. Създава се и нов контролен орган в здравеопазването - Изпълнителна агенция \"Медицински надзор\", в която влиза и сегашната Изпълнителна агенция по трансплантация.  Даването на статут на университетски болници по сега действащите критерии ще остане до 1 април догодина.  От БСП предлагат повече пари за първичната помощ. \"Така ще се разтовари болничната помощ\", коментира пред ДУМА доц. Георги Йорданов, депутат от БСП и зам.-председател на здравната комисия. От левицата предлагат да отпаднат 35 параграфа от проекта. Всички те нямат връзка с бюджета на касата и са свързани с промени в други нормативни актове в здравеопазването, обясни доц. Йорданов.", "date": "2018.11.19", "title": "ГЕРБ искат разкриване на нови болници"}
{"url": "https://duma.bg/kaloyan-pargov-obratnoto-broene-za-kabineta-borisov-3-zapochna-n179577", "text": "Обратното броене за кабинета \"Борисов 3\" започна, а ерозията ще се засилва, прогнозира вчера председателят на БСП в София Калоян Паргов. Според него в ГЕРБ вече се наблюдава процес на създаване на вътрешна опозиция, а центровете са два - в парламента и на \"Дондуков\" 1. Паргов вижда в предсрочните парламентарни избори неминуем и реалистичен край на управлението. Лидерът на столичните социалисти очаква следващата година да има три вота - европейски, местен и парламентарен. Единственият въпрос според него е дали ГЕРБ ще хвърли оставка или БСП ще ги свали от власт. Паргов добави, че няма сила, която да изкара хората на улицата да протестират, ако властта не ги е предизвикала със своите действия или бездействие. Оставката на Валери Симеонов съвсем очевидно е закъсняла и няма да реши нито един проблем на управлението в момента, смята той. По думите му в момента ГЕРБ са заложници на \"Обединени патриоти\", а ОП са заложници на властта. Той нарече управлението нелегитимно, а ситуацията в страната - задълбочаваща се политическа криза.  Ден по-рано лидерът на БСП Корнелия Нинова също определи оставката на Симеонов за закъсняла и неискрена. Тя поздрави майките на деца с увреждания, че 26 дни не отстъпиха от най-милото си - детето си. Според нея обаче голямата победа е събудената гражданска енергия на хората, които преди две години щяха да се страхуват да имат различно мнение. Нинова напомни, че протестите вече не са само срещу една или друга личност, а за провежданите политики, които управляващите не искат да променят. Междувременно зам.-председателят на ПГ на \"БСП за България\" Георги Свиленски заяви, че оставката на Симеонов няма как да бъде решение на проблемите. Според него сме свидетели на тясно партийни интереси, а не на защита на националните интереси и българското общество. Свиленски смята, че оставката няма да спаси нито патриотите, нито ГЕРБ.", "date": "2018.11.19", "title": "Калоян Паргов:   Обратното броене за кабинета \"Борисов 3\" започна"}
{"url": "https://duma.bg/na-izprovodyak-simeonov-se-pohvali-s-lifta-na-pirin-n179578", "text": "След масовите и продължителни протести с искане за оставката му Валери Симеонов най-сетне реши да освободи вицепремиерския пост в петък вечер. На изпроводяк обаче той не пропусна да се похвали. Лидерът на НФСБ изтъкна като свои постижения разрешението на строителство на втори лифт в Банско и прокарване на позиция в ЮНЕСКО, която да не забранява съоръжението му. Той се гордее с оградата по границата с Турция, решаването на етнически конфликти в Асеновград и Шекер махала, осигуряването на бизнеса със сезонна работна ръка, спирането на подаряването на 700 декара на Бузлуджа на БСП, борбата с шума в курортите и други. Симеонов обаче така и не се извини за атаките си към протестиращите майки и отново се оплака от медийна кампания, която вече се била прехвърлила и върху депутати от НФСБ. \"Тази медийна кампания удря върху рейтинга на правителството и се превръща в пречка за нормалното функциониране на сегашното управление. Това аз не мога да си го позволя\", мотивира той оставката си. Решението съгласувал в петък по обяд с Красимир Каракачанов, а след това представил и пред Бойко Борисов. Премиерът приел оставката му и ще я внесе в Министерския съвет.", "date": "2018.11.19", "title": " На изпроводяк Симеонов се похвали с лифта на Пирин"}
{"url": "https://duma.bg/s-30-000-podpisa-bsp-iska-preizchislyavane-na-pensiite-n179572", "text": "БСП внесе 30 000 подписа в Народното събрание с искане за преизчисляване на пенсиите с новия средно осигурителен доход за 2017 г. Подписите са събрани от цялата страна, а инициативата за подписката е на Съюза на пенсионерите в Хасково. Представители на инициаторите се срещнаха с лидера на БСП Корнелия Нинова и депутати от БСП. Подписката продължава. \"Отдавна настояваме всички пенсии да бъдат преизчислени. Затова внесохме предложения в бюджета, между първо и второ четене, за преизчисляване на всички пенсии със средноосигурителен доход за 2013 г.\", обясни Нинова. Тя каза, че това ще струва на бюджета 800 млн. лв. и левицата е посочила откъде ще дойдат тези пари. \"Провеждаме тази политика години наред, защото възрастните хора са най-ощетените в страната. Цените на ток, парно, вода и продукти растат нагоре, а пенсиите ще бъдат осъвременени само по швейцарско правило и то от 1 юли догодина, когато увеличението ще бъде \"изядено\" от инфлацията\", коментира Нинова.  \"Надяваме се да постигнем увеличение на пенсиите, за да имаме по-достоен живот\", казаха представители на инициаторите на подписката. ", "date": "2018.11.19", "title": "С 30 000 подписа БСП иска преизчисляване на пенсиите"}
{"url": "https://duma.bg/arest-za-grafit-sreshtu-lo-pen-varhu-pametnika-na-savetskata-armiya-n179571", "text": "Софийската районна прокуратура е постановила 72-часов арест на младеж, задържан за рисуване със спрей върху Паметника на Съветската армия в София. Случаят е от четвъртък преди полунощ, когато дежурните от видеонаблюдението в СДВР забелязали човек да пише по монумента и веднага изпратили екип. На мястото е арестуван 22-годишен студент по биология, който надраскал с черен спрей \"Refugees welcome, Le Pen go home\"  (\"Бежанци, добре дошли, Льо Пен върви си вкъщи\"). Марин Льо Пен, лидер на френската крайна десница, бе в България, за да подкрепи Веселин Марешки и неговата партия \"Воля\" за предстоящите догодина европейски избори. По случая е образувано бързо производство. От държавното обвинение не уточняват каква е причината за удължаването на първоначалния арест на студента. Предстои разследващите да внесат искане в Софийския районен съд за налагане на постоянна мярка за неотклонение на младия мъж, който е с чисто съдебно минало и не е осъждан. За последно Паметникът на Съветската армия бе надраскан в началото на октомври. След това от МВР обявиха, че са поставили специални камери, които да следят за вандали.", "date": "2018.11.19", "title": "Арест за графит срещу Льо Пен върху Паметника на Съветската армия "}
{"url": "https://duma.bg/stogodishnina-otbelyazaha-sotsialistite-v-dimitrovgrad-n179573", "text": "Димитровградските социалисти отбелязаха тържествено 100 г. от създаването на партийната си организация. Честването бе уважено от дългогодишния народен представител и бивш кмет на Димитровград Ангел Найденов и депутатите Виолета Желева, Драгомир Стойнев и Никола Динков. Желева прочете поздравителния адрес от НС на БСП, парламентарната група и лидера на партията Корнелия Нинова. \"Прекрачваме уверено в следващия век, защото само ние, социалистите, можем да се гордеем с дълголетната си история. Това, че всички вие сте тук днес, доказва, че сме устояли на предизвикателствата. Смело и отговорно с бъдещи успехи ще посрещнем това, което ни очаква. Нека си пожелаем повече изборни успехи\", призова тя. Продължава представянето на \"Визия за България\" в различни райони. Народните представители Лало Кирилов, Иван Генов и Богдан Боцев бяха в общините Златица и Антон, Иван Ченчев посети Драгоман, а проф. проф. Светла Бъчварова и Илиян Тимчев бяха в Брусарци. Таско Ерменков и Тодор Бйачев посетиха Медковец, а в Якимово бе Атанас Костадинов. Антон Кутев, Николай Тишев и Милко Недялков изслушаха проблемите на жителите в Белоградчик, а Иван Ибришимов и Радослав Стойчев - на Чупрене. Силно присъствие на депутати от левицата имаше през последните дни в Северозападна България. Лидерът на БСП Корнелия Нинова, зам.-председателите на ПГ \"БСП за България\" Георги Свиленски и Христо Проданов и народните представители проф. Анелия Клисарова, Стоян Мирчев, Манол Генов, Филип Попов и Явор Божанков бяха във Видин. Срещи, свързани с \"Визия за България\" и алтернативния бюджет на левицата, имаше още в Лом, Брегово, Димово, Грамада, Дунавци, Бойница, Ново село, Неговановци, Винарово, Макреш и др. ", "date": "2018.11.19", "title": "Стогодишнина отбелязаха социалистите в Димитровград "}
{"url": "https://duma.bg/prezidentat-ne-e-kanil-gerb-na-sreshta-n179574", "text": "Държавният глава Румен Радев не е поканил ГЕРБ на среща, това пояснение направи пред \"Хоризонт\" вчера началникът на кабинета му Иво Христов. \"Президентът реторично заяви, че би изслушал и премиера Борисов по теми като борбата с корупцията, преодоляването на срива на чуждестранните инвестиции, които гонят  исторически минимум, но премиерът Борисов скочи тутакси върху тази възможност и откликна, че е готов за среща и го направи по начин, който показва, че не е разбрал посланието\", обясни Христов. \"Трябва да надживеем тази практика министър-председателят да праща някого при президента. Би трябвало да е наясно с тези нива на институционалното общуване. Той праща свои заместници, свои подизпълнители, свои секунданти, както се праща пехотата през мините, защото не иска да общува лично и де се яви лично\", атакува той Борисов. Според него има ценностно  разминаване между разбирането на президента за демокрация, държавност и антикорупция, и това, което практикува правителството. Не изглежда премиерът да прави критичен прочит на своята 4-годишна програма за управление, коментира Христов. Той отбеляза, че правителството купува легално своя медиен комфорт чрез разпределяните от кабинета средства от европрограми, а решенията в България се вземат \"на тъмно\" и често еднолично. Министър-председателят често раздава пари от държавната хазна от 1 л. ед.ч. - \"давам\", \"вземам\" и т.н., припомни той.  \"Има справедливи основания за протест, които изкарват хората в различни градове на улицата. Да се вини президентът за това е пълна неадекватност\", смята Христов. Той отбеляза, че не президентът е вдигнал данъка за старите автомобили, нито е повишил гражданската отговорност.  По-рано в социалните мрежи Христов опроверга и твърденията, че бившият вътрешен министър Цветлин Йовчев е назначен за съветник на президента.", "date": "2018.11.19", "title": "Президентът не е канил ГЕРБ на среща"}
