{"url": "http://www.duma.bg/node/177059", "text": "Цените на хранителните стоки на едро са поевтинели като цяло през миналата седмица с 1,5% Това става ясно от данните на Държавната комисия по стоковите борси и тържищата. \nОранжерийните домати поевтиняха с 2 на сто и се продават по 2,40 лв. за кг. Оранжерийните краставици се търгуват по 1,38 лв. Картофите поевтиняха с 6,5 на сто до 0,58 лв. за кг на едро. Цената на зелените чушки се понижи с 3,7 на сто до 1,30 лв. Червените чушки поевтиняха с 0,6 на сто до 1,77 лв. за кг. Корнишоните се продават по 1,45 лв.  за кг. Ябълките поскъпнаха с 5,6 на сто и се продават по 1,10 лв. за кг. Гроздето поскъпна с 1,3 на сто до 1,61 лв. за кг. \nКравето сирене поскъпна с 1,5 на сто и се търгува по 5,99 лв. за кг. Кашкавалът, тип \"Витоша\", се купува по 10,02 лв. за кг, а олиото - по 1,97 лв. литър. Каймата се търгува по 4,62 лв. за кг. Пакетче краве масло от 125 грама се търгува за 2,30 лв. Пилешкото замразено месо се продава по 4 лв. за кг на едро в края на седмицата. Захарта поскъпна с 0,9 на сто и се търгува по 1,08 лв. за кг, а брашното тип \"500\" - с 4,9 на сто и се продава по 0,85 лв. Яйцата се продават по 0,21 лв. за брой.   \n \t\n", "date": "2018.10.15", "title": " С 1,5% поевтиняха храните на едро"}
{"url": "http://www.duma.bg/node/177061", "text": "Средно 30% ще се повиши данъкът на колите със сертификат \"Евро\" 1, 2 и 3, ако се приемат предложенията за промени в данъчното законодателство, предложени от Министерството на финансите. Това обясни председателят на бюджетната комисия в парламента Менда Стоянов, цитирана от \"Фокус\". По нейните думи евросертификатът е този, който показва екологичността на даден автомобил. За по-мощните автомобили данъкът остава по-висок, но в сравнение с досегашния ще има намаление около 10-20% на най-екологичните автомобили от категория \"Евро 6\", каза Стоянова. \n\"Съответните общински съвети могат да определят конкретната данъчна ставка и в частта имуществен компонент, и в частта екокомпонент по свое решение в диапазон, предварително определен от закона. По този начин е въведена възможност общините да регулират данъчните си постъпления и да имат дял във формирането им. На този етап не можем да кажем колко точно ще бъде данъкът за различните градове\", каза Стоянова. Тя обясни, че екостандартът замества катализатора за определяне на данъците. Голяма част от катализаторите не работят, независимо, че ги има в автомобилите и са декларирани от собствениците. Стоянова се надява през следващите години да се направят още стъпки в посока стимулиране на екологичните автомобили.\n   \n \t\n", "date": "2018.10.15", "title": " Средно с 30% поскъпва данъкът на колите под \"Евро 4\""}
{"url": "http://www.duma.bg/node/177057", "text": "България е на 44-о място по Индекс на човешкия капитал. Това съобщи вчера главният изпълнителен директор на Световната банка Кристалина Георгиева на видеопресконференция за български медии, след края на годишните срещи на Световната банка и МВФ в Индонезия. Индексът се определя на базата на критерии, свързани със здраве, училище, продължителност на живота, какъв е еквивалентът на наученото в рамките на прекараните в училище години и се изчислява  колко от своя потенциал ще постигне едно дете, което е родено днес. \nЗа България индексът сочи, че дете, родено днес, ще постигне 68 процента от потенциала си като възрастен. При момичетата процентът е малко по-висок - 71%, а при момчетата - 65%. В класацията участват 157 страни. На първо място е Сингапур. Страните от Южна Азия и Европа заемат най-високите места. Тази година за първи път се постарахме да изчислим какъв е делът на човешкия капитал в богатството на народите и от общо 1 123 трилиона долара богатство на света, се оказа, че две трети от него сме ние, хората, посочи Кристалина Георгиева и допълни, че, колкото е по-богата една страна, толкова е по-висок делът на човешкия капитал в богатството на страната. Според нея темповете на растеж в световната икономика се запазват устойчиви, но прогнозата на фонда е за леко понижаване.  \n    \n \t\n", "date": "2018.10.15", "title": "България е 44-та по Индекс на човешкия капитал"}
{"url": "http://www.duma.bg/node/177062", "text": "Компанията \"БДЖ-Пътнически превози\" е спряла временно обществената поръчка за доставка на 42 нови влака, след като в КЗК е получена жалба срещу търга. Това става ясно от обявление в профила на купувача на сайта на железниците. Мярката е поискана от китайската компания CRRC (China Railway Rolling Stock Corporation). Тя се жалва по повод разяснения на процедурата, предоставени от ръководството на БДЖ на 25 септември, макар че самият текст на оплакването не е публикуван. От сайта на антимонополната комисия става ясно, че същото разяснение е обжалвано и от германската \"Сименс Мобилите\" на 8 октомври и на 12 октомври е образувано производство по иска, по който обаче не е поискано спиране на търга.  \nОще две жалби има срещу поръчката, но заради тръжните правила. Те са на водещите световни производители на влакове - германската компания \"Сименс\" и чешката \"Шкода\", и в тях също няма искане за временно спиране на процедурата. До мярката се стигна в деня, в който изтичаше срокът за подаване на офертите - 12 октомври. \nТъргът за новите мотриси бе обявен през август. Прогнозната цена за доставка и поддръжка на машините според обявлението на железниците е 675 млн. лв. без ДДС. В стойността е включена и пълната поддръжка на влаковете за период от 15 години, включително капитални ремонти, но не повече от 2 800 000 километра пробег на влак. \n    \n \t\n", "date": "2018.10.15", "title": "Спрян е търгът за новите влакове на БДЖ  "}
{"url": "http://www.duma.bg/node/177058", "text": "Ще изпратим за нотификация в Европейската комисия държавна помощ за малки мандри и кланици с поемане на 50% от разходите, съобщи през миналата седмица министърът на земеделието, храните и горите Румен Порожанов. След това се очаква до около 2 месеца схемата да започне да функционира и да бъдат изготвени правилата за участие в нея. Целта е да се подпомогнат малки и средни фермери и организации на производителите да преработват и реализират сами продукцията си. Министърът припомни, че в новия европейски бюджет след 2020 г. за българските земеделци няма да има намаление.     \n \t\n", "date": "2018.10.15", "title": "Държавата поема до 50% от разходите за разкриване на малки мандри"}
{"url": "http://www.duma.bg/node/177060", "text": "Ръководството на строителната компания \"Джи Пи груп\" заяви, че се отказва да бъде строител на най-дългия в България тунел \"Железница, който е част от магистрала \"Струма\". Решението е мотивирано с \"полза на обществения интерес от предотвратяване на огромните загуби на държавния бюджет и в подкрепа на пътната безопасност\". \nРешението на избрания изпълнител да се оттегли от процедурата дойде часове след като премиерът Бойко Борисов настоя компанията да бъде извадена от всички европейски и държавни проекти. В началото на седмицата прокуратурата обяви, че е запорирала пари и е блокирала парични преводи на стойност около 14 млн. евро на фирми и търговци около \"Джи Пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. \nРъководството на \"Джи Пи груп\" заяви през миналата седмица, че \"през всички години компанията е работила, съобразявайки се със законовите разпоредби и винаги е отчитала обществения интерес\". Едновременно с това компанията отчита, че заради започналите проверки има реална опасност да не спази графика за изпълнение на тунела, заради което пък България може да загуби финансирането на цялата магистрала \"Струма\" и да се наложи да върне парите в бюджета на ЕС. \nКонкурсната процедура за тунела на стойност 185 млн. лв., която \"Джи Пи груп\" спечели в консорциум с \"Глобал кънстръкшън\" и \"Виа план\", се оспорва в Комисията за защита на конкуренцията от други участници. Антимонополният орган обаче допусна предварително изпълнение. \nРъководството на строителния конгломерат заявява, че се стреми да опази репутацията на компанията в медийна обстановка, при която тя е свързвана с престъпни квалификации. \nКомпанията има редица проекти в София, между които участъци от метрото, ремонтът пред НДК и течащите сега реконструкции на централната градска част.      \n \t\n", "date": "2018.10.15", "title": "\"Джи Пи груп\" се отказва от тунел \"Железница\""}
{"url": "http://www.duma.bg/node/177067", "text": "\"Когато години наред държиш под похлупак, включително и медиен, теми като корупция, престъпност, разпад на държавността, обществото се превръща в едно врящо гърне. Европейските партньори на Борисов знаят, че той е премиер на най-бедната и корумпирана държава в Европа, на африканска държава по отношение свободата на словото.\" Това каза зам.-председателят на БСП Кирил Добрев в телевизионно интервю. Той припомни, че в един и същи ден всички европейски издания, европейски и световни лидери коментираха убийството в Русе. \"Затова има само един фактор и той е недоверието, което ГЕРБ сами предизвикват у европейските партньори\", подчерта Добрев. Той отбеляза, че има доверие на МВР и смята, че може да се справи с този случай. \nПо отношение на Георги Гергов, Добрев коментира, че \"не е виновен този, който яде баницата\". \"Кой направи оценката 43 млн. лв., кой е този, който си сложи подписа под това, че 1 кв. м земя в центъра на Варна струва 16 000 лв.? Кой е този човек и кой носи политическата отговорност?\", попита Добрев. Той подчерта, че изваждането на \"Джи Пи Груп\" е поредното признание, че в Закона за обществените поръчки са условията да се генерира корупция. Борисов излиза с едни и същи номера през две години\", допълни Добрев, като припомни, че премиерът вече е правил това и преди. \nСпоред него единствената нишка, която свързва ГЕРБ и \"Обединени патриоти\", са парите и властта. \"Те дори не могат да стоят в едно помещение заедно, камо ли да си говорят за политики, визии и стратегии\", възмути се Добрев. Той е категоричен, че ще има предсрочни избори, въпрос на време е кога. Първият вот ще бъде за ЕП и той ще бъде лакмус за общественото влияние. Добрев няма съмнение, че медийният център на вътрешнопартийната опозиция в БСП е синхронизиран с ГЕРБ.     \n \t\n", "date": "2018.10.15", "title": "Кирил Добрев:  ГЕРБ сами предизвикват недоверие у европейските партньори"}
{"url": "http://www.duma.bg/node/177065", "text": "Как е възможно дори директорските назначения в училищата да бъдат политизирани? Този въпрос отправиха гражданите на Кубрат към депутатите от \"БСП за България\" при обсъждането на \"Визия за България\". Те разказаха, че чрез мними конкурси се назначават хора, като над 80% от тях са активни членове на ГЕРБ. На срещата, на която над 70% от присъстващите бяха педагози, се поставиха проблеми, свързани с делегираните бюджети и модела на бързата писта за учители, наложен от ГЕРБ, с който се занижава качеството на обучение, и липсата на ценности. Изучаването на традициите е начин за възпитаване на ценностна система, коментира народният представител Веска Ненчева. Секретарят на ПГ Филип Попов добави, че проблеми има във всяка сфера в държавата, не само в образованието.  \nГЕРБ пеят своята лебедова песен. Въпросът е какво правим след тях, подчерта народният представител Стоян Мирчев. \nПрисъстващите предложиха целите, заложени в документа, да бъдат разделени на краткосрочни, средносрочни и дългосрочни. Предлагаме да се обърне повече внимание на българското село, което сякаш всички са забравили, заявиха жителите на с. Кара Михал пред Валентина Найденова, Иван Иванов и Радослав Стойчев. Спецификата на Разградския регион е, че 50% от населението живее в селата. Нека тя бъде отчетена, когато допълвате стратегията за развитие на отделните области и региони във Визията, коментира кметският наместник на Кара Михал. Държавата не е активна в малките населени места и те се обезлюдяват, каза Иван Иванов. Местните хора посочиха проблеми, свързани с трудностите на дребните производители в търсенето на пазари, на които могат да реализират своите зеленчуци.  \nЖителите на град Цар Калоян се обърнаха към депутатите от БСП с думите: \"Няма работа и хората си тръгват.\" Те споделиха, че малките общини са пренебрегвани от държавата, която допуска публичните средства да не бъдат разпределяни правилно. Друг акцент от срещата бе лошата инфраструктура, която гражданите коментираха с народните представители.   \n \t\n", "date": "2018.10.15", "title": " В Кубрат негодуват от политическите назначения на ГЕРБ"}
{"url": "http://www.duma.bg/node/177034", "text": "Изложбата от 30 платна ще представи историята на Столичната библиотека, на улиците и площад \"Славейков\" емблематичното архитектурно и културно богатство на този район, част от най-стария градски център. Снимки (стари и съвременни), факсимилета на документи, фотоси на личности, живели или творили в района. Акцентът е поставен върху дейностите и фондовете, които притежава. Изложбата е по случай 90-годишния юбилей на Столичната библиотека и 140 години от Освобождението на София и е под патронажа на кмета на Столичната община. Дизайнер на изложбата и плаката е Елица БаръмоваЦБарамo, а съставителка е Ана Анастасова. Откриването е на 16 октомври от 17 ч. в Градската градина (до 29 октомври).   \n \t\n", "date": "2018.10.15", "title": "Изложба \"Библиотеката на София 90 години в/и Града\""}
{"url": "http://www.duma.bg/node/177063", "text": "Обезсърчени сме от демонстративното отсъствие на социална политика от страна на държавата. Тя трябва да се върне в социалната си роля. Този призив отправиха гражданите на гр. Борово към представителите на БСП. Христо Проданов заяви, че България е единствената държава в ЕС, която не прилага диференцирана ставка на ДДС за стоки от първа необходимост, каквито са храните и лекарствата. Георги Гьоков подчерта, че \"Визия за България\" залага на социална политика и в образованието - безплатни ясли и детски градини, безплатно предучилищно образование, целодневна организация на обучения, условия за здравословно хранене и здравеопазване. На въпрос за лошото състояние на републиканската пътна мрежа Манол Генов заяви, че в своя проект БСП предвижда начин за събиране на средствата, с които да се осъществяват текущи ремонти по нея, с парите, събрани от тол системата. На въпрос за липсата на заетост в малките населени места той отговори, че левицата е заложила политики за задържане на хората в регионите. \nВ препълнената зала в с. Ценово хората отправиха искане държавата да въведе ред в рационалното използване на дървесината. По думите им дървообработващата промишленост може да се превърне в основен поминък, с добро заплащане в много региони. Според тях трябва да се възвърнат интензивните култури в земеделието - плодове,  зеленчуци, картофи, които да създават работни места, а държавата да поеме ангажимент да им осигури пазар не само у нас, но и в ЕС, и в Русия. \nЖителите на с. Иваново поставиха проблема с  преизчисляване на пенсиите. Те настояха да се обърне повече внимание на социално слабите и хората с увреждания. Изтъкнаха като приоритет грижата за децата и призоваха да не се затварят повече училища. \nДа се подпомогнат малките родни производители настояха хората от гр. Бяла. Антон Кутев заяви, че държавата трябва да се върне към основните си функции в икономиката, да гарантира сигурността на българските граждани и да им предостави равен достъп до здравеопазване и образование, които са и основните цели на Визията.   \n \t\n", "date": "2018.10.15", "title": "В Борово питат къде е социалната политика "}
{"url": "http://www.duma.bg/node/177070", "text": "Общинският съветник от БСП Николай Николов подкрепи гражданите от столичния кв. \"Овча купел\" в поредното им мероприятие срещу презастрояването и високоетажното строителство на терените, определени за детски градини, училища, улици, паркинги, алеи и зелени площи. Те се събраха вчера по обяд, за да обсъдят проблемите на района. Николов подписа и петицията, която подготвиха организаторите.  \nГражданите от квартала инициираха и конкурс за детска рисунка на тема: \"Нашите неизградени детски градини, детски площадки, училища, паркове и спортни игрища\".   \n \t\n", "date": "2018.10.15", "title": "Общинар от БСП подкрепи жителите на \"Овча купел\""}
{"url": "http://www.duma.bg/node/177064", "text": "Във \"Визия за България\" да има приоритет за Русе - възстановяване на корабостроенето, защото тук има и традиция, и специалисти, призоваха русенци на среща с депутати от ПГ \"БСП за България\". \"Искаме да ходим на театър и концерти, но в крайните квартали транспортът е до 20 ч. С пенсия не можем да си позволим да ползваме таксита\", споделиха те. Русенци препоръчаха приоритет във Визията да бъдат икономическите, културните и спортните връзки с чужбина. Поискаха да бъде профилирано образованието. \nВизията не е завършен документ, той се допълва, обърна се към хората депутатът Пенчо Милков. \"Освен чувството ни за дълг, да направим Визията ни подтикна и фактът, че България изчезва. Има огромни социални неравенства и сме в демографска катастрофа\", сподели Весела Лечева. \"Цели села изчезват. Образованието и здравеопазването са в срив. Имаме нужда от енергията на хората и желанието им за реформи\", добави тя. \n\"Русе е вратата на Европа и на културата. Пазете го\", призова русенци Жельо Бойчев. \"Искаме друг тип икономика, в която държавата връща ролята си да върви към високотехнологичен модел. Искаме държава, която да подкрепя българското производство\", подчерта социалистът.  \n    \n \t\n", "date": "2018.10.15", "title": "Русе поиска приоритетно корабостроене за региона"}
{"url": "http://www.duma.bg/node/177068", "text": "Случаят с убийството на журналистката Виктория Маринова в Русе разкри огромния дефицит на доверие в нашите институции, както вътре в страната, така и навън, заяви вчера президентът Румен Радев. Той присъства на тържествата по случай празника на Троян - Петковден и 150-ата годишнина от обявяването на Троян за град. \nСпоред него убийството е разкрило и двойния аршин, с който се измерва стойността на човешкия живот. Радев добави, че очаква органите на реда и съда да покажат не само на българските граждани, но и на света, че такива престъпления в България се разкриват ефективно и се наказват с най-голямата строгост на закона. \"Не само за Виктория Маринова, но и за бизнесмена Петър Христов, за убития данъчен служител Иво Стаменов и за десетки други убийства и посегателства върху личността на хора, чийто живот е не по-малко значим от този на Виктория Маринова\", каза президентът. \nТой призова и за единение на нацията, като допълни, че общество, което не осъзнава смисъла на единението, е обречено. \"В днешно време от разделението на хората се хранят малцина, но бедата е обща. Помирението ни с историята е важно, за да може политическият дебат днес да е фокусиран върху актуалните проблеми и бъдещето, а не да бъде подменян с изкуствено създадени проблеми и подменяни теми от миналото. Те ще продължават да ни разделят\", посочи Румен Радев. Той е убеден, че общата задача на институциите е борбата с бедността, с растящите неравенства, с неграмотността. \"Те продължават да раждат разединението, да раждат корупция, престъпност и по този начин да ни отдалечават от едно общо бъдеще\", добави президентът. \nПопитан за здравната реформа, той каза, че здравеопазването ни е с тежка диагноза и фокусът на тази реформа трябва да бъде върху пациента.   \n \t\n", "date": "2018.10.15", "title": "  Убийството в Русе разкри дефицита на доверие към институциите "}
{"url": "http://www.duma.bg/node/177035", "text": "Художникът Владимир Пенев представя свои нови живописни творби в столичната галерия \"Нирвана\" (ул. \"Ангел Кънчев\" 7). Изложбата под наслов \"Уроци по изкушения\" се открива с вернисаж на 16 октомври от 18 ч. \n    \n \t\n", "date": "2018.10.15", "title": "Уроци по изкушения от Владимир Пенев"}
{"url": "http://www.duma.bg/node/177071", "text": "Референдумът в пловдивското с. Катуница завърши с победа за местните хора. 98% от участвалите във вота са се обявили против концесията. Референдумът за планирания добив на инертни материали в района е легитимен, тъй като 924 души от имащите право на глас са участвали в него. Изборната активност е 49% и с нея е преминат изискуемият праг от 40% за валидност на допитването. Концесията беше предоставена на дружество с решение на правителството от февруари, като определеният терен за добив на инертни материали е 235 дка. Най-голяма част от тази площ е от землището на Катуница. До насрочването на референдума се стигна след одобрение от ОбС в Садово. Местното население има притеснения заради унищожаването на обработваема земя и риска от нарушаване на екоравновесието. Председателят на ОбС Атанас Телчаров оцени съботния вот като позитивен за всички в региона. \nРезултатите от референдума трябва да бъдат обявени официално от Общинската избирателна комисия в тридневен срок. След това ОбС ще поиска Министерският съвет да отмени решението, с което дава разрешение в местност Кацара да се добиват инертни материали. \nОт фирмата концесионер обаче определят референдума в Катуница като незаконен. Собственикът Илиян Филипов заяви, че притежава земя в община Родопи, която е част от концесията, и ще разработва само нея. Според кмета на Катуница същият инвеститор е подал документи за проучване и на други над 500 дка, отново в землището на селото.   \n \t\n", "date": "2018.10.15", "title": "Катуница каза \"Не!\" на концесията"}
{"url": "http://www.duma.bg/node/177072", "text": "Столичната община трябва да закупи къщата на Пейо Яворов в София, заявиха социалистите в събота. Повод за становището им бе новината, че частният съдебен изпълнител Мирослав Колев е обявил за продан сградата на ул. \"Георги Раковски\" 136. Цената е 1,6 млн. лв., а търгът ще бъде отворен от 15 октомври до 15 ноември. На къщата са правени многобройни ипотеки.  \nОбединението на столичните социалистки също излезе с позиция, в която призовава Йорданка Фандъкова общината да се включи в търга и да купи имота. Новината за продажбата на къщата завари столичанки на дискусия в Монтана, но проблемът бе припознат и от социалистките от Северозапада, които подкрепиха позицията на съпартийките си.  \nЛидерът на столичните социалисти Калоян Паргов бе възмутен от случващото се с къщата. Реституцията на имоти беше огромна грешка, която държавата допусна преди години, заяви той. Според него държaвaтa е трябвaло дa търси други мехaнизми зa обезщетяване нa собствениците, а сега МК е нужно да помисли за трайно разрешаване на проблема със собствеността на подобни имоти, както и за запазването на културно-историческото наследство. \n\"След като СО харчи толкова много средства за ремонт на инфраструктурата, ще намери един милион, за да откупи този символ на културата в града ни. Управляващите постоянно твърдят, че културно-историческото наследство е важно и трябва да бъде пазено. Ето, че дойде момент, в който трябва да го докажат и с действията си\", обоснова се Паргов. \nМеждувременно Фандъкова се похвали във фейсбук, че вече е разговаряла с премиера Борисов и с културния министър Боил Банов, като е предложила имотът да бъде закупен от общината или от държавата.     \n \t\n", "date": "2018.10.15", "title": "Социалисти: София да купи къщата на Яворов"}
{"url": "http://www.duma.bg/node/177044", "text": "МЕЖДУНАРОДЕН ДЕН НА БЕЛИЯ БАСТУН. Ден на незрящите. Обявен е за пръв път през 1964 г. в САЩ с резолюция на Конгреса. През 1970 г. това прави Международната федерация на слепите, а десет години по-късно - и Световният съвет за благополучие на слепите. Днес се отбелязва и Световният ден на чистите ръце. Всяка година в инициативата се включват близо 200 млн. души от над 100 страни. Мотото на деня през 2016 г. е \"Нека миенето на ръцете да стане навик\". 1581 - В ПАРИЖ СЕ ПРОВЕЖДА ПЪРВОТО ПУБЛИЧНО БАЛЕТНО ПРЕДСТАВЛЕНИЕ. Мястото е кралският дворец, а организатор - кралицата-майка Катерина Медичи. Автор на първия спектакъл с единен сюжет е италианецът Балтазарини. В Париж през 1661 г. се открива и Кралска академия на танца, изиграла важна роля за развитието на балета. 1608 - РАЖДА СЕ ЕВАНДЖЕЛИСТА ТОРИЧЕЛИ, ИТАЛИАНСКИ ФИЗИК И МАТЕМАТИК (УМИРА 1647 Г.). Изобретява живачния барометър. За пръв път опитно определя стойността на атмосферното налягане, като използва стъклена тръба, дълга около 1 м, запоена в единия край. Торичели я напълва с живак, запушва отвора й и я потапя в чаша с живак. Когато отпушва отвора, част от живака в тръбата изтича в чашата. В тръбата остава живачен стълб, чиято височина на морското равнище е около 760 мм. 1905 - В ЛОВЕЧ СЕ РАЖДА ХРИСТО БРЪМБАРОВ, ОПЕРЕН ПЕВЕЦ, ПЕДАГОГ (УМИРА 1974 Г.). Символ на българската вокална школа. \"Баща\" на Международния конкурс за млади оперни певци в София. Завършил висше музикално образование в Италия. Изпълнявал поредица централни роли, като коронната е на Борис Годунов в едноименната драма на Мусоргски. Професор, негови ученици са Николай Гяуров, Асен Селимски, Никола Гюзелев, Гена Димитрова и др. 1917 - КРАЙ ПАРИЖ Е ЕКЗЕКУТИРАНА МАТА ХАРИ. Маргарета Гертруда Зеле (р. 1876 г.) е нидерландска екзотична танцьорка, куртизанка и една от най-известните шпионки от Първата световна война. Вербуването й остава загадка и до днес. Без убедителни доказателства за мисията й, на 13 февруари 1917 г. френското контраразузнаване я арестува и обвинява, че работи за немците. Процесът е кратък, а присъдата - смърт чрез разстрел. 1937 - УМИРА ЙОРДАН ЙОВКОВ, ПИСАТЕЛ (Р. 1880 Г.). Един от най-добрите майстори на разказа, певец на Добруджа. Автор на произведения, превърнали го в част от националния духовен и литературен живот - сборниците \"Последна радост\", \"Старопланински легенди\", \"Вечери в Антимовския хан\", \"Женско сърце\", романите \"Чифликът край границата\", \"Ако можеха да говорят\", драмите \"Албена\", \"Боряна\" и др. Един от най-превежданите български автори - 70 книги са преведени на над 25 езика, а отделни творби - на над 37, дори и на такива екзотични езици като арабски, виетнамски, китайски, персийски, хинди и японски.   \n \t\n", "date": "2018.10.15", "title": "Датата"}
{"url": "http://www.duma.bg/node/177049", "text": "Като тест за стабилността на управляващата коалиция в Германия определиха наблюдателите вчерашните избори за Ландтаг в Бавария. Доминиращият от десетилетия в най-голямата германска провинция Християнсоциален съюз е изправен пред катастрофален резултат, сочат социологическите допитвания. \nХристиянсоциалният съюз е баварският партньор на християндемократите на канцлера Ангела Меркел. Баварската партия е ръководена от федералния вътрешен министър Хорст Зеехофер. Твърдата позиция на Зеехофер за имиграцията бе близо да доведе до разпадане на консервативния алианс по-рано тази година, така че изборите се разглеждат като референдум за спорната роля на Зеехофер в националната политика. \nОт 1957 г. ХСС управлява почти без прекъсване с абсолютно мнозинство. Сега това ще се промени, показват всички допитвания. Едва 33% подкрепа се очаква да получи партията на министър-председателя Маркус Зьодер след 47,7% преди пет години. Вина за очаквания провал, по думите му, носи коалицията в Берлин с ХДС на Ангела Меркел и социалдемократическата партия. В допитванията обаче губят и социалдемократите, които са коалиционен партньор на Меркел и Зеехофер в Берлин. \nЗа първи път в Ландтага в Мюнхен с около 10% ще влезе и крайнодясната \"Алтернатива за Германия\", която на миналогодишните федерални избори привлече много консервативни избиратели от ХСС. Водещият кандидат Катрин Ебнер-Щайнер обяви  целта на партията: \"\"Целта ни е 15% и повече, за да предизвикаме земетресение не само в Мюнхен, но и в Берлин\". \nВ баварския парламент има 180 места. Прагът за влизане в законодателния орган е минимум 5 процента.   \n \t\n", "date": "2018.10.15", "title": " Изборите в Бавария са тест за коалицията"}
{"url": "http://www.duma.bg/node/177052", "text": "\n22 души, включително деца, загинаха, след като камион, превозващ мигранти падна в напоителен канал край магистрала в западната турска провинция Измир, съобщава държавната Анадолска агенция. Товарното превозно средство е пътувало от Айдън към Измир, когато се преобърнало на магистралата и пропаднало от височина от близо 20 метра. \nСпоред анадолската агенция има и 13 ранени при инцидента - информация, която към момента не е потвърдена от официален източник. Изяснява се самоличността на загиналите мигранти и крайната цел на пътуването им. Областната прокуратура е започнала разследване по случая.  \nСпоред турската агенция \"Доган\" камионът е пътувал към крайбрежните райони на провинция Измир, откъдето мигрантите е трябвало с лодка да преплуват разстоянието до гръцкия остров Самос. Той е разположен само на няколко километра северно от турския полуостров Дилек - точно срещу бреговете на провинция Измир. Инцидентът е станал около 9 часа сутринта в неделя, като шофьорът е изгубил контрол над превозното средство и то е прелетяло над предпазните мантинели в район Мендерес, близо до летището южно от град Измир. \nТурция е ключова транзитна точка за мигрантите от Близкия изток, Азия и Африка, които търсят по-добър живот в Европа. Трафикът се засили особено след началото на войната в Сирия през 2011 г., когато милиони сирийци напуснаха раздираната от военни действия страна. \nПри друга катастрофа, станала в събота в Северна Гърция, загинаха 11 души, включително шофьорът, който според властите е трафикант на хора. За катастрофата с минивана съобщава в. \"Вашингтон пост\". \nРазследващите все още не са установили самоличността на мигрантите, тъй като телата им са обгорели до неузнаваемост при избухналия пожар след сблъсъка. \nИнцидентът е станал около 5 ч. сутринта край Кавала, като крайната цел на мигрантите е бил град Солун. Те са влезли на гръцка територия от Турция. Според гръцките власти миниванът, който е бил с фалшиви регистрационни номера не е спрял на полицейска проверка на магистралата. \nЗа инцидента е виновен шофьорът на минивана, който с висока скорост е засякъл товарния камион. Шофьорът - 39-годишен гръцки гражданин, се е опитал да избегне сблъсъка, но камионът се преобърнал. Мъжът е с леки травми, но след преглед в болницата е освободен за домашно лечение.      \n \t\n", "date": "2018.10.15", "title": "Поне 36 мигранти загинаха в Турция и Гърция"}
{"url": "http://www.duma.bg/node/177051", "text": "Канцлерът на Австрия Себастиан Курц отправи остра критика към неправителствени организации, които организират спасителни мисии за мигранти в Средиземно море. \"Не може няколко НПО-та да подкопават ясната цел на 28 държави от Европейския съюз. Нашата цел е не само да спасим животи, но и да заловим трафикантите\", припомни Курц в интервю за \"Франкфуртер алгемайне цайтунг\". Той даде като пример случая с кораба \"Акуариус\" на \"лекари без граници\". Според Курц, такива операции връзват ръцете на либийската и египетската брегова охрана. Именно тези страни трябва да са отговорни за спасяването на мигранти край бреговете им, а не европейците.   \n \t\n", "date": "2018.10.15", "title": "Курц разкритикува спасителите на мигранти"}
{"url": "http://www.duma.bg/node/177050", "text": "В Черно море потъна кораб, превозващ скрап и плаващ под панамски флаг. Екипажът е спасен, никой не е пострадал, предаде ТАСС. \nПресслужбата на руската Федерална агенция за морския и речния транспорт съобщи, че корабът се е наклонил опасно на една страна и е потънал на 50 морски мили от брега на Кримския полуостров, в международни води. \nКапитанът е успял да поиска помощ. Екипажът, състоящ се от граждани на Турция и Азербайджан, се е прехвърлил на спасителен сал и е бил спасен от намиращ се в района танкер, който плава за Новоросийск. \nПредполага се, че причината за рязкото накланяне на кораба е разместване на товара. Според Морския спасителен център в Севастопол корабът е превозвал скрап за Турция.   \n \t\n", "date": "2018.10.15", "title": "Кораб потъна в Черно море"}
{"url": "http://www.duma.bg/node/177048", "text": "\"България като \"дисциплинирана\" държава в ЕС плаща част от сметките на \"недисциплинираните\" в еврозоната\"  \n\"Движението по пътищата ни е почти африканско, доходите - азиатски, но претенциите ни са силно европейски\" - Проф. Минасян, беше отчетен огромен срив на преките чужди инвестиции в страната. Какви са основните причини чуждите вложения да заобикалят България и от страната да \"изтичат\" чужди капитали? \n- Вярно е, че има огромен срив на преките чуждестранни инвестиции (ПЧИ) в България. Той се наблюдава в почти цяла Централна и Източна Европа, но мащабите са различни. Таблица 1 представя размерите на срива.      (поток, нето) \n(проценти от БВП) \n                2008    2017    Спад \nУнгария      47,6    -9,3      -56,9 \nБългария    17,9    3,8        -14,1 \nХърватия      7,6      3,6       -4,0 \nРумъния       6,3     2,8         -3,5 \nЕстония        8,0      5,9        -2,1 \nЛитва           4,0      2,4        -1,6 \nПолша          2,7      2,0        -0,7 \nЛатвия         3,7     3,8          0,1 \nСловения      2,0     2,2         0,2 \nЧехия           3,7     4,3          0,6 \nСловакия      4,9     6,3         1,4 България е в челото на подреждането, и то с рязко открояваща се дистанция. Катастрофалният спад в Унгария може да се обясни със смущаващи вътрешни реформи, които се оценяват като неприемливи от позициите на ЕС. У нас обаче няма такъв феномен. Единственото възможно обяснение е в неблагоприятните инвестиционни условия, които съществуват и трайно се утвърждават в България. Всичко, което се установява и доказва в официални и неофициални аналитични материали и анализи за несъразмерно голямата величина на корупцията, партийно зависимата съдебна система, несигурността и хаотично променящото се законодателство, непрозрачността и непредвидимостта на макроикономическата политика, некадърността на администраторите на възлови управленски позиции и още, и още - оказва въздействие върху решенията на инвеститорите. Изброените причини не могат да се компенсират с промени в отделни параметри, свързани с инвестиционната дейност. Показателно е, че корпоративният данък у нас е най-ниският в ЕС и въпреки това инвеститорите не проявяват желание да се ангажират в страната. \nНеблагоприятна е и видовата структура на ПЧИ. За 2010-2017 г. две трети от ПЧИ са във вид на дялов капитал, малко повече от 31% са във вид на дългови инструменти (заеми, държавни ценни книжа, акции) и под два процента е реинвестираната печалба. Чуждестранните инвеститори и инвестиции, които вече функционират в страната, не планират разширяване на дейността си, а предпочитат да репатрират реализираните печалби. Наивно е инвеститорите да се приравняват към бездушни изчислителни машини, които се занимават само и единствено с пресмятане на печалби и хукват веднага натам, където се обещава малко по-голяма печалба. Инвестиционните решения, особено по-мащабните, са следствие от оценка на целия комплекс от съществуващи социално-икономически условия, сега и в перспектива, доколкото инвестиционният ангажимент е дългосрочен. В редица несигурни региони по света се предлагат данъчни ваканции, нерядко от по десетки години, и въпреки това инвестиционният интерес там е нищожен.      \n- Възможно ли е намаляващият обем и качеството на ПЧИ да се компенсират от местни вътрешни инвестиционни източници? \n- ПЧИ не са просто пари във вид на елементарен инвестиционен ресурс. Те са носители на съвременни технологични, както и на мениджърски иновации. Рязкото свиване и отдръпване на ПЧИ следва да ни тревожи, тъй като то корелира с определена форма на декапитализация в съвременен контекст, най-вече и особено в страна като нашата, която се нуждае от основно технологично преоборудване. Повсеместната световна практика показва, че националните инвестиции не са в състояние да заменят като качество редуциращия се поток от ПЧИ. Проблемът се съпътства от неприятни количествени измерения. В последните години у нас започна да се утвърждава ясно очертана тенденция на бягство на местни капитали (Таблица 2). Мащабът е впечатляващ, особено ако се съпостави с БВП! Това е и причината, поради която реалната стойност на брутните инвестиции в страната към 2017 г. изостава с близо една трета от тази в предкризисната 2008 г.! Показателно е, че доходността на изнесения в чужбина български капитал е символична - около един процент средногодишно. Където и да се инвестира в България, тя ще е значително по-висока. Доходността на собствения капитал на търговските банки в България например е около една десета. Видимо българският капитал не напуска страната в търсене на по-изгодни и доходоносни условия, а по-други причини. \n(млрд.EUR) \n                                                2016    2017    2010-2017 \nОбщо                                          3,4    3,1    13,1 \nДял от брутни инвестиции (%)      38,0    33,9    18,4 \n    Преки инвестиции в чужбина    0,8     0,8     3,7 \n    Портфейлни инвестиции           0,8     1,8     5,3 \n    Други инвестиции                    1,8     0,7     4,0 \n    Валута и депозити                    1,2     0,7     1,9 -  А какви могат да бъдат тези причини? \n-  Една немалка част от тези капитали не са легални. Постоянно сме свидетели на скандални разкрития за сенчест бизнес, при който колосални суми се отклоняват от данъчни задължения. Голяма част от тези капитали търсят тихи пристанища в чужбина във вид на инвестиции в недвижимости или просто като банкови депозити. Една друга част (примерно половината) са портфейлни инвестиции, т.е. инвестиции в безрискови държавни ценни книжа, обикновено в развити страни от ЕС. Така България финансира развитите икономики в света. Причините, поради които това се случва, са в недалновидната политика на правителството. \n - Но какво може да направи правителството при условие, че е регламентирано свободното презгранично движение на капитали? \n- Всичко, което се случва в една икономика, е в крайна сметка следствие от ендогенни причини, от ендогенни решения и факторни въздействия. Безусловно администрирането на презграничното движение на капитали не е и не може да бъде решение. Правителството обаче е отговорно за натрупването и наличието на огромни по своите мащаби нелегални и нерегламентирано акумулирани капитали. Те се създават у нас, натрупват се у нас и бягат в чужбина. Един бегъл поглед върху публикуваните документи, свързани с разпада на КТБ, показва изненадващо голям брой частни лица с депозити от по десетки милиони. Анонимната депозитна статистика на БНБ разкрива многочислени милионери в най-бедната страна в ЕС. Човек трябва да е прекалено наивен да повярва, че тези милиони са натрупани по честен път. Щом като има дим, задължително има и огън, независимо от това какво казва съдебната институция. \n- Дали е само това? \n- Далеч не е само това. Правителството у нас се придържа твърдо към неолиберална политика, при която инвестиционната функция на държавата се минимизира и потиска. България натрупва бюджетни излишъци тогава, когато преобладаващото множество от страни на ЕС се придържат към \"недисциплинирано\" дефицитно бюджетно поведение. \nВ един монетарен съюз, какъвто е еврозоната, ефектите се преливат. \"Дисциплинираните\" държави  плащат сметките на \"недисциплинираните\" държави. Нашата съседка Гърция беше изпаднала в изключително тежко финансово и икономическо състояние, но дори и на шега не поиска да се оттегли от ЕС и от еврозоната. Ние като \"дисциплинирана\" държава в ЕС плащаме част от сметките на \"недисциплинираните\" държави в еврозоната. \n- Как става това? \n- Инфраструктурата в България е в окаяно състояние. Непрекъснато сме свидетели на строителните недомислици и поразии по пътищата ни. Образованието и здравеопазването ни са традиционни европейски опашкари. Образованието бълва хора с дипломи, но не и кадърни специалисти. Всичко изисква немалко инвестиции, при това задължително - кадърно управлявани държавни инвестиции. Криворазбраната неолиберална идеология на настоящото управление препоръчва спестяване на такъв тип инвестиции. Резултатът рефлектира в недобра инфраструктурна и инвестиционна среда, която потиска частната инвестиционна активност. Как ще дойде сериозен инвеститор в България, където пътищата не са европейски, образованието е набързо скърпено, здравеопазването е едва ли не на полеви начала? Това тласка и сериозни местни инвеститори да се въздържат от инвестиционна активност вътре в страната. \n- Трябва вероятно да се прибави и поведението на различни по характер местни портфейлни инвеститори. \n- Категорично! Съществуват определен тип финансови предприятия - застрахователни дружества, пенсионни фондове и др. подобни, които са задължени да поддържат значителна част от своя капитал в нискорискови финансови инструменти, основно в държавни ценни книжа. Търговските банки например също са длъжни да диверсифицират своите портфейли. Българското Министерство на финансите обаче не емитира държавни ценни книжа, най-малкото не в достатъчен обем, и вътрешните капиталисти от този вид са принудени да търсят реализация в чужбина. Образно казано, българското Министерство на финансите казва на тези капиталисти, че не се интересува от техните пари, те да се грижат сами за себе си и че министерството си следи единствено тесноведомствените интереси и изпълнението на непосредствените си предписани формални бюджетни задължения. Развитите страни в ЕС обаче - най-вече \"недисциплинираните\", са с широко отворени обятия за всеки, който има пари за инвестиране в нискорискови финансови инструменти. Така капиталът, който е изработен в България, подпомага развитите европейски икономики, а ние се потим сред недоинвестирана публична инфраструктура. \n- А системата на данъчното ни облагане - не противодейства ли тя на тези негативни тенденции? \n- Видимо визирате т.нар. плосък данък. По-специално, нека да уточня задължително, ниската ставка на действащия у нас плосък данък. На теория - би следвало. Практиката обаче е категорична - плоският данък не изпълни нито едно от очакванията, с които ставката бе натоварена при нейното въвеждане. В наскоро проведената от КНСБ конференция, посветена на тази тема, бяха детайлно дискутирани всички особености от действието на плоския данък и се стигна до категоричното заключение за нейната непригодност. Въпросната конференция беше уважена и от министъра на финансите Владислав Горанов (в нейната заключителна част), който почти без желание призна, че прилаганият у нас плосък данък води до определени деформации, но изрично подчерта, че понастоящем въпросът за неговата подмяна не стои на дневен ред. Това е нещо, което ми е трудно да разбера. Фактите демонстрират ясно изразена тенденция на нарастване на социалното разслоение и неравенствата у нас, които към 2017 г. са най-високите в ЕС. По тези показатели (оценявани от \"Евростат\") България гравитира към страни от Латинска Америка. Мога да добавя, че движението по пътищата ни е почти африканско, доходите - азиатски, но претенциите ни са силно европейски. Своя съществен принос за нарастване на социалното разслоение и неравенствата внесе и плоският данък. Богатите забогатяха с предимство за сметка на по-бедното съсловие. Лошото е, че натрупаното богатство не получи и не получава вътрешна инвестиционна реализация.  \n    \n \t\n", "date": "2018.10.15", "title": " Плоският данък не изпълни нито едно от очакванията"}
{"url": "http://www.duma.bg/node/177053", "text": "Белград ще иска кредит от Москва \nСърбия обмисля взимането на кредит от Руската федерация в размер на 500 млн. долара, които ще бъдат използвани за модернизация на железопътната мрежа в страната. Това обяви сръбският вицепремиер Зорана Михайлович пред журналисти. Отпускането на средствата може да бъде договорено в навечерието на визитата на държавния глава на Русия Владимир Путин в Сърбия. Белгия гласува \nНад осем милиона гласоподаватели в Белгия избираха вчера измежду 19,5 хил. кандидати за постове в общинските съвети. Според политическите анализатори резултатите от изборите ще представят реална картина на разпределението на политическите сили преди федералния вот, който ще се проведе през пролетта на 2019 година. Нетаняху заплаши ХАМАС \nМинистър-председателят на Израел Бенямин Нетаняху заплаши ХАМАС с \"много силни удари\". През последните дни отново се стигна до ожесточени сблъсъци по границата на Ивицата Газа. \n\"ХАМАС очевидно не е разбрал посланието - ако тези атаки не бъдат прекратени, те ще бъдат спрени по друг начин под формата на много, много силни удари\", предупреди Нетаняху. Жертвите в Индонезия се увеличават \nБроят на загиналите в резултат на земетресението и цунамито на остров Сулавеси в Индонезия достигна до 2091 души. Спасителните операции завършиха на 12 октомври, но при разчистване на развалините са открити още тела на загинали. По данни на компетентните органи, общият брой на ранените в резултат на стихиите превишава 10,6 хил. души, като 2,5 хил. от тях са в тежко състояние. Около 680 души остават в неизвестност. \n   \n \t\n", "date": "2018.10.15", "title": "Кратки новини"}
{"url": "http://www.duma.bg/node/177054", "text": "Властите в Прищина повдигнаха обвинения срещу четирима предполагаеми джихадисти, заподозрени в планиране на серия терористични актове, включително срещу църква в Северна Митровица, предаде АФП. Съгласно разпространената информация заподозрените са подготвяли нападения и на територията на Франция и Белгия. \nТримата мъже и жена са граждани на Косово и са били свързани с \"Ислямска държава\". Лидерът на групата, 26-годишният Буяр Берхами, е обвинен в организирането на осуетена атака срещу израелския национален отбор по футбол по време на квалификацията за Световната купа в Албания през 2016 година. \nСпоред прокурорите планираната атака е трябвало да бъде извършена срещу сръбска православна църква в Митровица. Групата също така е обвинена, че е планирала да атакува ръководените от НАТО сили за сигурност КейФОР и да нападне две дискотеки в сръбския анклав Грачаница.   \n \t\n", "date": "2018.10.15", "title": "Прищина обвини четирима джихадисти"}
{"url": "http://www.duma.bg/node/177045", "text": "В Европейския ден за донорство и трансплантации комисарят по здравеопазването и безопасността на храните Витенис Андриукаитис изрази радостта си, че в ЕС от години нараства донорството, а оттам и броят на трансплантаците. В същото време в България почина поредният млад човек, неполучил втори шанс за живот. Заради нехайството и бездушието на здравните власти. Същите, които в момента се чудят как да вземат повече пари от бедните. Същите, които не направиха нищо, когато имаха възможност, за да осигурят трансплантации на 15-16 души. Същите, които, вместо да се срамуват от престъпното си бездействие и да молят прошка от народа, се изправиха пред обществото, за да \"обясняват\" как и защо европейските клиники се били въздържали да приемат български пациенти. Видите ли, пак друг им е виновен. Преди няколко дни пък обясняваха как ще обновят диализните апарати. Но след като човек умря заради неизправна апаратура. Как щели били да направят Национална програма за донорство и Пътна карта към нея. На Адриан, както и на други недочакали присаждане на орган, вече им е все едно. Докато на пл. \"Св. Неделя\" 5 вдигаха рамене, кършеха пръсти и подритваха човешките животи като футболна топка. Щели били да започнат активна работа с координаторите по донорство, но очевидно не знаят, че това начало е поставено. Само че лаврите са за един друг човек, не за МЗ. \nЗа да можели наши съграждани, нуждаещи се от трансплантация, да бъдат лекувани в страните от Евротрансплант, трябвало да имаме 10 донори на 1 млн. население годишно, обясни зам.-здравен министър. Мигар не е работа на МЗ да организира информационни кампании, както във всички цивилизовани държави, вместо да се оправдава? Информационни кампании не се правят веднъж годишно с прерязване на лента и деца в национални носии! \nНе е новина за обществото констатацията на новия директор на ИАТ, че България е на дъното на Европа по донорство и трансплантации. Щели били да сменят законите. Да, това най-добре им се отдава на ГЕРБ-ерските министри. Да променят законите, но никога към по-добро. Може да сменят и някой друг чиновник, от когото нищо не зависи. Защото след тях - и потоп. \nНе е късно да продължаваме отново и отново да задаваме тези и други въпроси. Защото за смъртта на Адриан, на Ели и на колко още човеци, сме виновни всички, воглаве с МЗ! \n    \n \t\n", "date": "2018.10.15", "title": "Донорство в България ли? "}
{"url": "http://www.duma.bg/node/177036", "text": "Проф. Снежина Танковска отпътува за Китай, за да представи НАТФИЗ на Третата среща на представителите на театралните училища, организирана от Световната организация на училищата по театър в Пекин (12-15 октомври), научи ДУМА от Десислава Димитрова, гл. експерт ВО на академията. Проф. Снежина Танковска е дългогодишен преподавател по актьорство и режисура за драматичен театър (от 1979), зам.-ректор по международната и научната дейност (1993-2000), директор на Учебния драматичен театър (от 1987) и декан на факултет \"Сценични изкуства\" (от 2001) в НАТФИЗ. Има специализации в областта на сценичните изкуства в ГИТИС, Москва, Лондонския университет, участия в семинари на ЕЛИА по мениджмънт на проекти в областта на културата, Амстердам, притежава Европейска диплома по мениджмънт на културни проекти. Участва във важни международни театрални конференции, симпозиуми и фестивали в САЩ, Испания, Финландия, Гърция, Швейцария, Австрия, Кипър, Франция, Португалия, Румъния и др., член на Борда и на ИК на Европейската лига на институтите по изкуства за 6 години, на Международния театрален институт и Съюза на артистите в България.     \n \t\n", "date": "2018.10.15", "title": "Проф. Снежина Танковска на форум в Китай"}
{"url": "http://www.duma.bg/node/177046", "text": "Преди 40 години съветският историк на архитектурата Владимир Паперни завършва дисертацията си, която внезапно за него прераства в книга. Трудът на Паперни \"Култура Две\", след издаването му на руски чак през 1996 г., се превръща в класически за историята на съветската архитектура. Паперни вкарва в научен оборот понятията \"култура 1\" и \"култура 2\" като първото описва периода от революцията до началото на 30-те години на XX век, а вторият от 30-те години до ноември 1955 г., когато административно се слага край на т.нар. сталинска архитектура.  \nАвторът описва \"култура 1\" като ориентирана към бъдещето, хоризонтална, при която ценностите на периферията са по-важни от ценностите на центъра. Властта почти не се интересува от архитектурата. Архитектите генерират идеи, които почти никога не успяват да реализират.  \n\"Култура 2\" е вертикална, имаме центростремителна система на ценностите, обществото застива и се кристализира. Властта не само се интересува от архитектурата, но я и използва, за да изразява господстващата идеология. Архитектурата става симетрична. Формира се \"голям стил\", триумфален, който става изразител на епохата. В трактовката на Паперни \"култура 2\" е характерна за тоталитарните общества. Той допуска, че има цикличност и двата стила се сменят един друг.  \nВ българската следдеветостептемврийска действителност можем да открием без особено усилие елементите на \"култура 2\". Не може да бъде и иначе при опита за подражателство на Съветския съюз. Точно тези дни обаче бе подложена на съмнение една от по-имплицитните сгради, оформили стилистично епохата - Националният стадион \"Васил Левски\", открит в годината на смъртта на Сталин. Сондажът на обществената реакция показа основно негативни мнения. Не защото хората се държат за тоталитарното минало, едва ли ги вълнуват толкова и въпросите на стилистиката, дори на функционалността на сградата, която уж била изчерпана в този си вид и на това място.  \nОсновната причина за взрива на негативни оценки за Бойкоборисовото предложение е, че хората не искат да виждат на това стратегическо за София кръстовище, елементите, обектите, сградите, символите на това, което ще смени стадиона. Нещото, което ни поглъща като въртоп от над 20 години насам и което можем да наречем, макар и претенциозно \"Култура Три\". \n\"Култура 3\" е посткултура, родее се с постистината. При нея също не е важен крайният резултат, а движението. Тя не е насочена към бъдещото, нито към миналото. Вместо това е съсредоточена върху текущия момент, а основната й функция е да \"усвоява\", но не \"историческото наследство\", а финансови потоци. Целта й е да обогатява, но не \"архитектурната среда\", а конкретни персонажи. При \"култура 3\" ценностите не са прерогатив нито на периферията, нито на центъра. Те се схващат в буквалното им значение - като пари, коли, имоти, бижута, любовници, парцали, но \"от котюр\". Стилът се формира не от идеологията, а от вкусовете на поръчителя, на инвеститора, на чиновника в общината. Ако са имали диалектическо образование, ще извадим късмет, ако образованието им е пиарско, сърдете се на себе си, че още живеете в района, града, държавата.  \nБелоруският блогър, който води популярния minskblog в пътешествията си по Украйна, е заснел следния надпис върху една тухлена стена: \"Тези, които четат книги, винаги ще управляват тези, които гледат телевизия\". В условията на \"култура 3\" това е свръхоптимистично твърдение. В нашата реалност министър-председателят е прочел \"Винету\", а невярната му вече дясна ръка Цветан Цветанов задната корица на книгата на издателство \"Отечество\", където пише: \"Има книги, които човек трябва да прочете на младини\". Това е характерна ситуация за \"култура 3\". \nСъщият този Цветанов е петимен да се облича с потури, антерия, везана риза и калпак, и да нарами едно чеверме. Бог знае какво си мисли, че прави, но излиза бутафория. Става обект за подигравки, а не за следване. Ако някой го последва, то туй ще бъде от користни подбуди, от слагачество, за да се хареса на шефа. А, че вкусовете на началството към бутафорията слизат и към масите, видяхме в началото на месеца, когато силистренските гербаджии решиха да отбележат годишнината от връщането на Силистра в Българско.  \nПаметникът на цар Борис III в града бе гарниран с по една картина от всяка страна и с двама младежи на почетна стража, облечени като клошари, с цървули, навуща, панталони, единият с каскет, другият с фуражка от БНА, манерката сложена пред слабините, граната закачена едва ли не на рамото... и едно железничарско фенерче в придатък. Това също е бутафория, която опошлява честването. Българската армия не е влезнала в присъединена Добруджа облечена как да е и въоръжена с кво да е и внушението е крайно неадекватно. \nТези, за които \"култура 3\" е като удобна дреха, ще кажат: \"Какво, бе. На хората така им харесва\". Това е универсална реплика, когато осъзнаваш, че си част от този кръг, но усещаш че е срамно да го изтъкваш.  \nНо кога лошият вкус и пошлостта станаха норма? Да не би от времето, когато т.нар. елит започна да живее по порочната схема - \"печеля тук, живея там\". Парите от България, а харченето зад граница. Или от момента, когато започна буквално \"измиване\" на културния и образован пласт сред българското общество, най-вече поради емиграция. О, да, в страната има останали блестящи специалисти в най-различни области, които обаче светят като бисери в свинска копаня - толкова малко са останали. Падането на компетентността в почти всички сфери на живота е факт в България - като почнете от премиера и свършите с павьорите, които пет пъти пренареждаха паветата по бул. \"Дондуков\" в София. \nВсъщност разговорът бе за архитектурата, но не сме го прекъсвали. Как да очаквате естетичност, стил и професионализъм при последните скандални ремонти в столицата, когато начело на държавата са хора, които са максимално далече и от естетиката, и от професионализма, и стил нямат. Защо тези под тях, които са, как беше: \"На мен ми е мъчно да ги сменям, защото аз съм ги отгледал\", трябва да бъдат по-различни? Няма причина за това, нали са \"плът от плътта му\".  \nВ \"култура 2\" има голям стил, който може и да не се одобрява от мнозина, но го има. В \"култура 3\" няма стил. Има хаотично, безсистемно натрупване от потури, необразованост, простотия, силикон, стиропор, гранитогрес, инокс, дебелоочие, алчност и бутафория. Има безсрамие.  \nСофия днес е едно безсрамие на фона на парите, които се харчат. През 2005 г. столицата е с бюджет от близо 470 млн. лв. През 2015 г. те са вече 1,5 млрд., а резултатът над земята не е по-различен, дори е по-зле. Безсистемно застрояване, град без тротоари, а някъде в крайните квартали и без нормални улици. В същото време градът губи своето минало, рушат се паметници на архитектурата, внезапно пламват изоставени сгради, при това на прекрасни локации, по десет пъти се пренареждат едни и същи плочки - площадът пред НДК, но както си знаят софиянци - \"Гето да е, комунизъм да не е\". Гето ще е. Нищо, че комунистите измряха, а наследниците им нямат реални шансове да седнат в стола на \"Московска\" 33.  \nНо проблемът не е идеологически, той няма партийна окраска. Фундаментален е. Той е опасал като дебела червена линия цялата страна - през бутафорните реконструкции на средновековни крепости, ръсенето на захар срещу катастрофи, подпалените складове в Пловдив, разрушената сладкарница \"Феята\" в София - символ на модернизма от 50-те години, през безобразните фасади на кооперациите нацвъкани от климатици, антени и винкел, по изронените тротоари на българските градове, през рушащите се паметници на архитектурата - все едно дали са в София, Пловдив, Велико Търново, та чак до мраморния под във фоайето на НДК. Застраховани от уж по-централно положение няма.  \n\"Култура 3\" е безсмислено безпощадна. Тя не може да еволюира в по-развити форми, защото това не носи пари \"тук и сега\". \"Култура 3\" не носи наслада за окото, не внася радост, не създава хармония, тя е средство за себеутвърждаване на войнстващото бездарие. Липсата на реакция позволява на невежеството да се мултиплицира. Положението е много лошо.  \nВладимир Паперни пише в предговора на книгата си: \"Когато сравнявах архивните стенограми от 40-те години с това, което се пишеше във вестниците през 70-те години, с известен ужас открих, че историята се повтаря, че настъпва нова \"култура 2\" и реших, че е време да си тръгвам. Написването на книгата някак си ме избута от страната\". \nНие нямаме дори съмнителното щастие да се завърне \"култура 2\", нито пък лукса като Паперни да заминем (колективно) за Ню Йорк. Можем само да направим всичко, за да свалим от власт некадърната простащина. Така повече не може. Въпросът вече е или-или.  \n   \n \t\n", "date": "2018.10.15", "title": "Култура Три"}
{"url": "http://www.duma.bg/node/177037", "text": "Зала 1 на НДК се напълни с любов и уважение на премиерата на спектакъла \"Фалшив герой\" - своеобразен реверанс пред творчеството на Тодор Колев. Оставил след себе си незабравими песни, образи и реплики в роли и телевизионни предавания, които и до ден днешен носят болезнено актуални, човешки и социални послания. Проводник на тези послания бе драматургичната нишка, в която сценаристът и режисьор Красимир Колев вплете трима пеещи актьори, изпълнени с почит към Тодор Колев. Общата енергия на Ненчо Балабанов, Поли Генова и Димо Стоянов (\"ПИФ\"), създаде прекрасен миг на съвършенство, фокусиран върху творчеството на Тодор Колев. Споделиха го Симфоничният оркестър на Русенската опера с диригент Димитър Косев и балетът на операта с хореографка Зорница Петрова, цяла банда прекрасни музиканти - Михаил Йосифов (тромпет), Стоян Янкулов (барабани), Борис Таслев (бас), Ангел Заберски (пиано), Велислав Стоянов (тронбон), Димитър Льолев (саксофон), Александър Логозаров (китара) и трио \"Тринити\" (бек-вокали Миглена Русева, Божана Спасова, Славина Калканджиева). Всичко това със специалното участие на Хилда Казасян, която изпя отново песента \"Големи и малки\" в дует със самия Тодор Колев, научи ДУМА от Мони Крумов от Top Artists Agency.\n   \n \t\n", "date": "2018.10.15", "title": "Вечер с творчеството на Тодор Колев"}
{"url": "http://www.duma.bg/node/177039", "text": "За Пловдивската опера сезонността не важи, защото през юни-юли е \"Опера на открито\", т.е на Античния театър, след 20 дни отдих следва есенното продължение на Празниците на Античния и ето ти - неусетно е дошъл октомври. Оригинален плакат известява за премиерата на \"Пиратите от Пензанс\" от Гилбърт и Съливан на 27 октомври. Плакатът е от нюйоркската премиера на комичния мюзикъл за цялото семейство през 1880 г. Заглавието е филмирано, поставяно е многократно за телевизия, а най-известните музикални номера често се използват в комедийни предавания. Легендарните британци са автори на 14 комични оперети в периода между 1871 и 1896 г. Наричани са \"Савой оперети\" по името на театъра, построен специално за техните постановки. \nВ Пловдивската опера вървят усилени репетиции - Симеон Симеонов (\"Омагьосаният\") репетира \"Пиратите от Пензанс\", а театралната режисьорка Елена Панайотова - \"Така правят всички\" от Моцарт. Моцарт от много години не е поставян на пловдивска сцена. Участват Евгений Арабаджиев, Владимир Ников, Владимир Василев, Станислава Момекова, Ива Ананиева, Валерия Мирчева. Музиката на Моцарт ще прозвучи от сцената на Пловдивската опера в началото на ноември. Както вече шеговито анонсираха от трупата, този сезон ще е на театралните режисьорки, защото е подписан договор и с известната Веселка Кунчева (\"Вграждане\", \"Сизиф\", \"Дама Пика\"). Тя и нейният постоянен екип - сценографката Мариета Голомехова и хореографът Явор Кунчев, ще поставят \"Мария от Буенос Айрес\" - танго опера от Пиацола. \nПървата премиера в ДТ Пловдив - психологическата драма \"По-студено от тук\" от Лора Уейд, е на 18 октомври от 19 ч. Постановката е на Владимир Люцканов, участват Ивана Папазова, Радина Думанян, Мария Сотирова, Кръстю Кръстев. До края на месеца ще излезе премиерно и моноспектакъл на Албена Колева - \"Мартин, Данчо и майка им\", автор и режисьор Камен Донев. И двете представления ще се играят на камерна сцена. \nВ Пловдивския куклен театър върви мащабен ремонт, за който от много години полага усилия да се случи директорът Виктор Бойчев. Последно голям ремонт в красивата сграда по проект на известния архитект Камен Петков е извършван в периода 1955-1957 г., когато в нея, седалището на Женското дружество \"Майчина грижа\", се нанася Кукленият театър. Ремонтът засяга не само основната сграда и сцена, но и къща в двора на театъра, която ще се превърне в уютна камерна зала. Идеята е тази втора сграда да стане комплекс, който да работи целогодишно като специално място за празници и споделяне на вълнуващи моменти. Ремонтът върви, макар и бавно, надеждата на Виктор Бойчев е до края на годината всичко да е готово. През това време представленията се изнасят в голямото студио на Радио Пловдив. Ваня Сивинова поставя \"Палечка\" по Андерсен, режисьорът Леонард Капон и сценографката Джина Петкова ще зарадват малчуганите с \"Трите прасенца\". А режисьорите Ева Кьосовска и Веселин Бойдев мислят по ново коледно представление.   \n \t\n", "date": "2018.10.15", "title": "\"Пиратите от Пензанс\" нападат операта в Пловдив  "}
{"url": "http://www.duma.bg/node/177056", "text": "За Украйна е важна многовекторната външна политика, включително изграждането на отношения с Русия, заяви бившият украински президент Виктор Юшченко по телевизия \"Беларус-1\" \n\"При днешните обстоятелства няма да бъде разбран (украински) президент, ако той развива икономически и делови отношения с Русия. Но ако говорим стратегически, разбира се, че за нас са важни тези отношения\", изтъкна Виктор Юшченко, който стана президент през 2005 г. след Оранжевата революция. \nТой припомни, че първото си посещение в чужбина е направил в Москва, макар \"по убеждения да е европеец\". \"Но аз заминах за Москва и се опитах да обясня на своята нация, че ако обичаш страната си, трябва да разбираш, че украинският интерес се намира не само на запад, но и на север, и на изток, и на юг. Ако желаеш процъфтяването на нацията си, трябва да носиш отговорност, да развиваш съответната политика, включително с Русия\", каза Юшченко. По думите му в Русия има много украински интереси, които трябва да се развиват. \"Там живеят над 12 милиона украинци. Разбира се, че това е много важно\", изтъкна той. Юшченко допуска в бъдеще отношенията с Русия да бъдат поставени на дневен ред. \nНо действащият президент Петро Порошенко посочи три украински \"бренда\", от които Русия \"се гърчи\", предаде РИА \"Новости\". По думите му това са въоръжените сили, националната гвардия и автокефалната църква. В туитър той написа, че заради афтокефалията президентът Владимир Путин събрал Съвета за сигурност, за да реши \"как да защити тяхната пета колона вътре в Украйна\". \nМеждувременно Светият синод на Вселенската патриаршия подкрепи искането на Украйна за независима \"автокефална\" църква. В отговор Руската православна църква (РПС) заяви, че Константинопол е \"прекрачил червената линия\" и тя ще трябва да скъса отношенията с Константинопол заради автокефалността на Украинската православна църква. РПС сравни случая с Великата схизма от 1054 г., която раздели западното и източното християнство и предупреди, че това може да доведе до необратим разрив в световната православна общност. \nСега експерти очакват размирици и насилие, защото радикалите в Украйна ще се опитат да завземат светините на каноническата украинска православна църква, сред които и Киево-Печорската лавра. \nВ навечерието пък на православния празник Покров на Пресвета Богородица загинаха майка и дъщеря в донбаското село Мариевка, което бе обстрелвано от украинските силоваци. По данни на ООН в украинския конфликт са загинали 2523 цивилни лица от общо 10 303 убити.     \n \t\n", "date": "2018.10.15", "title": " Бивш украински президент: Имаме много интереси в Русия  "}
{"url": "http://www.duma.bg/node/177038", "text": "Програмата на четвъртия кино-литературен фестивал \"СинеЛибри\" е наситена със специални събития и изненади за публиката. Френският писател, сценарист и кинорежисьор Давид Фоенкинос откри прожекцията на филма си \"Ревност\" вчера във Френския културен институт. Елегантната романтична комедия е по сценарий на писателя и поставя въпроса дали ревността е израз на отчаяние, прикрит гняв, несигурност или просто жажда за внимание. Днес, 15 октомври, от 19 ч. ще се състои литературна среща с автограф с автора на \"Шарлот\" и \"Загадката Анри Пик\" в литературния клуб \"Перото\" в НДК, входът е свободен. \nСнощи в \"Перото\" събра почитатели холандският романист и интелектуалец Херман Кох. В разговора, воден от писателя Георги Господинов, се говори за обсебващата сила на неговите романи - стилен коктейл от литературна сатира, екзистенциална драма и криминале, и за италианската киноверсия на бестселъра \"Вечерята\". Премиера на документалния филм \"Истинският Херман Кох\" ще се състои в Сити Марк арт център на 17 октомври от 18 ч. в присъствието на писателя, много български творци и официални лица. Холандската галавечер се организира със съдействието на посолството на Кралство Нидерландия у нас. \nДвамата изтъкнати европейски творци са в състава на престижното международно жури, което ще отличи най-сполучливата екранизация на годината, както ДУМА писа.  \n   \n \t\n", "date": "2018.10.15", "title": "Срещи с Херман Кох и Давид Фоенкинос"}
{"url": "http://www.duma.bg/node/177055", "text": "Гърция напредва усилено в реализиране на проекта за Трансадриатически газопровод, който ще снабдява и България с азерски газ. Очаква се през 2020 г. да влезе в експлоатация и интерконекторът Комотини-Стара Загора. Проектът е приоритет за Европа. \nПроектът за изграждането на интерконектора между България и Гърция е от стратегическо значение и процедурата е в напреднал стадий, заяви в интервю пред гръцките медии министърът на енергетиката Йоргос Статакис. Междусистемната газова връзка между България и Гърция е обявена за проект от общ интерес за Европа. Според министър Статакис се очаква през 2020 г. да влезе в експлоатация. \nИзграждането на връзката осигурява природен газ от Каспийския регион чрез Трансадриатическия газопровод, както и втечнен газ от Гърция. Интерконекторът гарантира сигурността на доставките в Югоизточна Европа, допълват информацията гръцките специализирани издания. \nВ Северна Гърция изграждането на отсечката за трансфер на азерски газ е приключила почти 90%, съобщи министър Статакис.   \n \t\n", "date": "2018.10.15", "title": "Европа се загрижи за интерконектора между България и Гърция"}
{"url": "http://www.duma.bg/node/177073", "text": "Случаят с убийството на журналистката Виктория Маринова в Русе разкри   в нашите институции както вътре в страната, така и навън. Това заяви вчера президентът Румен Радев, който присъства на тържествата по случай празника на Троян - Петковден. Според него убийството е разкрило и двойния аршин, с който се измерва стойността на човешкия живот. Той очаква органите на реда и съда да покажат не само на българските граждани, но и на света, че такива престъпления в България се разкриват ефективно и се наказват с най-голямата строгост на закона. \nПрезидентът призова за единение на нацията, като допълни, че общество, което не осъзнава смисъла на единението, е обречено. \n    \n \t\n", "date": "2018.10.15", "title": "Президентът: Стига двоен аршин за човешкия живот  "}
{"url": "http://www.duma.bg/node/177028", "text": "продължава да се чувства на 18, въпреки че календарът му \"трупва\" близо две десетилетия отгоре - от днес той нагазва в 38-ата година на своето житие-битие. Макар да не е загърбил свежестта на възрастта, от която започва пълнолетието, житейската и особено творческата зрялост отдавна са оставили отпечатък в поведението му. Възпитаник на немската гимназия, той се придържа към точност, прецизност, но и лекота на изказа, от които повечето по-млади колеги от него могат да се учат. Слабостта му към важни, макар и не винаги теми бомби от международната политика, също говори за неговия професионален профил. Ако искате да научите повече или най-съществено за Германия, а също за англо-саксонския свят, четете Георги Христов. За ЧРД му пожелаваме да остава верен на себе си, включително и да остава малко \"непълнолетен\".   \n \t\n", "date": "2018.10.15", "title": " Нашият колега международник"}
{"url": "http://www.duma.bg/node/177030", "text": "Националният конкурс \"Баня на годината\" ще се проведе за 15-и път. Състезанието дава възможност на архитекти, интериорни дизайнери и студенти от цялата страна да представят своите умения, знания, мисли, идеи и вдъхновения по темата. На участниците се дава възможност да работят индивидуално или екипно в 4 раздела, които тази година са нови и отговарят на изисквания, съобразени с най-актуалните световни тенденции в бранша. Победители ще се избират в следните категории: \"Идеалната семейна баня - 3D проект\", \"Идеалната училищна тоалетна - 3D проект\", \"Реализирана баня в жилищна сграда\" и свежото попълнение сред основните групи - \"Санитарни помещения в офис сграда - BIM проект\". \nЖури, съставено от над 20 души специалисти и доказани имена в областта, обективно ще оценява кандидатите по нови критерии. Приоритет ще се дава на участниците в конкурса, които с предложенията си ще постигнат хармоничен, естетичен и цялостен образ на интериора, стана ясно по време на стилно събитие, събрало известни архитекти, дизайнери и представители на национални медии. Експертната комисия ще следи за адекватността на решенията към съответната сграда, дали са със съвременно или иновативно звучене в духа на световните тенденции, използвани ли са енергоефективни решения за баня чрез продуктите на Ideal Standard, акцентира ли се върху организацията на пространството и ергономичността и доколко проектът е реализуем и приложим в действителността. \nКонкурсът привлича таланти от цялата страна и се провежда в следните етапи: подаване на  проекти до 28 януари, гласуване на журито от 1 февруари до 11 февруари, онлайн вот на публиката от 12 февруари до 24 февруари 2019 г. Най-добрите ще бъдат отличени на официална церемония на 28 февруари в София. www.thebathroom.bg   \n \t\n", "date": "2018.10.15", "title": "\"Баня на годината\" избират за 15-и път"}
{"url": "http://www.duma.bg/node/177029", "text": "Експерти от фейсбук представиха функцията за създаване и публикуване на 3D снимки в социалната мрежа. Това бе съобщено на официалния сайт на корпорацията. За да създадете триизмерен кадър, е необходимо да направите фотография в режим \"портрет\" с помощта на смартфон с две камери и да я споделите на страницата във фейсбук. Снимките може да се разглеждат също така и с очилата за виртуална реалност Oculus. \nОт социалната мрежа разкриха, че вече въведоха два интелигентни дисплея \"Портал\" и \"Портал +\". Устройствата, както съобщават от компанията, са предназначени за видеоразговори чрез приложението месинджър и имат редица функции за защита на личните данни.   \n \t\n", "date": "2018.10.15", "title": " Триизмерни снимки завладяват фейсбук"}
{"url": "http://www.duma.bg/node/177032", "text": "Бутилка бургундско вино \"Романе-Конти\" от 1945 г. бе продадена за $558 хил., съобщи ТАСС. Така бе поставен нов световен рекорд за подобен лот. Наддаването се състоя на търг в Ню Йорк, организиран от аукционна къща \"Сотбис\". Първоначалната цена на виното бе 32 хил. долара. Но тъй като само около 600 от тези бутилки са пуснати на пазара, интересът към 73-годишното бургундско се е повишил главоломно. Самоличността на купувача е пазена в тайна. \n\"Романе-Конти\" е част от личната колекция на френския винопроизводител Робърт Дроуин. Цялата сбирка бе продадена за 7,3 млн. долара - пет пъти по-скъпо от прогнозната й стойност. \nПредишният рекорд бе регистриран през 2007 г., когато на аналогичен търг в Ню Йорк \"Сотбис\" продаде за 310 700 долара 3-литрова бутилка \"Шато Мутон-Ротшилд\" реколта 1945 г. \nПреди дни в аукционната къща за 843 хил. долара бе купено уиски \"Макалън\" от 1926 г. Тази цена е рекордна за бутилка твърд алкохол, продаван на търговете на \"Сотбис\" и в Северна Америка като цяло.\n   \n \t\n", "date": "2018.10.15", "title": "Платиха $558 хил. за бутилка вино"}
{"url": "http://www.duma.bg/node/177031", "text": "Китайски учени създадоха първата истинска синя роза, като използваха бактерия, съобщи \"Дейли мейл\". За целта експертите инжектираха произвеждащата пигмента бактерия в листенцата на бяло цвете. Бактериите се разпространяват в тях и цялата роза става синя. \nСпециалистите от Китайската академия на науките са работили с два бактериални ензима, които преобразуват обичайната съставка на розовите листчета ел-глутамин в синия пигмент индигодин. След това екипът е получил щам на бактерията агробактериум тумефациенс, съдържащ двата произвеждащи пигмента гени, произлизащи от различни видове бактерии. \nГрадинарите отдавна се опитват да получат сини рози. Тъй като не успяват, цветарите постигат този атрактивен нюанс, като поставят отрязаните стръкове в боя.   \n \t\n", "date": "2018.10.15", "title": "Истинска синя роза създадоха в Китай"}
{"url": "http://www.duma.bg/node/177033", "text": "Първият мюзикхол ще отвори врати в София с грандиозно парти на 20 и 21 октомври. Двудневният арт маратон ще събере едни от най-обичаните изпълнители - Васил Найденов и Руслан Мъйнов (заедно с Кай Метов - в съботната вечер), както и Миро Костадинов (в компанията на Ирина Вълкова и балет \"Oligarch\" - в неделя). Макар да са доста различни стилово, поводът да се обединят е новата концепция за забавление в София, която ще предложи клуб \"Олигарх\". Лъскави лимузини, заря, червен килим и ретро автомобили ще са само част от грандиозното откриване на бул. \"Мария Луиза\" 20 в българската столица. \nПаралелът между естрадата в лицето на Васил Найденов, поп музиката на Миро и перфектното изпълнение на руски шлагери от пеещия актьор Руслан Мъйнов изобщо не е случаен. Управата на новия нощен клуб в столицата целенасочено залага на мост между България, Балканите и руската сцена. Първият мюзикхол на родна почва ще се откроява от масовите заведения, защото ще предложи богата и разнообразна програма. Нощните птици ги очаква вълнуващо вариете с над 30 балерини, певци от цял свят, изпълнители, доказали се с годините. Сред гостите, които се очаква да се появят на голямата сцена на \"Олигарх\", са румънската звезда Моранди, украинската поп сензация Kazka - \"Плакала\" (27 ноември), както и мн. др. известни руски, български и световни имена. \nСцената на модерното заведение ще стане домакин и на следващото издание на формата \"Подмосковные вечера\". Организаторът на събитието Атанас Лазаров - собственик на \"Profile International\", вече пета поредна година реализира мащабния проект, посветен на руската култура. \nНачалото на програмата всяка вечер е от 20 ч., като след полунощ клубът се превръща в дискотека. Мотото на кампанията е: \"Ела, виж, изживей!\"   \n \t\n", "date": "2018.10.15", "title": "Първия мюзикхол отварят в София"}
{"url": "http://www.duma.bg/node/177066", "text": "Жители на Разград поискаха частта, свързана с демографията, да бъде на първо място във \"Визия за България\" и да има отделен раздел, свързан с развитието на младите хора. \"Имаме болница, но нямаме лекари, защото всички искат да работят в големите лечебни заведения, където имат развитие, а тук няма. Затова предложенията в проекта, които обръщат здравната система към пациента и по-малките и отдалечени от столицата градове, са важни за нас.\" Това казаха жители на Разград на среща с депутатите от \"БСП за България\" проф. Анелия Клисарова, Ирена Анастасова, Денчо Бояджиев и проф. Светла Бъчварова. Директор на малко училище посочи, че е нужна нова наредба за маломерните паралелки, за да не се закриват училищата в малките и отдалечени населени места. Учители поискаха в програмите, освен патриотичното възпитание на учениците, да се застъпи и екологията. Хората добавиха, че Разград може да има жп линия и транспортът да бъде частично подобрен, ако това бъде включено в Дунавската стратегия. \nНужно е да се даде качествено здравеопазване на хората от големия град до малкото населено място, заяви проф. Клисарова. Тя е категорична, че намаляването на ДДС за лекарствата ще повиши достъпността на здравеопазването.  \nСекретарят на ПГ \"БСП за България\" Ирена Анастасова обясни, че левицата иска нов модел на управление на образованието, което да стъпи върху пълен обхват на децата и качество във всички образователни институции.   \nДенчо Бояджиев представи предложенията на БСП за развитието на икономиката, като добави, че създаването на работещо електронно правителство ще помогне за развитието й. Преди срещата Ирена Анастасова, Денчо Бояджиев, Кольо Милев, Димитър Стоянов, Славчо Велков и Иван Ченчев се срещнаха с жители на с. Благоево. Хората поставиха въпроси, свързани с развитието на селското стопанство и невъзможността за изкупуване на продукцията на малките земеделски производители, както и за необходимостта от преизчисляване на пенсиите.   \n \t\n", "date": "2018.10.15", "title": "Разград: Демографията да е на първо място във \"Визия за България\""}
{"url": "http://www.duma.bg/node/177069", "text": "Млад мъж почина, без да дочака белодробна трансплантация, след като от м.г. приемът на българи в трансплантационна клиника във Виена бе преустановен. 29-годишният Адриан Петков почина в събота в Правителствена болница. Ръководството на здравното министерство се оправда на специален брифинг, че е преговаряло с почти цяла Европа, за да му помогне. Едва миналата сряда обаче било уредено той да постъпи в италианска клиника, но Адриан не дочакал трансплантацията. \nОще през пролетта нуждаещите се от трансплантация и техни близки протестираха пред здравното министерство заради неуредиците, довели до прекратяването на белодробните трансплантации за българи в Австрия. Преди да напусне доброволно поста през септември, бившата директорка на Агенцията по трансплантациите д-р Марияна Симеонова заяви, че МЗ е виновно за прекратяването на белодробните трансплантации на българи в Австрия. Тя призна, че прекратяването на договора с виенската клиника е било грешка и че ако е знаела колко ще се проточи процедурата, още м.г. е щяла да пренебрегне искането на МЗ да търси оферти от други болници и да поднови договора с австрийската, дори това да й коства поста. \nОт МЗ свикаха спешен брифинг в събота, за да се оправдаят, че са направили всичко възможно. \"Една от основните причини е наличието на една нова декларация, към която всички страни се присъединяват за забрана на трафик на органи и трансплантационен туризъм, което кара повечето държави членки да правят откази за български граждани да получават органи в техни трансплантационни центрове\", каза зам.-здравният министър д-р Бойко Пенков. \"Това означава, че България трябва задължително да реанимира донорската си програма, така че да стигнем минимум ниво от 10 донори на милион население, за да получим възможността българите да имат достъп до такъв тип грижа и лечение и да имаме право да ползваме чужди трансплантационни центрове при положение, че сме достоен член на семейството на \"Евротрансплант\", заобяснява се Пенков. Според него състоянието на починалия Адриан Петков е било тежко и не е позволявало извършването на трансплантация, но въпреки това е уредено приемането му в италианска клиника. \nПо данни на Агенцията по трансплантациите досега бял дроб е трансплантиран на 8 българи, а 16 души чакат за подобна интервенция. 1011 пациенти у нас се нуждаят от бъбречна трансплантация, 43 - от трансплантация на черен дроб, а 40 - на сърце. \n БСП ще внесе в понеделник следобед в деловодството на НС искането за вот на недоверие към управляващите заради провала им в здравеопазването. Това потвърди вчера пред ДУМА зам.-председателят на ПГ \"БСП за България\" Георги Свиленски.  \n\"Да видим сега как министър Ананиев ще защити правителството, след като каза, че няма да предприеме никакви действия за реформа, ако не усети подкрепата в обществото. Той трябва час по-скоро да се откаже от новата застраховка от 12 лв., защото нито пациентските организации и общинските болници, нито застрахователите я искат\", коментира Свиленски по БНР, като призова управляващите да защитят от трибуната на НС политиката си в здравеопазването. \"Да сменим модела, който дава 43 млн. лв. за дупка във Варна, а няма пари за хемодиализа\", призова още социалистът. \n\"Има огромна криза в здравеопазването. Не е нормално пациентът да не е в центъра на здравната система, а лекарствата да са по-скъпи от съседните държави, при положение, че се произвеждат у нас\", коментира по БНТ вчера и зам.-председателят на ПГ \"БСП за България\" Драгомир Стойнев. Той подчерта, че \"Визия за България\" предлага цялостна идея и реформа за този сектор. \"Министър Ананиев заяви, че ще иска нов модел за здравна реформа, а ни подхвърли оферта за промяна - да минем от здравноосигурителен към застрахователен модел\", заяви Стойнев. \"Срещнахме се със съсловните организации - на общинските болници, общопрактикуващите лекари, пациентските организации. Никой не подкрепя идеите на ГЕРБ за реформи в сектора, защото не казват как ще се подобри качеството на здравеопазването и как ще преодолеем бъдещата бомба в сектора, когато сегашните кадри се пенсионират\", мотивира се социалистът.     \n \t\n", "date": "2018.10.15", "title": " Безхаберието на здравното министерство погуби Адриан"}
