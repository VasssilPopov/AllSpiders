{"url": "https://duma.bg/sportat-po-televiziyata-dnes-zapochva-posledniyat-esenen-krag-n205391", "text": "17.00 Етър - Ботев Вр 18.30 ЦСКА - Арда 12.20 и 15.15 СК в Хохфилцен", "date": "2019.12.13", "title": "Спортът по телевизията днес, започва последният есенен кръг"}
{"url": "https://duma.bg/stanislav-genchev-se-nadyava-na-kasmet-pri-zhrebiya-n205382", "text": "„Лошото е, че сме със смесени чувства, защото изтървахме победата. Все пак продължаваме. Представянето ни е изключително добро, защото излязохме от група с ЦСКА М, Ференцварош и Еспаньол. При нас е трудно дори да влезеш в групите, защото съперниците са с големия бюджети. Нямам претенции за следващ съперник“, обяви защитникът  . „Ще е добре ако се паднем срещу голям отбор и да го отстраним, за да покажем, че сме голям отбор. Всичко е възможно във футбола“, смята голмайсторът  Maчовете от първия кръг на елиминациите ще се играят на 20 и 27 февруари 2020 г. Жребият ще бъде теглен в понеделник в Нион.", "date": "2019.12.13", "title": "Станислав Генчев се надява на късмет при жребия"}
{"url": "https://duma.bg/anatoliy-makarov-nyama-zaplaha-ot-balgariya-za-rusiya-n205361", "text": "\"От България не идва заплаха за Русия. Споделяме една азбука - кирилицата, която вие сте донесли в нашата страна. В Русия все още гледат на България като \"държава на духа\", както я определи големият руски учен акад. Дмитрий Лихачов. Надявам се, всички споразумения, които има между България и Русия, да бъдат реализирани\". Това заяви руският посланик Анатолий Макаров на конференцията \"Примаковски четения\" в памет на акад. Евгений Примаков. Форумът на тема \"Политическото лидерство в многополюсния свят\" беше открит от зам.-председателя на НС Кристиан Вигенин. \"Нито един проблем на човечеството не може да се реши едностранно. Оцеляването на човечеството зависи от сътрудничеството, от интеграционните проекти между центровете на влияние. Надявам се, че новите лидери ще определят нови направления в развитието на човечеството и ще тръгнем по мирен път, защото сегашният път на конфликти и противостояние води в задънена улица\", заяви Вигенин. Организатори на четенията са форумът \"България-Русия\", Институтът за световна икономика и международни отношения на Руската академия на науките, Институтът за лидерство при УниБИТ и посолството на Русия в България.", "date": "2019.12.13", "title": "Анатолий Макаров:  Няма заплаха от България за Русия"}
{"url": "https://duma.bg/gerb-otkaza-da-zashtiti-dlazhnitsite-s-edinstveno-zhilishte-n205360", "text": "Управляващото мнозинство отхвърли в пленарната зала промените в Гражданския процесуален кодекс (ГПК), които предвиждаха длъжниците да бъдат защитени от незабавна продан на ипотекиран имот, като се изчака съдът да се произнесе дали вземането на банката е основателно. Първоначално текстовете бяха одобрени с подкрепата на ГЕРБ в правната комисия на НС, но после внезапно бяха отхвърлени с мотива, че длъжниците ще бъдат \"свръхзащитени\" от банков произвол.  Промените бяха инициирани в началото на годината, след като Европейската комисия заплаши България с наказание заради проблеми в законодателството. В момента например може да започне изпълнително производство срещу длъжника само въз основа на искане на банката, а съдилищата не проверяват дали в договора за заем няма неравноправни клаузи. Освен това според практиката на Европейския съд на правата на човека всеки, който рискува да изгуби единственото си жилище заради дълг, трябва да може \"да иска проверка на пропорционалността на тази мярка\". Банките не одобряваха промените, правосъдното министерство - също, но въпреки това министър Данаил Кирилов промени мнението си и ГЕРБ се обяви \"за\" поправките. Управляващата партия преобърна позицията си и гласува против текста. Министър Кирилов обясни, че се стига до \"свръхзащита\" на длъжника.", "date": "2019.12.13", "title": "ГЕРБ отказа да защити длъжниците с единствено жилище"}
{"url": "https://duma.bg/do-sedmitsa-oik-shte-se-proiznese-po-zhalba-na-atanas-kambitov-n205362", "text": "До седмица се очаква развитие по жалбата на неуспелия да получи нов кметски мандат в Благоевград Атанас Камбитов. Както ДУМА вече писа, гербаджията опитва да отстрани наследника си Румен Томов с обвинения, че не е заличил фирмата си в Търговския регистър. На провелото се късно в сряда заседание на Общинската избирателна комисия в Благоевград е взето решение ОИК да поиска официална информация от Търговския регистър към Агенцията по вписванията за фактическото състояние на дружеството - дали е подадено искане за заличаване и кога. Комисията ще установи и дали кметът Томов е уведомил Общинския съвет за предприетите действия по смисъла на чл.41, ал.3 от ЗМСМА, който указва, че наличните търговски дружества трябва да бъдат заличени в едномесечен срок след избирането му за кмет при балотажа на местния вот от 3 ноември. След като получи тези документи, както и становище от Томов, в тридневен срок комисията е длъжна да вземе решение дали да прекрати или не правомощията на кмета. Томов може да бъде отстранен, ако за това гласуват 7 души от 13-членната комисия. ГЕРБ и БСП разполагат с по четирима, \"Обединени патриоти\" имат двама представители, а по един са ДПС, Воля\" и \"Демократична България\". Румен Томов спечели кметския пост срещу Камбитов, който управляваше общината два мандата от ГЕРБ. Гербаджията твърди, че опонентът му е прехвърлил едноличната си фирма на сина си, но в регистъра тя е записана под друго име и с друг ЕИК. За ДУМА Томов коментира, че не е нарушил закона, но призова да се изчака компетентното становище на отговорните органи.", "date": "2019.12.13", "title": "До седмица ОИК ще се произнесе по жалба на Атанас Камбитов"}
{"url": "https://duma.bg/prepodavateli-i-studenti-protestirat-sreshtu-rakovodstvoto-na-nha-n205363", "text": "Преподаватели, студенти и служители на Националната художествена академия (НХА) излязоха на протест. Те недоволстват срещу неправилното разходване на средства, информационното затъмнение, наложено от ръководството, и лошите условия на работа. Демонстрацията им бе наречена \"Край на мълчанието в НХА\". Преподаватели многократно са сигнализирали институциите за нередности в НХА. Протестиращите настояват за достъп до информацията за решенията на ръководството, искат промени в правилника във връзка с избора на членове на Академичния съвет, ремонт и поддръжка на ателиетата във всички сгради и осъвременяване на техническата база, спиране на неаргументирано увеличаване на семестриалните такси, увеличаване на средствата във фонд \"Развитие\", изплащане на възнагражденията на моделите и хоноруваните преподаватели и тяхното актуализиране.  В академията са възмутени от отношението на ръководството, което не спазва Колективния трудов договор и отказва информация по груб и арогантен начин. Отговорът винаги е, че \"няма пари и нищо не може да се направи\", обясни преподавателят по \"Ситопечат и багри\" Дима Каприева. Според нея вдигнатите такси за обучение не водят до подобряване на материално-техническата база, а до отлив на студенти.  От синдиката на академията подозират ръководството във финансови злоупотреби, което ректорът на НХА проф. Николай Драчев отрече. По думите му при финансовите проверки не били открили нарушения. Ректорът обаче призна за финансови проблеми - дългове от около 600-700 000 лв. и неизплатени заплати за ноември. В момента в академията върви проверка на Инспекцията по труда.  Министерството на образованието е уведомено преди два дни с писмо, коментира директорката на \"Финанси\" в МОН Соня Кръстанова. Одит в НХА за периода 2017-2019 г. е открил нарушения, за които е информирана Агенцията за държавна финансова инспекция. Става въпрос за неправомерно начисляване на процент прослужено време не върху основната заплата, а върху допълнителните възнаграждения, нецелесъобразно разходвани средства за стипендии, изплащани по граждански договори, и за външни услуги, обясни Кръстанова.", "date": "2019.12.13", "title": "Преподаватели и студенти протестират срещу ръководството на НХА"}
{"url": "https://duma.bg/pak-li-lazhi-n205369", "text": "Само преди дни управляващите се биеха по гърдите, че за догодина \"дават\" близо половин милиард повече на касата! Но още при приемането на бюджета на НЗОК стана ясно, че част от \"повечето\" пари идват от увеличената минимална заплата, други - по математически ред. Сиреч, няма място за хвалби. И още вчера лъсна планът - пестенето започна веднага след \"даването\". И очаквано -  . Твърди се, че България била трета след Лесото по обществени разходи за здраве. Може да е така, може и да не е съвсем. Но българинът си знае - доплаща за всичко в родните лечебни заведения и дори вече не вярва, че е възможно доктор да не му иска допълнително пари.  Още през лятото управителят на НЗОК призна, че доплащанията от пациенти в болниците са около 4 млрд. лв., но невинаги основателни! Днес финансист решава вместо лекарите как да бъде лекуван хипертоник, като административно налага ограничение на реимбурсацията от касата. Без никаква мисъл колко ще струва на обществения фонд същият човек, \"спестил\" на касата 40-50 лв., когато направи инфаркт или инсулт... Е, господа управляващи, май само вие си повярвахте, че догодина парите за здраве ще са повече.", "date": "2019.12.13", "title": " Пак ли лъжи?"}
{"url": "https://duma.bg/kasata-oryazva-lekarstvata-na-hronichno-bolnite-n205365", "text": "Ограничават медикаментите, плащани от НЗОК, за лечение на хронично болни пациенти, става ясно от отворено писмо на председателя на Сдружението на общопрактикуващите лекари в София-област д-р Виктория Чобанова. Тя пояснява, че текстове в новия Национален рамков договор (НРД), които Българският лекарски съюз е договорил с НЗОК, ограничават правото на медиците да лекуват хронично болни. Според промените пациентите с хронични заболявания ще трябва да плащат изцяло лекарствата, защото лекарите няма да имат право да изписват всички медикаменти от терапията им, които към момента касата поема частично или изцяло. Д-р Чобанова е категорична, че това ще доведе до повишени разходи на болните, а контролът на заболяванията ще се влоши. \"За всяко заболяване ще можем да изписваме не повече от 3 препарата, а когато са комбинирани лекарства - не повече от 2. Това означава, че при тежки заболявания като диабет, сърдечна недостатъчност, по-тежките форми на хипертония пациентите ще трябва да купуват по-голямата част от необходимите им медикаменти\", обяснява лекарката. Тя дава пример със сърдечна недостатъчност, която съгласно Европейските ръководства за поведение се лекува с диуретици, съдоразширяващи, АСЕ инхибитори, медикаменти за намаляване на сърдечната честота. В проекта за НРД за догодина НЗОК ще поема частично само 2 от тези 5 основни терапевтични групи, останалите ще се купуват от осигурените без намаление. Въведена е и друга новост - за рецепти болните ще трябва да посещават джипито си няколко пъти в месеца, защото се отнема съществуващата възможност на една рецепта или един отрязък да се изпишат лекарства за повече от 30 дни, които да се компенсират при следващото изписване. Лекари прогнозират, че дори при отказ на БЛС да подпише НРД тези текстове вероятно ще залегнат в правилата за работа през 2020 г., които НЗОК ще определи едностранно. Председателят на БЛС д-р Иван Маджаров коментира, че съюзът няма да се съгласи с подобен текст в НРД, и увери пред Clinica.bg, че \"няма никакъв шанс да се ограничат медикаментите, плащани от НЗОК за лечението на хронично болни\".  Днес БЛС ще проведе 71-и извънреден събор, на който делегатите ще решат дали съюзът да подпише НРД-2020. Едва в сряда късно следобед проектът на НРД бе публикуван на сайта на БЛС. Според него остават месечните лимити на болниците, лимитите по брой и вид на болничните легла, остава и забраната НЗОК да сключва договори за нови дейности с лечебните заведения. От Центъра за защита на правата в здравеопазването коментират, че се затяга режимът за плащане на онколекарства. От ЦЗПЗ обясняват, че при прилагането на някои лекарства поради дозирането на килограм тегло или на кв. м повърхност остават неизползвани количества, за които досега НЗОК плащаше след проверка цялото отпуснато количество, но от догодина ще плаща само до 5% от остатъка на флакона. НЗОК няма да допусне да се приемат в НРД текстове, които да нарушат или да отнемат права на здравноосигурените с хронични заболявания. Това съобщиха вчера привечер от обществения фонд.", "date": "2019.12.13", "title": "Касата орязва лекарствата на хронично болните"}
{"url": "https://duma.bg/v-kamenari-davat-rabota-samo-na-glasuvali-za-gerb-n205368", "text": "В еленското село Каменари дават работа само на избиратели на ГЕРБ, алармираха местни жители пред народния представител от БСП Весела Лечева. Хората се оплакаха, че след местния вот в основния отрасъл в района - дърводобива, се наемат само гербаджии. За сметка на това били прекратени договори на хора с дългогодишен опит в отрасъла.  Местните споделят и проблеми с достъпа до здравеопазване и до качествено образование, както и с лошата инфраструктура. Родители възразяват срещу плана на общината да насочва децата им към най-близкото защитено средищно училище в с. Беброво, където в една стая учат деца от 1 до 7 клас. Хората искат малчуганите да учат в Елена и настояват общината и МОН да им осигурят превоз до училището там.", "date": "2019.12.13", "title": "В Каменари дават работа само на гласували за ГЕРБ"}
{"url": "https://duma.bg/za-3-minuti-vss-osvobodi-sotir-tsatsarov-n205366", "text": "Три минути отне на ВСС единодушно да освободи Сотир Цацаров като главен прокурор и де факто да задвижи процедурата по назначаването му за шеф на КПКОНПИ. Гласуването на оставката стана в отсъствието на Цацаров, за тази точка липсваше и шефът на ВКС Лозан Панов, уточнява defakto.bg. Веднага след гласуването и правосъдният министър Данаил Кирилов напусна заседанието. Очаква се президентът Румен Радев да подпише указа за освобождаването на Цацаров - ден по-рано в тв интервю държавният глава заяви, че ще спази закона, но не уточни дали и кога ще задвижи процедурата. Медийната изява на Радев видимо вбеси Бойко Борисов. Макар да обяви, че е гледал \"само първата минута\", защото отишъл да играе мач, премиерът се впусна в 10-минутни словоизлияния, посветени единствено на президентското интервю. Борисов е бесен на заявката на Радев да инициира промени в Конституцията. Премиерът твърди, че лично е инициирал Венецианската комисия да съдейства на България за промените в системата на прокуратурата и създаването на позицията на независим прокурор, който да следи за нарушения главния прокурор. Борисов бил говорил с Борис Велчев и Филип Димитров \"за Конституцията, да съобразим всичко с Венецианската комисия какво може и не може\". Според него заявките на президента за конституционни промени нямало да забавят създаването на позицията \"независим\" прокурор. По думите му \"всичко се движи в срок и сме в абсолютен диалог\". \"Цял свят ни хвали за покупката на Ф-16, а той продължава да дълбае защо не са \"Грипен\". Не го харесвах като шеф на ВВС. Как падаха самолети и хеликоптери вследствие на неговата работа\", атакува Борисов работата на Румен Радев като началник на Военновъздушните сили (ВВС). Справка за времето, в което Радев оглавяваше ВВС (2014-2016 г.), обаче показва, че тогава няма инциденти с паднала техника на ВВС. \"Фрогнюз\" твърди, че последният паднал самолет на военните е от 26 април 2012 г., когато ВВС се командва от ген. Константин Попов, настоящ депутат от ГЕРБ. Инцидент с хеликоптер има през юни 2017 г., когато начело на въздушните сили е ген. Цанко Стойков. По негово време, година по-късно, при учебно занятие край Пловдив пада още един хеликоптер. Радев е бил и командир на авиобаза \"Граф Игнатиево\" между 2005 и 2009 г. Преглед на черната статистика на авиокатастрофите в България показва, че през този период няма паднал самолет, нито загинали пилоти. \"Злобата и омразата му до такава степен преливат, че не е нужно да коментирам опозиционен лидер, при това с най-много власт в държавата. 50% от хората не го харесват, ако гледаме последните изследвания. Той е двуличен човек. Един ден хората ще разберат колко двуличен човек са избрали за президент\", продължи да беснее Борисов след критичното интервю на президента.", "date": "2019.12.13", "title": "За 3 минути ВСС освободи Сотир Цацаров "}
{"url": "https://duma.bg/rabotodatelite-pak-boykotiraha-tristrankata-za-minimalnata-zaplata-n205364", "text": "Четирите национално представителни работодателски организации - КРИБ, БСК, БТПП и АИКБ, отказаха да присъстват на вчерашния Национален съвет за тристранно сътрудничество, посветен на минималната заплата за 2020 г. От страната на бизнеса присъстваха само представители на Съюза за стопанска инициатива (ССИ), който не членува в Асоциацията на организациите на българските работодатели и беше регистрирана от правителството въпреки противопоставянето на останалите работодателски организации. От ССИ се обявиха против административното повишение на минималната заплата от 560 на 610 лв. и така социалните партньори не постигнаха съгласие за повишението на минималното възнаграждение.  Икономическият съветник на КТ \"Подкрепа\" Ваня Григорова обяви, че подкрепя повишаването на минималната заплата. Тя обясни, че макар правителството да полага усилия да повишава минималния праг, сред компаниите се наблюдава тенденция все повече служители да бъдат назначавани на минималната заплата, като по този начин покупателната им способност се влошава, а разликата между минималната и средната заплата се стопява. Главният икономист на КНСБ Любен Томев също приветства ръста на минималната заплата, тъй като според него това ще има стимулиращ ефект върху работната сила. Томев припомни, че за трета година не може да се постигне съгласие с работодателите за механизъм за определяне на минимална заплата.", "date": "2019.12.13", "title": "Работодателите пак бойкотираха тристранката за минималната заплата"}
{"url": "https://duma.bg/bsp-tarsi-lichna-otgovornost-ot-deputatite-podkrepili-tsatsarov-n205367", "text": "Всеки от гласувалите \"за\" Сотир Цацаров за шеф на КПКОНПИ да понесе лична отговорност за действията си, настоява в позиция ръководството на ПГ \"БСП за България\". В документа се припомня, че на събрание на групата от 10 декември с гласуване е прието депутатите на левицата да не подкрепят кандидатурата на бившия главен прокурор за шеф на антикорупционния орган. Против са били само трима депутати. Било решено, който има друго мнение, да се възползва от член 58, ал. 4 на парламентарния правилник и да изрази различната си позиция от трибуната в рамките на 3 минути. Никой от 27-те депутати на БСП, които гласуваха \"за\" Цацаров, не се обоснова публично. Стана ясно, че един от тримата, гласували срещу решението на ПГ във вторник, е бил Георги Търновалийски. Той обясни, че е предупредил групата, че ще гласува \"за\". \"Познавам Цацаров от дълги години. Работихме заедно, докато той беше съдия, а аз - директор на НАП в Пловдив. Цяла България го познава като добър професионалист и експерт\", коментира за ДУМА пловдивският депутат. \"КПКОНПИ трябва да работи. Имам глава на раменете си и мога да решавам как да гласувам. Чух експозето на Цацаров, има добри предложения за преструктурирането, ще прави промяна и в декларациите, обеща и да не бъде политическа бухалка. Затова го подкрепих и гласувах \"за\", обясни и колегата му Манол Генов. БСП не е разделена заради гласуването, коментира зам.-председателят на ПГ \"БСП за България\" Христо Проданов. Той не скри изненадата си от големия брой социалисти, подкрепили Цацаров. Според него 27-те различни гласа не означават бламиране на Корнелия Нинова. Най-вероятно темата ще бъде обсъдена на предстоящия утре пленум на БСП. Проданов подчерта, че лична отговорност се носи по много начини, но преди всичко пред избирателите и партията. \"Оценката на ЕК за България е, че сме най-корумпираната страна в ЕС. Няма как в първата по корупция страна главният прокурор да е заслужил нещо в борбата с корупцията\", обясни аргументите си срещу шефа на КПКОНПИ проф. Румен Гечев. Той призна, че Цацаров има качества като юрист, но въпросът е как ги използва. \"Няма как борбата с корупцията да се води от човек, близък до управляващите. Как така този, който ще проверява управляващите, ще бъде излъчен от тях\", попита той и уточни, че решението да се гласува против кандидатурата му за шеф на КПКОНПИ е политическо, а не срещу него като личност или юрист. Антон Кутев обаче видя разцепление в ПГ. Той обясни, че е бил против решението да не подкрепи Цацаров, тъй като смята, че за последните 7 години главният прокурор е положил усилия за справяне с организираната престъпност. Все пак спазил партийната повеля и гласувал \"против\". Вярвам, че Цацаров е изключителен професионалист, но не върви в посоката, в която искам, обясни депутатът.", "date": "2019.12.13", "title": "БСП търси \"лична отговорност\" от депутатите, подкрепили Цацаров"}
{"url": "https://duma.bg/zhiv-da-go-ozhalish-n205348", "text": "За пръв път мнозина вероятно са изпитали странното чувство на съжаление към егоцентрика Бойко Борисов след истеричните му първосигнални реакции за интервюто на президента оня ден. Изглеждаше смачкан, жалък и безтегловен. Как можело така! Гледал една минута и отишъл да играе мач. Видно е, че нервите му вече не издържат, а фактите не му изнасят. Защото най-много боли и дразни истината.  Нарече Радев двуличник. Той - човекът, който не помни и три минути, една истина за деня я преиначава по три пъти, стига това да гарантира ореола му на пастор на нацията. Без да се съобразява с правила и закони. И въпреки че управлява вече 10 години, все до Тройната коалиция и Орешарски опира за оправдаване на своите провали и безобразия, които ни заливат. Радев не бил обединител - като че, за да си обединител, трябва задължително да хвалиш Борисов и обкръжението му. Бил черноглед, сякаш народът български живее богато и щастливо, а президентът го убеждава в обратното. Борисов поне призна, че Радев е избран от най-много хора в България. Даже го нарече лидер на опозицията. И без да иска, тук Борисов позна. Защото президентът наистина е лидерът на опозицията срещу мафиотизираната власт, неформалният лидер на народа. Не придворна опозиция, а реална, интелигентна и действаща, и това не остава незабелязано. Радев говореше за национални политики и принципи, и само от време на време, по конкретен повод, тънко, с ирония засягаше главния виновник за състоянието на държавата. Нелепо и силно комплексарско прозвуча и това, че президентът едва ли не му завиждал за камината в Белия дом. Сякаш не е ясно, че въпросната визита стана факт заради ония 2,2 млрд. лв., платени с парите на българите, срещу обещание за изтребители след 3-4 години. А само преди дни Радев седя рамо до рамо с Тръмп и английската кралица, но не го чухме да скимти от умиление.  По всичко личи, че времето на Борисов изтича. Поведение на човек, чието безсилие преминава в хаплива атака на лична основа. А най-тежко ще стане, когато най-големите му слуги първи ще го заплюят.", "date": "2019.12.13", "title": "Жив да го ожалиш"}
{"url": "https://duma.bg/izrael-otnovo-ostana-bez-kabinet-n205350", "text": "Израелските депутати разпуснаха Кнесета (парламента). Страната ще гласува на нови предсрочни избори на 2 март 2020 г., пише \"Таймс ъв Израел\". Държавата ще проведе избори за трети път за 11 месеца, след като партиите не успяха да сформират коалиция. Тъй като нито един депутат не получи подкрепата на 61 законодатели за работещо мнозинство до полунощ в сряда, Кнесетът официално беше разпуснат и автоматично бяха насрочени нови избори за след 90 дни, което се пада на 10 март 2020 г. Но депутатите започнаха дебата преди полунощ и имаха възможност да прокарат законодателство за по-ранна дата за провеждане на изборите. Израелският премиер Бенямин Нетаняху обяви, че ще подаде оставка като министър на здравеопазването, социалната дейност, диаспората и земеделието от 1 януари 2020 г., съобщават медии.", "date": "2019.12.13", "title": "Израел отново остана без кабинет"}
{"url": "https://duma.bg/kremal-izgoni-dvama-germanski-diplomati-n205351", "text": "Министерството на външните работи на Русия е обявило двама от служителите на германското посолство в Москва за нежелани (persona non grata). Те трябва да напуснат в страната в рамките на една седмица, съобщи РИА \"Новости\". Посланикът на Германия е бил извикан на среща във външно министерство, където е бил изразен протест във връзка с „неоснователното решение на правителството на ФРГ от 4 декември 2019 г. да обяви двама дипломати от руското посолство в Берлин за persona non grata. Във връзка с това Русия, ръководейки се от принципа на реципрочност, е принудена да предприеме ответни действия. Припомняме, че през август гражданин на Грузия беше застрелян в берлинския квартал Моабит. Според германското издание „Шпигел” убийството е било поръчково, а поръчителите са или представители на подземния свят, или разузнавателната служба на чужда държава. По-късно се появи публикация, че заподозреният вероятно е бил агент на руските специални служби. Прессекретарят на руския президент Дмитрий Песков отхвърли неколкократно възможността за връзка между убийството и официалните власти в Русия. Той определи разпространените в медиите предположения за „абсолютно безпочвени”. ", "date": "2019.12.13", "title": "Кремъл изгони двама германски дипломати"}
{"url": "https://duma.bg/namalyavat-horata-patuvashti-po-praznitsite-n205354", "text": "Все повече хора, 68% спрямо 53% през 2018 г., не планират пътуване по празниците, показва вътрешно проучване на платформата за електронна търговия OLX, огласено вчера. Тези, които все пак ще посрещнат празниците далеч от дома, търсят да наемат къщи на село или планина. Последните 3 месеца се отбелязва ръст от 137% в търсенето на селски къщи и 112% в търсенето на варианти за почивки в планината. 74% от потребителите на OLX ще подарят играчки и сувенири за Коледа, които изпреварват дрехите и обувките като вариант за подарък. \"Търсенето в категория \"Eлектроника\" през ноември 2019 г. нараства с 41%, в сравнение с октомври 2019 г., на модни артикули с 58%, а с 46% се е повишил интересът към предлаганите стоки за дома. Продаващите също са били по-активни и са публикували с 34% повече обяви за телефони, таблети и други устройства, с 32% повече обяви за дрехи и аксесоари. Според проучването почти 80% от участниците в него ще купят подаръци само на най-близките си, а 49% ще отделят средства да зарадват до 5 човека от близкото си обкръжение. ", "date": "2019.12.13", "title": "Намаляват хората, пътуващи по празниците "}
{"url": "https://duma.bg/sasht-pak-razmahaha-sanktsionnata-toyaga-n205352", "text": "Комисията по външни работи в американския Сенат прие пакет от законопроекти, налагащи по-строги санкции срещу Русия. Става дума за санкции срещу пазара на държавни облигации, строителството на тръбопроводи и вероятното квалифициране на Русия като държава-спонсор на тероризма заради подкрепата на Москва за въоръжените сепаратисти в Източна Украйна. Предстои законовите текстове да бъдат разгледани от пълния състав на Сената, където в тях може да бъдат направени промени. Не се очаква това да стане преди Нова година. Законопроектът, с който се налагат санкции срещу строителството на руски тръбопроводи - включително проектите \"Турски поток\" и \"Северен поток-2\", засяга лицата, които финансират изграждането на такива тръбопроводи за износ на енергийни ресурси. Ограниченията ще обхванат тези, които инвестират в подобни проекти или продават материали и технологии на руското правителство, с което подпомагат строителството. Друг ключов документ е законопроектът, задължаващ държавния секретар да вземе решение дали Русия да бъде обявена за спонсор на тероризма. 3асега в списъка на тези страни са включени Иран, Северна Корея, Сирия и Судан. Санкции предполагат ембарго върху продажбата на оръжия и ограничават работата на банките с партньори от други страни. Комисията одобри и законопроект, въвеждащ санкции срещу руски физически и юридически лица за подкрепа на сирийското правителство. Законопроектите ще влязат в сила, след като бъдат одобрени от двете камари на Конгреса и бъдат подписани президента Доналд Тръмп, който има право на вето.  \"Санкциите срещу \"Северен поток-2\" са удар срещу Европа и близкия партньор Германия\", заяви президентът на германско-руската външнотърговска камара и главен изпълнителен директор на нефтено-газовия концерн OMV Райнер Зееле. Според него вече е настъпило времето Берлин и Брюксел да заемат ясна позиция и да отговорят с целенасочени мерки, тъй като на карта е заложена енергийната независимост на Европа. Европейският съюз е против прилагането на санкции спрямо която и да е компания на държава-членка на Евросъюза, която развива законен бизнес, заяви комисарят по търговията Фил Хоган във връзка със законопроекта на САЩ срещу „Северен поток – 2”. Министърът на външните работи на Германия Хайко Маас отхвърли всякакви опити на външни сили да повлияят на германската енергийна политика. „Европейската енергийна политика се определя в Европа, а не в САЩ. Ние принципно отхвърляме външни нападки и екстериториални санкции”, заяви той.", "date": "2019.12.13", "title": "САЩ пак размахаха санкционната тояга"}
{"url": "https://duma.bg/kratki-novini-n205349", "text": "Република Северна Македония ще реагира на оценката на БАН, че македонският език е диалект на българския, заяви министър-председателят Зоран Заев. Премиерът каза, че не е запознат с българската позиция, но задължително ще има реакция чрез Министерството на външните работи. На въпрос на журналист дали това може да доведе до суспендиране на преговорите с България, Заев не даде ясен отговор, но подчерта, че \"ние сме македонци, които говорят македонски език\".  \"Очаквам този въпрос да бъде решен от приятелска България, заедно с други въпроси“, добави Заев. Бившият турски премиер Ахмет Давутоглу, някога близък съюзник на президента Ердоган, подаде молба в четвъртък за създаване на отделна политическа партия, която би могла значително да намали подкрепата за Ердоган и неговата управляваща партия АК. 60-годишният Давутоглу бе министър-председател от 2014 до 2016 г., преди да се раздели с Ердоган. По-рано тази година той критикува президента и икономическото управление на партията AK и ги обвини в ограничаване на основните свободи и свободата на словото. Президентът на Франция Еманюел Макрон изпрати началника на армията в Нигер след ислямистки атентат, убил най-малко 73 нигерски войници. Нигер, Мавритания, Чад, Буркина Фасо и Мали съставляват групата Г5 Сахел, създадена за борба с джихадистите в региона. Френски войници са разположени в Сахел, за да подкрепят тези усилия. През последните седмици се наблюдават все по-смели нападения от джихадисти. Полицията в Индия е стреляла с халосни патрони по протестиращи, след като хиляди са пренебрегнали полицейския час в североизточната част на страната при нови демонстрации срещу Закона за гражданството, който позволява бързо придвижване на молбите за гражданство от религиозни малцинства от три съседни държави, но не и от мюсюлмани. Ислямски групировки, опозицията, правозащитни организации и други обвиниха президента Моди в маргинализиране на 200 млн. мюсюлмани в Индия, нещо, което той отрича.", "date": "2019.12.13", "title": "Кратки новини"}
{"url": "https://duma.bg/bonus-malus-se-otlaga-za-poreden-pat-n205356", "text": "За пореден път въвеждането на системата бонус-малус се отлага, този път за март 2020 г., става ясно от съобщение на Комисията за финансов надзор (КФН). След провала на предишния опит на ведомството за въвеждане на системата в края на 2018 г., през ноември тази година надзорът представи нов вариант, който трябваше да стартира на 1 януари 2020 г. Комисията обяви, че след сегашното обществено обсъждане ще се направи второ такова, като обнародването на съответните наредби в Държавен вестник \"се очаква да се осъществи не по-рано от месец март 2020 г.\". КФН предлага нарушителите на пътя да плащат с до 400% по-скъпа застраховка \"Гражданска отговорност\" от 1 януари 2021 г., а изрядните шофьори да ползват отстъпка в полицата до 25 или до 23%. Според основния вариант на КФН всички шофьори ще започнат на чисто (с базова цена на застраховката), като за целите на системата ще се засичат нарушенията им след 1 януари 2020 г. В случай че за 12 месеца шофьорът няма нито едно от изброените нарушения или престъпления в таблицата на КФН, той ще попадне в първия от общо пет бонус класа, които ще поевтинят застраховката му. За първата година отстъпката е 12% от цената, за две \"безгрешни\" години тя е 15%, а след това съответно 18, 20 и 23% при пет години без провинения на пътя. В същото време, ако водачът направи нарушение, той ще попадне в един от 9-те малус класа в зависимост от тежестта на провинението. Наказателните точки увеличават премията с от 25 до 300%. Не всяко нарушение на пътя ще води до наказателни точки, но със сигурност по-скъпа застраховка ще плащат шофьорите, хванати да превишават скоростта, защото това е най-честата причина за предизвикването на ПТП. При превишение с между 21-30 км/ч извън населено място шофьорът ще плаща с 25 или с 10% по-скъпа полица. Ако скоростта е още повече над допустимата, увеличението на сумата съответно нараства. За отнемане на предимство или опасни маневри ще се отива директно на увеличение на цената със 140 или 150%. Същото важи и за управление на автомобил с алкохол в кръвта между 0,8 и 1,2 промила. Най-сериозно увеличение на цената се предвижда при причиняване на тежки ПТП, причинили смърт или телесни повреди. Тогава водачът попада директно в класа, предвиждащ 4 пъти по-скъпа застраховка през първата година. За да се върне на нормалната цена на застраховката, шофьорът трябва да има между 9 и 13 години, във всяка от които ще му се намалява оскъпяването, ако не направи други нарушения. До момента най-силни притеснения от въвеждането на новата система изказаха превозвачите, които обясниха, че тя ще се отрази много тежко на сектора и че предложенията са \"пладнешки грабеж\" и \"лобизъм\" в полза на застрахователите. Застрахователите пък обявиха, че промяната няма как да увеличи приходите им по \"Гражданска отговорност\", защото 80% от водачите ще попаднат в бонус класовете и ще получат отстъпка в цената. Едва 0,6% от около 3,5 милиона регистрирани водачи в България ще попаднат в категорията с 400% оскъпяване. Това са около 21 000 души, които са рецидивисти по нарушения на пътя или са извършили престъпления, твърдят от Асоциацията на българските застрахователи. В същото време 44% от водачите ще получат максималния бонус от 25%, сочат сметките на АБЗ. До момента КФН не е организирала публично обсъждане, за да защити предложенията си, а комуникира единствено през интернет страницата си.", "date": "2019.12.13", "title": "Бонус-малус се отлага за пореден  път"}
{"url": "https://duma.bg/balgariya-posledna-v-es-po-digitalna-ikonomika-n205355", "text": "България е последна в Европейски съюз (ЕС) в индекса за дигитална икономика и социални услуги. Спрямо миналата година, когато сме били на 26-то място, сега сме 28-ми и е налице влошаване. Това стана ясно по време на заключителна конференция за проект за дигитализация на малките и средни предприятия, провела се в Българската търговско-промишлена палата. В класацията Финландия е първа, а позициите ни се влошават. \"Причина не е това, че у нас не се случват процеси, но другите държави се движат с по-динамични темпове от България\", каза експерт-анализаторът Любомир Левичаров. В друга класация обаче, в която участват 115 държави, България е в средата - 58-то място. \"Има още много работа да се свърши - далеч сме от електронно правителство, а точно малките и средните предприятия се нуждаят от такъв достъп - те нямат безброй заети и специалисти, които да извървяват пътя на администрацията\", каза председателят на БТПП Цветан Симеонов. От работодателската организация представиха и проучване относно използването на технологии от фирмите, както и нагласите им за тях. По ниво на дигитализация едва 9% смятат, че са напълно дигитализирани, 60% се имат за напреднали, а 31% мислят, че са на начално ниво. 46% имат иновационна стратегия, но масата, или 54% нямат. \"Стратегията е предпоставка за високата конкурентоспособност на компания, а повече от половината нямат такава\", каза Левичаров.  Над 68% посочват, че служителите имат повече от добри дигитални умения, 29% смятат, че само част от заетите ги притежават, а 3% са на мнение, че подчинените им нямат добра дигитална култура. Въпреки това експертите прогнозираха, че основна пречка за бизнеса през 2020 г. ще е липсата на квалифицирани кадри. Това показват проучвания на палати в ЕС, както и на нашата. Цели 56% са инвестирали в дигитализация за последните 3 години от необходимост, 22% не са. 10% са отвърнали, че тези инвестиции не са приоритет, а 11% не могат да си го позволят. 1% пък смятат, че нямат необходимите умения.  Проучването показва още, че у нас бизнесът се притеснява за работните места, които ще изчезнат вследствие на роботите. Негативното мнение е основно на възрастните, което е 20%. Преобладаващи са позитивните нагласи към изкуствения интелект - 52%. Само 2% са абсолютно сигурни, че работата им може да бъде свършена от робот. 41% смятат, че роботите могат отчасти да ги заместят, а 48% са абсолютно сигурни, че са незаменими.", "date": "2019.12.13", "title": "България последна в ЕС по дигитална икономика"}
{"url": "https://duma.bg/blizo-17-po-malko-pari-po-agrarnata-evroprograma-n205357", "text": "В Програмата за развитие на селските райони (ПРСР) след 2020 г. e предложено намаление от 16,6% спрямо настоящата, която е по-малка и от първия програмен период. Това съобщи земеделският министър Десислава Танева. Тя припомни, че дебатът за Многогодишната финансова рамка (МФР) продължава, като повечето страни членки настояват настоящият бюджет да се запази. \"Какво ще се реши накрая, ще определи окончателно бюджетът и как ние ще подходим. Ако крайното решение е настоящото предложение, ние имаме определени намерения, които ще обсъдим\", обясни ресорният министър. Нагласите в Брюксел са МФР да бъде определена в средата на следващата година, което обаче доста забавя всички процеси, включително и старта на новата ПРСР. \"Към момента страната ни в лицето на Министерството на земеделието работи по три SWOT анализа, които са фундаментът, който ще определи и как ще изглежда националният стратегически план\", каза Десислава Танева.  Първият анализ за селското стопанство е готов, като в момента се идентифицират необходимостите. Вторият анализ е за околна среда и климат и беше представен в Аграрния университет - Пловдив, в началото на месец декември. \"Третият SWOT анализ е социално-икономическият. Той се изготвя в Университета за национално и световно стопанство (УНСС) в София. Вероятно ще е готов в края на тази година или в началото на следващата\", увери земеделският министър. Тези три анализа на практика ще идентифицират необходимостите в родното земеделие, въз основа на които ще стъпи и Националният стратегически план. \"Формалното представяне на стратегическия план на България е планирано за април 2021 г. Най-късно до декември 2020 г. обаче ЕК ще покани всички държави членки да предадат своите формални предложения. Всичко това зависи от продължителността на преходния период\", коментира наскоро за Агри.БГ Марио Милушев - директор на дирекция \"Развитие на селските райони и предприсъединителна помощ\" в Генерална дирекция \"Земеделие и развитие на селските райони\" на ЕК.", "date": "2019.12.13", "title": "Близо 17% по-малко пари по аграрната европрограма"}
{"url": "https://duma.bg/avtobusnite-prevozvachi-zapochvat-protesti-ot-dnes-n205358", "text": "Автобусните превозвачи започват да протестират символично от днес срещу липсата на законодателна инициатива на държавните институции за решаването на проблемите в бранша, а на 13 януари се очаква протестът да стане ефективен с преустановяване на превозите по населените места. Всички автобусни фирми, без общинските, в около 35 населени места са готови да поставят на колите си протестни плакати, обясни пред журналисти председателят на Управителния съвет на Конфедерацията на автобусните превозвачи Магдалена Милтенова. Конфедерацията е организатор на форум по транспортната политика във връзка с въвеждането на тол системата. Автобусните превозвачи очакват до 13 януари да бъдат приети от НС промените в Закона за автомобилните превози, да бъде инкриминирано деянието нерегламентиран превоз на пътници и да бъде разписана пътна карта за решаването на въпросите, свързани с тол системата и бонус-малус системата. По думите на Милтенова до 13 януари би трябвало и пътната агенция да е наясно с тарифите, които ще се събират, защото от март тол системата трябва да стартира. \"Подложени сме на дискриминация от страна на държавата, защото сме лишени от възможността да бъдем бенефициенти по програми на ЕС, което е възможно само за общинските предприятия, каза Милтенова по време на форума и посочи, че много от тези предприятия са създадени като \"кухи\" структури с единствена цел - да се получи еврофинансиране. В големите градове, където вече са изградени интегрираните градски схеми, оперират само общинските предприятия\", допълни тя. Милтенова напомни, че в началото на годината на среща с премиера министрите на транспорта и на финансите са били поети ангажименти към бранша за справяне с нерегламентирания превоз на пътници, за нова нормативна база - промени в Закона за автомобилните превози и ресорни наредби, но по думите на Милтенова към днешна дата все още нищо от това не е постигнато и финализирано. Тя изтъкна, че на среща вчера с транспортния министър браншът е получил уверения, че следващата седмица законопроектът ще бъде внесен в МС, а браншът настоява до 13 януари той да бъде приет от НС. В този срок се иска да бъде изпълнено искането на бранша за криминализиране на нерегламентираните превози на пътници.  Допълнително възникнали проблеми пред бранша са свързани с въвеждането на тол системата и системата бонус-малус, като за последната Милтенова каза, че ресорният министър вчера е уверил бранша, че ще започнат нови консултации. Тя изтъкна, че за бранша единственото приемливо е бонус-малус да бъде обвързана само с причинени щети. По тол системата продължават разговорите, за да се постигнат приемливи условия, при които бизнесът да не фалира, а населените места да не остават без транспорт, каза още тя. И напомни, че е бил поет ангажимент от ресорните институции да се работи по въпроса, автобусните превозвачи, които извършват превози по редовни линии, да бъдат на нулева ставка, а за останалите, които извършват случайни и специализирани превози, да има възможност за плавен преход от винетната към тол системата, за да не се увеличат разходите в пъти. ", "date": "2019.12.13", "title": "Автобусните превозвачи започват протести от днес  "}
{"url": "https://duma.bg/firma-razdade-koledni-bonusi-za-10-miliona-n205335", "text": "Американска компания за недвижими имоти в щата Мериленд раздаде коледни бонуси на стойност 10 милиона долара, съобщи Bulgaria on air. От ръководството са решили да изненадат служителите си с допълнително възнаграждение. Общо 198 души са се зарадвали на щедростта на шефовете си. Работниците са останали без думи, след като видели чековете си. Общата сума е от 10 милиона, което означава, че всеки служител получава по 50 хиляди долара. От фирмата заявиха, че това е техният начин да се отблагодарят на хората си и да отбележат успехите на компанията през последната година.", "date": "2019.12.13", "title": "Фирма раздаде коледни бонуси за $10 милиона"}
{"url": "https://duma.bg/tragna-petitsiya-za-spasyavaneto-na-darvetata-pred-sv-nedelya-n205359", "text": "Инициативен комитет \"Граждани за София\" се обяви против изсичането на дърветата около храма \"Света Неделя\" и започна събирането на подписи срещу това намерение. В онлайн петиция от организацията настояват дейностите по бъдещата реконструкция на площада да бъдат съобразени със сега съществуващата растителност.  Според спечелилия проект за обновление на околното пространство там не присъства сегашната растителност от 50 дървета. Архитектурният конкурс беше спечелен от международното студио \"Фуксас\". \"Това е вандалски акт от страна на общината, който ние няма да приемем. Белият дроб на София да бъде изсечен е абсолютно недопустимо\", пише в петицията. \"Граждани за София\" призовават управляващите да преразгледат решението си за заданието за реконструкция на знаковия за столицата площад.", "date": "2019.12.13", "title": "Тръгна петиция за спасяването на дърветата пред \"Св. Неделя\""}
{"url": "https://duma.bg/tvorbi-na-nikola-tanev-ozhivyavat-v-kvadrat-500-n205337", "text": "Полетете с \"Вълшебното одеяло\" на Националната галерия, което веднъж месечно се приземява пред избрана картина или скулптура в \"Квадрат 500\". Заедно с мама, татко, баба или дядо се насладете на приказки, вдъхновени от произведенията в галерията, приканват младите ценители на изкуството организаторите. Следващата среща, когато експонатите ще оживеят, е с художника Никола Танев - на 14 декември от 12 до 12.40 ч. Събитието е подходящо за деца от 2 до 5 години, с придружител. За група до 10 деца такса 10 лв., с предварително записване на edu_nag@yahoo.com.", "date": "2019.12.13", "title": "Творби на Никола Танев \"оживяват\" в \"Квадрат 500\""}
{"url": "https://duma.bg/sofiyskata-filharmoniya-izpalnyava-filmovata-muzika-na-dzhon-uilyams-n205340", "text": "Само дни преди премиерата на \"Междузвездни войни: Възходът на Скайуокър\" - последния епизод от легендарната фантастична поредица, Софийската филхармония и маестро Найден Тодоров канят на концерт с най-доброто от музиката на Джон Уилямс. На 15 декември от 19 ч. в зала \"България\" ще почетем най-великия съвременен композитор, създал музикални шедьоври за Холивуд - към филмите \"Междузвездни войни\", \"Индиана Джоунс\", \"Джурасик парк\", \"Сам вкъщи\", \"Списъкът на Шиндлер\", \"Челюсти\", \"Амистад\", \"Седем години в Тибет\", \"Спасяването на редник Райън\", \"Мемоарите на една гейша\", \"Хари Потър\" и мн. др. Джон Уилямс е сред най-известните, награждавани и успешни композитори на нашето време с 5 награди \"Оскар\", 20 \"Грами\", 4 \"Златен глобус\", 7 награди \"БАФТА\", 2 \"Еми\". Саундтракът на \"Междузвездни войни\" е определен от Американския конгрес за част от националното наследство и се смята за най-успешната филмова партитура на всички времена. Музиката на Джон Уилямс отдавна се е превърнала в съвременна класика и се изпълнява от най-големите оркестри в света. Самият композитор неведнъж се е изкушавал да дирижира лично концерти със своите произведения. На диригентския пулт в зала \"България\" излиза един от най-големите фенове на \"Междузвездни войни\" - маестро Найден Тодоров. Част от зрителите ще имат шанс да спечелят и страхотни награди от филма \"Междузвездни войни: Възходът на Скайуокър\", който идва в кината у нас от 20 декември на 3D, IMAX 3D и 4DX, в дублирана и субтитрирана версия.", "date": "2019.12.13", "title": "Софийската филхармония изпълнява филмовата музика на Джон Уилямс"}
{"url": "https://duma.bg/onlayn-obshtestvenite-porachki-tragvat-ot-yanuari-n205353", "text": "От 1 януари догодина възлагането на обществените поръчки за три групи институции ще става чрез електронната платформа според приет от правителството график. В първия етап онлайн ще са поръчките на Министерския съвет, министерствата, държавните комисии и агенции. Този срок е и за второстепенните разпоредители с бюджет към Министерството на финансите, създадени с нормативен акт, включително Централният орган за покупки за нуждите на органите на изпълнителната власт. Втората група възложители, които са задължени да прилагат платформата от началото на 2020 г., са големи общини - София, Пловдив, Варна, Стара Загора, Благоевград, Бургас и Русе. Този ангажимент е вменен и на големи държавни фирми - \"Електроенергиен системен оператор\", ТЕЦ \"Марица-изток 2\", \"Мини Марица-изток\" и АЕЦ \"Козлодуй\" и Държавно предприятие \"Пристанищна инфраструктура\". Вторият етап на електронните поръчки стартира от 1 април 2020 г., когато те стават задължителни за всички.", "date": "2019.12.13", "title": "Онлайн обществените поръчки тръгват от януари"}
{"url": "https://duma.bg/dve-detski-premieri-v-stolichniya-kuklen-teatar-n205339", "text": "Столичният куклен театър ще подари два спектакъла по случай Коледа за малките зрители над 3 години. В \"Искаш ли подарък?\" балеринката Лили, заекът Зоро и роботът Роби бродят сами по улиците на големия град в снежната буря, за да открият пощенска кутия, в която да пуснат своето писмо до Дядо Коледа. Премиерата е на 14 декември от 17 ч. Автор и режисьор е Веселин Бойдев, сценография Ангелина Ризова, музика Александър Логозаров. Участват Ана-Мария Лалова, Ваня Камянска, Любомир Генчев, Христо Димитров. В другата ароматна и снежна история \"Бисквитко спасява Коледа\" (15 декември от 10.30 и 12 ч.) пекарите Роня и Мартин ще разкажат за приключенията на храброто бисквитено човече Бисквитко, който заедно с Лоса и Бухала тръгва на експедиция в снежната нощ, за да достави кутиите с коледни курабийки за празника. Драматизация и режисура Бояна Минковска-Николова, сценография Бояна Минковска-Николова, музика Мишо Шишков. Участват Венцислава Асенова, Георги Стоянов.", "date": "2019.12.13", "title": "Две детски премиери в Столичния куклен театър"}
{"url": "https://duma.bg/pregradkite-imat-moshtna-lechebna-sila-n205336", "text": "Всеки ден трябва да се възползваме от лечебната сила на прегръдките и да не се лишаваме от този акт, който е мощен двигател на здравето и имунитета, изтъкна турският психотерапевт доц. Радван Юнай. Изтъквайки, че отскоро медицинските изследвания за щастието и доверието набират скорост, специалистът подчерта: \"В днешно време, когато самотата и индивидуалността са толкова на преден план, необходимостта да се отговори на въпроси като \"Защо не сме щастливи?\" и \"Какво правим грешно?\" става все по-очевидна и необходима. В този момент науката сочи окситоцина като отговор.\" В някои моменти този хормон помага да се изгради доверие и лоялност между съпрузите, насърчава любовта, социализацията и разбирането и понижава симптомите на тревожност, твърдят още експерти. И предупреждават, че липсата на окситоцин може да предизвика арогантност, несигурност, отчуждение от обществото и редица психологически разстройства, както и да повиши склонността към лъжа. Независимо дали се чувствате изгубени, пропаднали в борбите или просто тъжни и празни, понякога една прегръдка е всичко, от което се нуждаете, пише \"Сабах\". Подчертавайки, че гушкането е най-лесният начин да увеличим секрецията на окситоцин във всекидневието си, ученият изтъква: \"Изглежда, че сме забравили да се прегръщаме заради стреса, умората, самотата, икономическите проблеми, както и да отделяме достатъчно време един за друг.\" Прегръдката има много подкрепени от науката ползи за здравето. Ето и някои от тях: * Допринася за усещането на щастие. * Създава чувство на сигурност. * Помага да се борим с трудностите. * Действа успокояващо и на двамата. * Повишава самочувствието. * Придава красота на общуването. * Улеснява разбирането и споделянето. * Намалява притесненията и болката. * Осигурява спокойствие и комфорт. * Преодолява стреса и социализира. * Защитава нервите от претоварване. * Зарежда с енергия и бодрост. * Увеличава лоялността и искреността. * Освобождава от лъжи. * Улеснява бременността. * Предотвратява депресията. * Засилва интимността. * Елиминира ненужните битки. * Облекчава депресивните състояния. * Пречи на мъката да надделее.", "date": "2019.12.13", "title": "Прегръдките имат мощна лечебна сила"}
{"url": "https://duma.bg/sreshta-na-zhivo-s-istinski-dilar-na-realnosti-n205338", "text": "Непредставима \"футуристична\" премиера в присъствието на автора на \"Дилър на реалности\" Николас Димитров ще се състои днес, 13 декември, от 19 ч. в Carussel Club в столицата. Книгата, издание на \"Колибри\", пренася читателя в близкото бъдеще, където всичко е позволено. Определян като психологически киберпънк трилър, дебютният роман на Николас Димитров поражда ропот и се превръща в сензация още с излизането си заради \"безцеремонно отношение към религията, наркотиците и сексуалното съдържание\". ", "date": "2019.12.13", "title": "Среща на живо с истински дилър на реалности"}
{"url": "https://duma.bg/kralyat-na-tsiganskata-tsigulka-robi-lakatosh-shte-sviri-v-zala-1-na-ndk-n205341", "text": "Първа среща с феноменалния Роби Лакатош - виртуоза с класическа школовка и с цигански темперамент, който преобърна представите за Унгарските танци на Брамс, ще има софийската публика на 14 декември в зала 1 на НДК. Наследник на Краля на цигулката от времената на Брамс и Лист - Януш Бихари, Лакатош направи от своя инструмент пресечна точка на класиката, джаза и чардаша. Той идва в София, след като е посрещан с овации в най-големите зали в света - \"Концертгебау\", Карнеги хол, Сантори хол, Операта в Сидни, и е определян от критиката като \"Цигуларя с най-бързите пръсти\". Лакатош и бендът му са търсени гости на големите фестивали на Европа, свирят в най-престижните зали и в Америка, Австралия и Япония, а критиката по цял свят ги адмирира. Лакатош ще излезе на сцената със своя колоритен ансамбъл и оркестъра на Класик ФМ радио. Харизматичен импровизатор, композитор и аранжор, той превръща всеки свой концерт в свръхемоционално преживяване за публиката. Неизменно присъства в класациите за най-добрите цигулари в света от последните две десетилетия, на сцената си партнира с имена като Вадим Репин, Максим Венгеров и Найджъл Кенеди.  Сърцето на унгареца тупти в ритъма на големия джаз - свири със Стефан Грапели, а сър Йехуди Менухин се възхищава от неговите джаз импровизации. Заедно с бенда си има многобройни записи, един от последните - \"La Passion\", на живо пред 5000 души в операта на Сидни. Концертът на Роби Лакатош и неговия ансамбъл се организира от Elite PM Agency.", "date": "2019.12.13", "title": "Кралят на циганската цигулка Роби Лакатош ще свири в зала 1 на НДК"}
{"url": "https://duma.bg/palna-kasha-n205346", "text": "Политиката на властта в областта на транспорта (ако хаотичните им действия и опити за лобизъм изобщо могат да се нарекат така) се оказва напълно несъстоятелна и е на път да \"взриви\" както бранша, така и гражданите, които шофират. А министрите на регионалното развитие и на транспорта, вероятно не без помощта на големите \"експерти\" от ГЕРБ по ведомства и комисии, забъркаха каша, която ще сърбаме всички.  Комисията за финансов надзор предложи нов вариант на прословутата система бонус-малус, която се готви да ни въведе от години и от която на практика ще се облажат застрахователите. Защото нарушителите на пътя веднъж ще ги глобява държавата и втори път ще плащат чрез малус точките в новата система за определяне на задължителната застраховка \"Гражданска отговорност\". Трябваше обаче да се надигне общественото недоволство, омбудсманът Диана Ковачева да изпрати писмо на КФН, че системата им ощетява гражданите, и опозицията да поиска оттегляне на предложенията, за да се сетят, че трябвало да направят публично обсъждане. Що се правите на ударени, а? Автобусните превозвачи пък започват да протестират в цялата страна от днес, а са готови и да спират превози през януари. И те получиха обещания от властта, че държавата ще вземе да си \"мръдне пръста\" и да направи нещо за сивия сектор в бранша, ама резултат очевидно няма. Прословутата тол система е другата попара, дето забъркаха. Километрите пътна мрежа, които да обхване системата, дълго време се дъвчат, а таксите още не са определени, сроковете неведнъж бяха променяни. Хвърлиха се милиони за нещо, дето още не се знае какво ще бъде, и въпросите около него стават все повече. Важното е, че си направиха тол управление, което няма какво да върши, но там си получават заплатите. Даже преди ден МС им отпусна допълнително 50 млн. лв. Кашата е пълна и я сърбаме гореща всички ние.", "date": "2019.12.13", "title": "Пълна каша"}
{"url": "https://duma.bg/natisnatiyat-buton-n205345", "text": "Както предварително се очакваше и както всички предварително знаехме, в средата на седмицата довчерашният главен прокурор беше избран за шеф на антикорупционната комисия. Тази информация не беше новина. Единственото, което предизвика журналистическия интерес, неочаквано се оказа гласуването на опозицията. Цацаров беше избран с конституционно мнозинство от 165 гласа, включващи 27 натиснати от депутати на левицата зелени бутончета. В българския парламент подкрепата или неподкрепата на всяко решение се показва с натискане на бутони с различен цвят. След като предварително са ти взели пръстовия отпечатък. И това може да се окаже някакъв знак, но за знаците после... Да се върнем малко назад във времето. Преди повече от 6 години лидерът на БСП събрал собствената си парламентарна група и рекъл: \"Или избираме Пеевски, или правителството пада.\" Избраха го. Той така и не встъпи в длъжност. Правителството падна след година. Единственият резултат от \"авантюрата\" се оказа драстичното падане на доверието на хората към българските социалисти. Щетата не може да се възстанови вече години наред. В подкрепа на новата почтеност, откритост, демократичност и социална чувствителност беше обявена битката с \"паралелната държава\". Последователно и непрестанно. И за да няма неясноти този път, във вторник вечерта ръководството събрало парламентарната група и с гласуване утвърдили позиция да се натисне червеният бутон в сряда. Изненадващо 27 натиснаха зеления. Никой от тях не твърди, че се е объркал. Пред нас - непросветените, логично изниква въпросът къде да търсим причините. Прекалено простичко е да стигнем до първия възможен отговор - че всички са маскари и че това може да са марионетки, на които някой дърпа конците. Кой ги дърпа? Защо ги дърпа? Накъде ги дърпа? Дърпа ли ги наистина или само така ни се струва? Това гласуване може да бъде разчетено като различни знаци. Едните изглеждат доста групови - няма как да не се набива на очи, че Цацаров изненадващо е най-харесван от социалистите от областите Благоевград, Пловдив, Плевен, Бургас... Дали пък областните председатели знаят защо? Какъв ли знак са тези 165 гласа (с 4 повече от необходимото мнозинство), точно когато започва обсъждане на промени в Конституцията за безконтролността на главния прокурор? И когато президентът обяви намерението си да внесе такива промени. Другите знаци могат да са чисто индивидуални и емоционални (може би затова тръгна обяснението за \"личната отговорност\"). Те биха могли да бъдат два вида - страх или обич. Страх от преследване от бъдещия антикорупционен началник. Нормално е. Страхът е най-естественото човешко чувство. Ама, като те е страх, защо си се хванал на хорото? Или пък знак за харесване - до такава степен си се влюбил в кандидата, че чак си стигнал до обич. Необяснима. Оправданието за правото на различно мнение в случая напомня за стария виц, в който кучето рекло: \"Въпрос на вкус\" и се близнало отзад... Най-големият въпрос обаче е какви са тези силни причини да не мислиш за бъдещето на собствената си партия, за бъдещето на децата си, на които им предстои да живеят и работят в прокурорска държава. И няма вече сериозна причина да се чудим защо хората ни възприемат като опозиция, но не и като алтернатива на властта на Диктатора и на съдружниците Му. И пак ли се връщаме в 2013 година?", "date": "2019.12.13", "title": "Натиснатият бутон"}
{"url": "https://duma.bg/pomagat-na-bezdomni-zhivotni-da-otkriyat-svoeto-semeystvo-n205334", "text": "Организация, която вече 4 години помага на бездомните животни в България да открият своето семейство, инициира специално събитие, на което ще акцентира върху каузата си. Присъстващите на партито на 15 декември от 17 ч. в \"Градина Лозенец\" ще имат възможност да отворят очите си за изоставените домашни любимци,  да се срещнат и да поговорят с хората, които ги откриват и спасяват от нехуманното отношение и тежките условия, в които са поставени животните в България. Ще разберат още какви са бъдещите планове на Pet Sisters в помощ на бездомните животни, както и да се включите в благотворителния коледен базар. Всеки ще може да подари на обитателите на спасителния център на организацията шанс за по-добър живот, като се сдобие с календара за 2020 г. с част от спасените и настанени у дома любимци, както и други символични предмети. Ще проследят и чуят историите с щастлив финал, ще се срещнат с доброволци, ще разберат кои са най-големите успехи в грижите за бездомни животни през изминалата година. За доброто настроение на всички гости ще се погрижат изпълнителите от пиано бар Camino. Вино, горещ шоколад и  коледни лакомства няма да липсват, а за големия финал на събитието ще има още добро настроение и торта. Дани Гочев от \"Тангра\", Иво от Gravity Co. и още много любими и популярни личности от големия екран и сцена ще бъдат гости на партито.", "date": "2019.12.13", "title": "Помагат на бездомни животни да открият своето семейство"}
{"url": "https://duma.bg/badeshteto-ot-filmite-idva-do-pet-godini-n205344", "text": "Разгръщането на мобилните мрежи от пето поколение (5G), изглежда, е неизбежно в следващите две-три години и те ще променят по революционен начин живота ни, но същевременно и опасенията, свързани с експлоатацията им, никак не са малки. Тези две основни тези прозвучаха във вторник в Европейския парламент по време на конференцията \"Разгръщане на технологията 5G в ЕС - възможности и предизвикателства\", организирана от българския евродепутат от Групата на прогресивния алианс на социалистите и демократите Иво Христов. В откриването на конференцията участва и българският еврокомисар с ресор иновации и научни изследвания Мария Габриел. Освен нея взеха участие представители на българските ИТ среди, университетски преподаватели, учени и студенти.  Революцията е вече тук, процесът изглежда необратим, отбеляза във встъпителното си слово евродепутатът Христов по повод на началните стъпки за въвеждането на 5G мрежата в Европа. Тя ще промени живота ни в областта на транспорта, образованието, дистанционната медицина, смята той. Христов припомни, че през 2016 г. Европейската комисия е приела план, според който през 2020 г. трябва да започне търговската експлоатация на 5G мрежи, а до 2025 г. покритието й да обхване всички градове и основни пътни артерии в ЕС. За целта съюзът е отделил 700 млн. евро за публично-частно партньорство, разказа пък комисар Габриел и допълни, че всяка година трафикът на данни в ЕС нараства с 50% и неизбежно ще дойде моментът, когато сега съществуващите 3G и 4G мрежи няма да се справят с това натоварване.  И Христов, и Габриел защитиха нуждата от единен подход в ЕС спрямо 5G, от въвеждането на европейски регулации, най-вече за да се премахнат страховете на хората за тяхното здраве. Едно от основните опасения при въвеждането на новата мобилна мрежа е потенциалното негативно влияние на електромагнитните излъчвания върху хората, защото новите антенни устройства ще бъдат много повече на брой и ще се разполагат по-нагъсто в градовете. Левият евродепутат обърна внимание, че в момента ЕС не разполага с оценка за риска за човешкото здраве от въвеждането на 5G, а ЕК е излязла със становище, че такава оценка не е необходима. Поради това е направил предложение към научния панел на ЕП да изготви изследване за влиянието на 5G върху човешкото здраве. \"Индустрията за пореден път поставя в изкуствена засада всички други тревоги и съображения\", изрази се образно Иво Христов. За неизбежността от настъпването на новата технология говори и проф. Владимир Пулков, ръководител на лаборатория в София Тех Парк. Неговата реплика: \"Ако искате да имате \"умни градове\", трябва да имате 5G\", обаче предизвика реакцията на присъстващите в залата журналисти и еколози. Почетният член на ЕП Пол Ленуа и евродепутатката Мишел Ривази изразиха съмнение, че такава технология изобщо е необходимо да бъде прилагана при наличието на сегашните мрежи за мобилна връзка. Според двамата не може сляпо да се въвежда една технология само защото се е появила и е нова, без да се изясни влиянието й върху хората.  Друго опасение, изразено на форума в ЕП, бе, че 5G технологията ще бъде използвана, за да се крадат данни за компании, клиенти, цели държави. Тук основните притеснения на европейците, не без намесата на САЩ, са свързани с китайския електронен гигант \"Хуауей\", който наред с компаниите \"Нокиа\" и \"Ериксон\" е сред основните кандидати за изграждането на 5G мрежата в Европа. Показателно е обаче, че въпреки опасенията, че китайците ще използват монтираните устройства, за да \"източват\" бизнес и технологична информация от ЕС, само ден след края на конференцията дойде информацията, че \"Телефоника Дойчланд\" е избрала \"Нокиа\" и \"Хуауей\" за изграждането на 5G мрежата си в Германия.  В изказване тази година в Лисабон ръководителят на борда на директорите на \"Хуауей\" Гуо Пин сравнява въвеждането на 5G мрежите с въвеждането на електричеството през XIX век. Всъщност това е ново поколение мобилна комуникация, която ще изпрати досегашните мобилни телефони в историята. Тя ще ни позволи да имаме много по-бърз безжичен интернет. Теоретично до 40 пъти по-бърз, което ще се отрази на онлайн пазаруването, игрите в мрежа. Съчетана с навлизащите очила за виртуална реалност, 5G ще позволи на геймърите буквално да влизат вътре в играта. По същия начин ще можете и да се \"разхождате\" виртуало на различни места - да ходите на море, без да сте на море. Друг е въпросът дали това е за хубаво или не.  Безпилотните автомобили ще могат да реагират мигновено на командите, без фатални забавяния, милиони малки устройства ще бъдат свързани помежду си, което се очаква да промени управлението на трафика в градовете, появата на \"умни сгради\" и цели \"умни градове\", които икономично изразходват ресурси. Това обаче ще струва скъпо.  Според специалистите излъчващите устройства за 5G мрежата ще бъдат до 4 пъти по-скъпи от досегашните, но и много повече на брой, освен това ще трябва да сменим телефоните си с нови модели.  Ще спечелим много от общоевропейски регулации Въвеждането на 5G ще се нуждае от милиардни инвестиции, казва левият евродепутат - Според мнението на експерти тя ще бъде стратегически важна за развитието на икономиката в идните години, тъй като ще промени не само бита, но и начина на функциониране на икономиките, на всички страни, които я въведат. Тя се създава в много ускорени срокове, в Южна Корея вече обхваща 80% от гражданите, в Китай само за няколко месеца към нея са се включили няколко милиона души. Европа също си е съставила много стегнат график, от който България не бива да изостава. Какви ще бъдат последствията. 5G ще въведе дистанционната хирургия и дистанционните прегледи в медицината, нещо, от което ние имаме нужда, защото у нас останаха малко специалисти и редица региони са лишени от медицинска помощ. Ще въведе автономни автомобили и дронове, \"интелигентните ферми\", в които ресурсите ще бъдат използвани икономично, \"интелигентните градове\", в които енергоефективността ще бъде рязко повишена. От въвеждането на тази технология зависи общата рентабилност на икономиката ни в следващите години. - Мисля, че инвестиционно все още не сме готови. Предстои освобождаване на необходимите честоти. Що се отнася до операторите, и трите големи фирми вече направиха демонстрации на 5G мрежата, това е голямо предизвикателство за инженерите и мениджърите и темата ги изкушава. Индустрията е готова да посрещне предизвикателството, но инвеститорите все още се колебаят, не само в България, но и в Европа, а ще се изискват десетки милиарди инвестиции.  - Зависи от мащаба, но дори в България ще става дума за милиардни инвестиции в евро в следващите няколко години, като вземаме предвид всички оператори и развитието на цялата гама услуги, които ще позволят на 5G да се развива, и в образованието, и в транспорта, и в управлението на икономиката, и със сигурността дори.  - Дори самото упоменаване на 5G редом с големите енергийни проекти показва от какво значение е темата. На второ място, това е част от търговската война между САЩ и Китай на терена на новите технологии, където Китай за момента има известен превес, който САЩ се опитват да контрират с политически мерки, включително и на български терен. Нашият български интерес е да имаме възможно най-добрите услуги, на най-добрата цена. В този смисъл всяка конкуренция е добре дошла. Някои български оператори ползват китайско оборудване, други европейско, но самата Европа все още не е достатъчно активна и агресивна на този пазар. Надявам се Европа да не пропусне тази поредна технологична революция. - Бихме спечелили много от общоевропейски регулации в името на сигурността, в името на равномерното качество на услугите. Ако режимът е един и същ във всички страни, качеството на услугата ще бъде гарантирано по един начин, ако е различен - това ще води до различни технически проблеми. ", "date": "2019.12.13", "title": "Бъдещето от филмите идва до пет години"}
{"url": "https://duma.bg/rosen-despov-poveche-filosofiya-v-politikata-shte-oznachava-i-poveche-moral-n205321", "text": "- След 27 години в училище няма как да не ми липсва. В класната стая аз създавах хипотетични проблемни ситуации, за да провокирам учениците си, да ги накарам да мислят самостоятелно, да могат да анализират и вземат правилни решения. Сега съм в друга ситуация. Аз попадам в реални проблемни ситуации и трябва да вземам правилните решения. Тази позиция обаче ми дава възможност да тествам и да реализирам идеите за пряка демокрация. Досега винаги учениците си тръгваха, а аз им пожелавах да успеят да реализират мечтите си. Сега ролите се смениха. - Убеден съм, че политиката се нуждае от философия и то не само защото начело на идеалната държава на Платон стои философ. Политиката е реализация на идеи, в основата на които трябва да стои моралът. В противен случай, политиката, вместо да решава проблемите на хората, ще генерира проблеми. - Вярвам, че може да се изгради гражданско общество, което да взема важни решения за своето бъдеще. Щом тези хора са достатъчно отговорни да създадат този продукт (бюджетът основно е от местни данъци и такси ), трябва да могат и да участват при неговото разпределение. Няма как да разберем дали са достатъчно зрели и отговорни, ако не им дадем възможност да го покажат. Не е ли странно да твърдим, че тези хора са зрели и отговорни, когато избират своите политици, но не са достатъчно отговорни, когато трябва да разпределят средствата, които самите са изработили? - Общинският съвет определя финансовата рамка. Но по какъв начин ще се използват тези средства, трябва да решават хората на Черноморец. Като се вземе предвид, че в Общинския съвет са и съветниците от нашия град, то можем да кажем, че хората от Черноморец чрез тях могат да влияят на Общинския съвет и сами да определят развитието си. Всеки кандидат-политик показва някакви проблеми и обещава тяхното решаване. Мисля обаче, че е време не само да решаваме проблемите, а да сменим метода на решаването им. Време е властта да премине в ръцете на суверена, на тези, които реално изработват средствата за бюджета. Хората не трябва да бъдат осведомявани, те не трябва да съветват, те трябва да вземат решенията, които определят бъдещето на техния град, а съответно и тяхното бъдеще. Тогава кметът наистина ще бъде изпълнителна власт, а гражданското общество ще притежава реалната власт. Най-голямото богатство на Черноморец са хората. Използването на потенциала на всички активни, знаещи и можещи ще доведе до решаването на проблемите и ще превърне града не само в място за живеене, а в наш дом. - Първата разлика може би е в това, че малките морски градове през лятото стават много по-големи. Втората разлика е, че хората правят сериозни инвестиции и очакват в сравнително краткия сезон да реализират съответните доходи. Всеки един нерешен проблем привлича вниманието на медиите и това може да доведе до сериозни последици. Негативен образ в медиите и отлив на туристи води да сериозни финансови загуби на хората, а и до по-малко постъпления в общинския бюджет. Това неминуемо ще доведе и до загуба на доверието в местната власт. - Има много млади хора, които се вълнуват от политическите процеси в страната. Разбира се, на тази възраст те са повече крайни, отколкото умерени. Имат желание да участват в промените на обществото, но по-лесно и по-безкритично приемат различни идеи. - Успееш ли да влезеш в света на децата или по-скоро допуснат ли те в него, получаваш цялата им любов. Те са искрени и честни, но и изискващи. Може би, защото са истински, много бързо разкриват фалша и лицемерието. Много остро и болезнено реагират на него. Затова и обучението през всичките тези години беше двустранен процес. Те ми помогнаха да запазя оптимизма, позитивното мислене, да развивам креативното мислене и, разбира се, винаги да съм готов за поредната изненада.  - Образователната система трябва да създава качествени специалисти и качествени хора. Аз съм убеден, че тя се справя с тази задача. Дали това става заради системата, или въпреки нея, това е друг въпрос. Дали тези хора ще станат политици и дали въобще ще останат да се реализират в България е нещо, което не зависи само от образователната система. - Това е въпрос, който много често сме дискутирали с учениците. Защо героите на нашето време са едни, а портретите, закачени по стените, са на друг тип хора? Кога можем да кажем, че един човек е успял? Може би човек е успял, когато прави това, което харесва, и тогава, когато е доволен от резултата. Разбира се, мнението на общността също е важно. Ние сме обществени същества и признанието на другите е важно както за самочувствието ни, така и за мотивацията ни. - Нямам точни данни за този процес, но от разговорите ми с учениците мога да кажа, че много от тях виждат възможност за реализация единствено извън България. Движението на хора е естествен процес и ние няма как да сме изключение от него. Да могат младите да учат в престижни университети е чудесна възможност. Тревожното е, че не се връщат да реализират тук наученото в чужбина, а точно това са хората, които могат да донесат качествена промяна както в икономическия, така и в политическия живот. Това, което ги принуждава да не се връщат, предполагам, е цял комплекс от причини. Убеден съм обаче, че ако младите хора имат възможността да участват във вземането на решения, свързани с бъдещето на техните населени места, ако имат усещането, че нещата, които се случват, зависят от тях, ако всичко в политиката се решава чрез дискусии от гражданското общество, а не някъде неизвестно от кого, това ще бъде една основателна причина да се върнат и тук да реализират своя потенциал.", "date": "2019.12.13", "title": "Росен Деспов:    Повече философия в политиката ще означава и повече морал"}
{"url": "https://duma.bg/za-shekspir-vazov-i-shestoklasnitsite-n205296", "text": "Студенти си говорят край гроба на Шекспир. Английски студент: - В творчеството на Шекспир са открити над 20 000 уникални думи. Няма друг като него! Български студент: - Има. В творчеството на Вазов са преброени над 30 000 уникални думи! Английски студент, изумен: - Сигурен ли си? Български студент, невъзмутим: - Да, учили сме го в училище! (СМГ) Английски студент, сконфузен: - Не мога да повярвам! Български студент, великодушен: - Всъщност обяснението е просто. Българският език е много стар и богат. Граматиката ни е доста сложна. Думите се променят по род и число. Около един корен можем да прибавим по няколко представки, наставки и окончания. Езикът ни е пластичен и има много полутонове. Затова можем да учим и чужди езици. По-лесни са от нашия. Толкова знам за този разговор между джентълмени... И ето, че се появява някаква Нели! Която иска да промени съотношението! Да секвестира най-скъпоценните - уникалните думи на Вазов! Не Ви знам коя сте, Нели, и се обръщам към Вас, като към представител на шайка мижитурки, дето се покри в миши дупки, когато големият резил стана явен! Не ме интересува кой точно заплати за тази въпиюща глупост! Дали някоя фондация от Америка се погрижи за България или Еврофонд Ви подхвърли 30 сребърника? Подъл византийски ход...   Как Ви хрумна, Нели, че мисията на образованието е не да развие потенциала на децата до максимални висоти, а да принизи изкуство, култура и наука до нивото на неграмотен шестокласник? Вие, Нели, бихте ли си завели детето на лекар, учил до шести клас? А бихте ли желали то да черпи знания от учебници, писани от съучениците му? Това ли е мерило и морал, даден от нас на нашите деца? Някакъв литературен чипс? Ако Леонардо беше останал на ниво шести клас? И стига вече с този Моцарт! 250 години едно и също! Ами театрото на Шекспир? Шестокласниците не му се кефят! Три дни изчаках, преди да напиша това, за да се успокоя и да си събера акъла. Аз не съм някоя известна писателка и мога да споделя само личното си мнение от личния си опит. Имам невероятния късмет да се родя в род на дълголетници. Познавам почти всичките си прабаби и прадядовци. Живяла съм с тях. Те бяха хора, родени веднага след Освобождението. Живяха до 1980 и някоя година. И говореха езика на Вазов. Само допреди 40 години. Така че, Нели, с радост ще Ви съобщя, че езикът на Вазов е жив. Аз съм жива. И го говоря на децата си. И те нямат нужда от Вашия превод. Те знаят какво е чардак, чаршия, черква, чемшир, черпак, чучур, чукар... И не ми обяснявайте, че не знам какво е нивото на образованието ни в момента - всичките ми роднини са учители! И не мислете, че не познавам съвременните шестокласници - всичките ни деца са още ученици! Само най-големият е студент и точно той се хвали с Вазов в Англия. Малкият пък попадна в друга ситуация. Той е възпитаник на 73-о СУ. Всеки ден му се налага да говори на 4 езика. Английски, немски, латински и български. Всеки ден! - О, полиглот! - би възкликнал някой учен човек. - О, завалията! - би рекла баба му. Та точно той ми даде най-хубавото определение за българския език, което съм чувала някога. Без да го питам. - Чак сега разбирам, мамо, какво означава майчин език! Не бях се замислял до този момент. На какъвто и език да ми говорят, веднага си го превеждам на български. Разбирам го на български, усещам го на български и на български преценявам дали е добре или зле, това дето ме питат. Чак тогава им отговарям! Не знам на какъв език решихте кое е Добро и кое е Зло, Нели и компания. Жал ми е за вас. Ако въпреки всичките си филологически дипломи, не сте разбрали най-важното. Българският език е култура, критерии, крила! Знам, че стана дългичко, но най-сладкото си го оставих накрая. Смисълът на това писание... Мили деца, скъпи българчета! Познавам ученици от 12 столични училища. От Божурище, Пазарджик, Септември, Белово, Велинград и помашките села нагоре. Имам честта да познавам световни шампиони по математика, автори на песни, дето ги дават по телевизията, и деца, които доят крави всеки ден. От сърце ви се възхищавам! И точно на вас ви казвам: Вие можете всичко! Всичко, което поискате! Леля ви Нели се е объркала. Подценила ви е. Смята, че сте безмозъчни, безчувствени и безгръбначни. Аз пък се гордея с вас! Смятам, че и днес България ражда велики хора! Може би точно сега са в шести клас! Ще си позволя да ви дам само един съвет. Питайте! Питайте родителите си, когато не разбирате някоя дума. Например: кварц, квант, кварк. Правете разлика между Кант и кант. Питайте за старите думи на Вазов и Ботев! Поинтересувайте се по какво е бил учител Учителя Дънов и на кого е била майка Майка Тереза. Под секрет ще ви кажа какво ще установите. Че ние, вашите родители, не знаем всичко. О, нима вече сте го открили? Може би дори сте се сетили, че и учителите не знаят всичко! Браво на вас! Остава ви само една възможност! Книгите! Всъщност - две! И компютрите. И не забравяйте, че зад тях стоят въображение, математика и физика. Безрезервно вярвам във вас, скъпи ученици! Накрая искам да ви уверя в следното! Един ден, когато се изнесете от бащиното гнездо, да си търсите късмета по света или да свиете свое си гнездо на съседната улица, знайте, че ще излетите с една раница багаж. Но там, между няколко ката дрехи, ще има и едно невидимо томче на Вазов, което да ви дава самочувствие! Стих на Ботев - за сила! И лъвската смелост на Левски! На добър път! Обичаме ви...", "date": "2019.12.13", "title": "За Шекспир, Вазов и шестокласниците"}
{"url": "https://duma.bg/fars-n205347", "text": "Декември 2018 г. - време е за голямото харчене. Той развързва \"личния\" си портфейл, на какъвто оприличават бюджетния излишък, и започва да раздава. По какви правила и принципи, никой не знае. 1,35 млрд. лв. за магистрала \"Хемус\" и извънредно 113 млн. лв. за нуждите на армията.   Декември 2019 г. - историята се повтаря. А всеизвестна истина е, че това може да стане само като фарс. В сряда кабинетът отново изсипа над 2,8 млрд. лв. за пътища, включително и за довършването на магистрала \"Хемус\". Странно защо, но при сравняване на данните се оказва, че километър от нея за година е поскъпнал с 5 млн. лв. По принцип няма нищо лошо в това да даваш пари от излишъка за народното благо, стига да е ясно откъде идва този излишък. Няколко са възможностите за неговата поява - икономическият растеж, управленски талант или стъкмистика. Най-близко до истината е третото предположение. Бюджетният излишък се образува по една проста причина - предвидените в бюджета пари за капиталови разходи не се харчат. България реално се е превърнала в премиерска република, а парламентът е изпълнителна власт на изпълнителната власт. Когато се приема бюджетът за поредната година, никой от депутатите не се осмелява да пита за какво ще се харчи евентуален излишък. Нещо повече, през последните десет години съществува пълна липса на контрол по целия път на бюджета. В края на август бюджетният излишък се бе свил до 1,1 млрд. лв., като месец по-рано той бе 3,2 млрд. лв. Обяснението бе очаквано - заплащането на изтребителите Ф-16. Случаят с това пазаруване се оказа странен. Правителството хем ги плати с пари от бюджетния излишък, а от друга страна, два пъти актуализира бюджета и натрупа допълнителен дълг от 900 млн. лв. Проблемът е и в друго, че в подобни ситуации цялото правителство приема ролята на старица, която безропотно хвърля парите там, където телефонният измамник посочи.", "date": "2019.12.13", "title": "Фарс"}
{"url": "https://duma.bg/datata-n205343", "text": "1466 - УМИРА ДОНАТЕЛО, ИТАЛИАНСКИ СКУЛПТОР (Р. ОК. 1386 Г.). Рожденото му име е Донато ди Николо ди Бето Барди. Основоположник на индивидуалното скулптурно изображение. Една от най-прочутите му творби е бронзовата статуя на Давид. 1642 - ХОЛАНДСКИЯТ МОРЕПЛАВАТЕЛ АБЕЛ ТАСМАН ОТКРИВА НОВА ЗЕЛАНДИЯ. След като скицира частично бреговата линия, той напуска района, без да има възможността да стъпи на брега. Над сто години изминават преди пристигането на следващите европейци - през 1769 г. Джеймс Кук, британски изследовател, и Жан Франсоа, командир на френски търговски кораб, пристигат едновременно в Нова Зеландия. От края на 1790 г. нататък китоловци, търговци и мисионери се заселват по крайбрежието. 1797 - РАЖДА СЕ ХАЙНРИХ ХАЙНЕ, НЕМСКИ ПОЕТ (УМИРА 1856 Г.). Огромна популярност му носи неговата \"Книга на песните\". Публикува остри сатирични политически стихотворения и статии срещу деспотизма в родината си, поради което пруският парламент забранява творчеството му. Нацистите също го забраняват, а книгите му са публично горени. Това сякаш е в подкрепа на пророчеството му: \"Там, където горят книги, по-късно ще горят и хора.\" 1879 - ОСНОВАНО Е ПЪРВОТО ЗЕМЕДЕЛСКО УЧИЛИЩЕ В БЪЛГАРИЯ. В специален доклад от 12 декември 1879 г. Григор Начович, временен министър на финансите, обосновава необходимостта от отварянето на земеделски образцови чифлици, в които земеделието да се изучава практически. В отговор на 13 декември 1879 г. излиза указ на княз Александър I Батенберг за организирането на \"Образцов чифлик\" (Русе) като нисше практическо училище с пръв управител и учител по земеделие Георги Андреев Георгов и иконом-счетоводител Петър Жълтов. 1903 - РАЖДА СЕ КАРЛОС МОНТОЯ, ИСПАНСКИ КИТАРИСТ (УМИРА 1993 Г.). Пионер на съвременния стил фламенко, като допринася изключително за популяризирането му в световен мащаб. Вдъхновени от стила му, групи като \"Джипси Кингс\" превръщат съвременното фламенко в световна мода. 1941 - БЪЛГАРСКОТО ПРАВИТЕЛСТВО ОБЯВЯВА ВОЙНА НА ВЕЛИКОБРИТАНИЯ И САЩ по време на Втората световна война (1939-1945). Това довежда до англо-американски бомбардировки (есента на 1943 - пролетта на 1944 г.) главно над София, които причиняват значителни загуби. 2002 - НОВО РАЗШИРЯВАНЕ НА ЕВРОПЕЙСКИЯ СЪЮЗ. ЕС обявява, че Кипър, Чехия, Естония, Унгария, Латвия, Литва, Малта, Полша, Словакия и Словения ще станат пълноправни членки на 1 май 2004 г.", "date": "2019.12.13", "title": "Датата"}
{"url": "https://duma.bg/lirika-na-nravstvenata-neprimirimost-n205342", "text": "Надя Попова безспорно е от най-талантливите и оригинални съвременни български поетеси, които развиват и тласкат напред традицията на класическата отечествена лирика. Тя има изключителна самовзискателност към собственото си творчество. Може би затова пестеливо и рядко издава нови стихосбирки. Но досегът с всяка нейна книга се превръща в празник за любителите на поезията. Сега в ръцете на читателите е томче с избрани творби, озаглавено \"Всичко се сбъдна\", издание на \"Захарий Стоянов\". То ще бъде представено за първи път на 16 декември (понеделник) от 18 ч. в Националната библиотека \"Св. св. Кирил и Методий\" (във фоайето на II етаж). \"Всичко се сбъдна\" предлага това, което Надя Попова сама строго е избрала от своите предишни поетични книги \"Линия на живота\", \"Новолуние\", \"Къщи за събаряне\", \"Безславни празници\", \"Рисунки по памет\", \"Мними притежания\" и е добавила цикъл \"Стихове, невлезли в книги\". Поетесата, която \"не от вчера по ръба се движи\", още от първата си книга показва омъдрена печал и стоицизъм пред екзистенциалните трагични и нерешими проблеми. Литературните критици твърдят, че мракът е нейното предпочитано творческо пространство, че светлината в нейната лирика е оскъдна, защото човешкото ни битие не е твърде радостно и надеждно, трудно се намира изход от лабиринта, наречен живот. Поезията на Надя Попова излъчва силна енергия, която дълбоко ни въздейства, дори ни разтърсва, може би защото в нея доминира болката от разрушената взаимност и хармония, защото тя е израз на нравствена непримиримост. И не само това й придава собствена художествена физиономия - умението да усеща нравствената енергия на думите, които тя възприема като одухотворени същества, които са заредени с вътрешна светлина. Само истинският поет усеща пулсацията на думите, техния вътрешен ритъм. Поезията на Надя Попова се отличава с естественост и изящна организираност на словото, което я прави не само просто достъпна, но и общителна, диалогична. И тъй като томчето има юбилеен характер, то завършва с глава \"За стиховете на Надя Попова\", в която \"говорят\" Петър Караангов, Никола Иванов, Росица Кунева, Лалка Павлова, Благовеста Касабова и Иван Гранитски.", "date": "2019.12.13", "title": "Лирика на нравствената непримиримост"}
{"url": "https://duma.bg/bez-iznenadi-v-top-10-na-sportist-na-godinata-n205328", "text": "Изненади в топ 10 за \"Спортист на годината\" почти няма. Организаторите обявиха челните 10, като липсва само алпинистът Атанас Скатов, който тази година покори 4 осемхилядника. 62-ото издание на церемонията по връчването на най-престижните спортни награди у нас е на 19 декември от 20.30 часа в столичната \"Асикс Арена\". Статуетките на отличените спортисти ще бъдат връчвани от родни олимпийски легенди. В анкетата вот дадоха 137 действащи спортни журналисти. Топ 10 по азбучен ред: Алберт Попов (ски), Божидар Андреев (вдигане на тежести), Боряна Калейн (художествена гимнастика), Владимир Илиев (биатлон), Григор Димитров (тенис), Ивет Лалова (лека атлетика), Кубрат Пулев (бокс), Мария Оряшкова (самбо), Радослав Панталеев (бокс) и Тайбе Юсеин (борба).", "date": "2019.12.13", "title": " Без изненади в топ 10 на \"Спортист на годината\""}
{"url": "https://duma.bg/petrovich-sadi-botev-pd-za-200-000-evro-n205329", "text": "Желко Петрович съди Ботев Пд за 200 000 евро. Черногорецът си иска всичките заплати за 2-годишния договор, който подписа с \"канарите\" през лятото, и възнамерява да си ги получи. Поради тази причина той отказа да разтрогне договора си по взаимно съгласие, който в крайна сметка бе прекратен едностранно. Петрович вече е наел адвокати и ще отнесе въпроса във ФИФА. Има голяма вероятност той да спечели, а в такъв случай пловдивчани ще трябва да платят сумата или да понесат тежко наказание. В момента Ботев е превел три заплати на бившия си треньор. Черногорецът беше освободен в средата на октомври, като е получил 29 100 евро (по 9700 евро на месец). Плащането е достатъчно, за да може да бъде разтрогнат договорът му и Ферарио Спасов да бъде вписан като наставник на \"канарчетата\" в БФС. Петрович обаче настоява за още 164 900 евро.", "date": "2019.12.13", "title": "Петрович съди Ботев Пд за 200 000 евро"}
{"url": "https://duma.bg/mistichniyat-petak-n205320", "text": "Смята се, че корените на мистиката отвеждат в Средновековието, когато числото 13 се приема за символ на преклонението пред дявола. Тържествените нощни събирания на изкушените от Лукавия обикновено включват 12 вещици и главен участник. Страхът от числото 13 се нарича трискаидекафобия (или тердекафобия). А когато паниката е обвързана и с петък, 13-и, се говори за параскаведекатриафобия. Любопитното е, че от подобно безпокойство страдат над 60 милиона души по цял свят. Много от тях не смеят да излязат от домовете си, не сядат зад волана и не предприемат каквито и да било действия, които евентуално биха могли да доведат до неприятни случки или емоции. Добре е да се знае, че петък, 13-и, се пада средно веднъж на 212,35 дни. И, както твърдят психолози, на тази дата хората са по-податливи на неоправдани рискове, понеже всичко може да се обясни с \"фатализма\", с който се свързва споменатият ден. А според официалната британска статистика именно тогава се регистрира по-голям брой пътнотранспортни произшествия, уви. Спазвайки негласното правило, много хирурзи избягват да извършват сложни операции в петък, 13-и. Обясняват го с факта, че лекарите са доста суеверни, макар и да не го признават. Знае се също, че в много хотели липсва 13-и етаж, а на летищата няма секция с такъв номер. В някои болници трудно ще намерите стая с това число на вратата. Още Омир и Цицерон са го смятали за неудачно. 13 са злите духове в Кабалата - религиозно-мистичната традиция, която също така е окултно и езотерично течение в юдаизма. На Тайната вечеря 13-и пристига Юда, за предателството му се разказва в 13-а глава на Евангелието от Иоан. А Апокалипсис е последната, 13-а книга на Новия Завет. Вероятно малцина знаят, че олигархът Томас Лоусон, който е работил като брокер в Бостън, е автор на книга, посветена на мистичния ден. В нея се разкриват детайли на безброй борсови машинации, извършвани именно в петък, 13-и, за да се използват максимално страховете и опасенията на някои хора. Изданието, логично наречено \"Петък, 13-и\" (Friday the Thirteenth), вижда бял свят през 1907 г. Успехът на бестселъра осигурява на идните поколения и вкоренилия се в съзнанието на мнозина идиом, свързван с беди, нещо лошо и зло. През настъпващата 2020-а петък, 13-и, ще има само два пъти - през март и ноември. Така че \"отбележете\" подобаващо днешния ден и спокойно започнете да се подготвяте за светлите празници на Рождество Христово и наближаващата Нова година. Петък, 13-и, намира място и в компютърната субкултура. През май 1988 г. се наблюдава своеобразна епидемия на вируса Jerusalem, програмиран за особено разрушителни действия, ако се активира на \"фаталния\" ден. Подобен черен хумор \"заразява\" и разработчиците на други виртуални паразити, които започват да върлуват на посочената мистична дата. Хакерите често обвързват определени събития с поредния петък, който се пада на 13-и. Така \"денят 1234567890\" на Unix формално достига своята кулминация именно в края на работната \"дяволска\" седмица през февруари 2009 г. Независимо че оттогава е изминало повече от десетилетие, почитателите на тази операционна система още помнят \"свръхестествените\" проблеми, предизвикани от зловредния вирус. Ако сте суеверни, страхливи или просто за пореден път не искате да изпитвате съдбата, вероятно ще ви бъде интересно да разберете какво според народните вярвания не бива да правите в петък, 13-и: * Не започвайте нищо ново - този ден не е добър за каквито и да било начинания. * Като си тръгвате отнякъде, не се обръщайте и не се връщайте дори и да сте забравили нещо. * Не вдигайте сватба на злополучната дата. * Избягвайте да предприемате пътуване, особено ако ви предстои далечно пътешествие. * Лоша идея е да купувате или да продавате недвижимост. * Забранява се да стоите под стълбището. * Рязането на нокти и подстригването не са на хубаво. * Отложете и боядисването на коса за друг ден. * Не се обличайте в кафяви нюанси. * Не сменяйте чаршафи. * Не ругайте, не споменавайте дявола и забравете думата \"свиня\". * Оглеждайте се за черни котки, които могат да ви пресекат пътя, както и за хора с празни кофи, макар че те се смятат за предвестник на неприятности и в други дни, не само на \"фаталния\". * Преди лягане не се взирайте дълго време в огледалото. Да спазвате или не подобни забрани - всеки решава сам. Но със сигурност не е добре в петък, 13-и, да се нагнетява обстановката и да се представят лоши неща. Защото, знае се, мислите се материализират, а страховете понякога се сбъдват. А и казват, ако за едно и също едновременно мислят няколко души, тази сила се увеличава в геометрична прогресия. Затова - нека насочим енергията си само към хубавото.", "date": "2019.12.13", "title": "Мистичният петък"}
{"url": "https://duma.bg/ventsi-stefanov-se-maha-ot-bfs-n205330", "text": "Венцеслав Стефанов се оттегля от управлението на българския футбол. Досегашният член на Изпълкома призна, че няма да се кандидатира за нов мандат. Наскоро шефът на Славия навърши 70 г. и се смята за изчерпан за оперативни дейности. \"Мога да помагам и отвън, но на този, който иска да се учи. Този, който е решил да се удави, няма смисъл да му се помага. Новото ръководство трябва да работи с държавата. Ще помагам на Славия, докато мога\", обяви на пресконференция Стефанов. Той се обяви против въвеждането на системата за видеоповторения (ВАР) в България. Тя ще се обсъжда днес на Изпълком. \"Мишел Платини, който е голям футболист и ръководител, ни върна на футболната карта. Той каза, че ВАР е бич за футбола. Когато е човешка грешка, то се вижда. Когато ние ги търсим, тогава се извършват издевателства над другите отбори. Имам кандидат за шеф на БФС, както и за изпълнителен директор. Ако сега ги кажа, до юни месец ще им разгоните фамилията. Ще има на 6 години как се е напикал, на 14 години с кой се е сбил. И двамата са много коректни, мъжки, футболни хора. Честни с достойнство. Знаят езици. Дали са футболни хора?! Не, от фигурното пързаляне са. Йордан Лечков наливаше масло в огъня. Той е недолюбван от футболистите на националния отбор. Това е публична тайна\", допълни Стефанов, като подсказа, че повечето от отказалите се играчи са го направили именно заради Лечков. Последният от тях е Ивелин Попов. \"Докарали сме го дотам, че с изкуствено дишане да вдигаме националния отбор, за да се класираме на Евро 2020. Друг е въпросът как ще се приберем. Аз лично не бих отишъл да гледам мачовете при класиране за финалите, защото ме е страх как ще се приберем. Унгария е на нашето дередже. Исландия е малка държава, но почти всички техни национали играят в силните първенства. Дано да имаме шанс. Като българин желая да успеем\", допълни той.", "date": "2019.12.13", "title": "Венци Стефанов се маха от БФС"}
{"url": "https://duma.bg/absurdnoto-ni-bitie-e-sabrano-v-roman-n205332", "text": "В света на абсурдното ни битие пренася читателите романът-алегория \"Варницата\" на Асен Сираков с великолепните илюстрации на Чавдар Николов. На специална литературна вечер книгата (с участието и на двамата творци) ще бъде представена в Габрово. Ако не ви смущава фаталното съвпадение на петък и тринайсети, заповядайте на срещата на 13 декември от 18 ч. в Залата на жирафите на музея \"Дом на хумора и сатирата\", призовават организаторите на проявата. В последните дни на годината габровци и гости на града ще станат първи в срещата си с тази книга с привкус на политическа сатира. Мнозина още помнят общуването си с Асен Сираков при едно от неговите гостувания в музея \"Дом на хумора и сатирата\". Доста време измина оттогава, през което той написа и издаде много книги. И за деца, и за възрастни. Този оригинален писател, публицист, журналист, езиковед, преводач, композитор впечатлява не само с многообразното си творчество, но и с избора на теми, персонажи, изразни средства, дори на художниците илюстратори. Читателите познават тънкото му чувство за хумор, както и майсторството му да диалогизира, вкуса му към абсурдното, нестандартното и афористичното. По думите на Митко Новков Сираков е майстор на парадоксалния реализъм.", "date": "2019.12.13", "title": "Абсурдното ни битие е събрано в роман"}
{"url": "https://duma.bg/vav-vma-transplantiraha-cheren-drob-na-46-godishen-mazh-a-v-aleksandrovska-babrek-na-31-godishen-n205316", "text": "Специалисти от Военномедицинската академия (ВМА) извършиха поредна чернодробна трансплантация. Органът е присаден на 46-годишен мъж от Стара Загора в крайна фаза на чернодробно заболяване. 6-часовата интервенция бе извършена на 11 декември 2019 г. от екип, ръководен от доц. Васил Михайлов. Рано сутринта експлантационният екип начело с доц. Ивелин Такоров излетя с военния самолет \"Спартан\" до морската ни столица, където бе донорът. За последните 12 години във ВМА нов черен дроб са получили над 75 души. Благодарение на усилията на специалистите и приемствеността ВМА създава силна школа в областта на трансплантологията, която дава шанс за втори живот на много тежко болни пациенти. Поредната чернодробна трансплантация бе извършена от учениците на проф. Никола Владов. От Александровска болница съобщиха, че бъбрек бе присаден на 31-годишен пациент от Монтана, който все още не е бил на хемодиализа. Той е показал най-голям процент органна съвместимост с донора от общо 6 пациенти от листата на чакащите. Вторият бъбрек на донора не е трансплантиран, тъй като имал съдови промени. Донорът е от Провадия. Припомняме, че преди дни близките на 57-годишната жена, изпаднала в мозъчна смърт, решиха да дарят органите й на нуждаещи се пациенти. Тогава екипът на проф. Вилиян Платиканов от УМБАЛ \"Св. Марина\" във Варна успешно реализира 15-ата за тази година донорска ситуация. От началото на годината до момента у нас са трансплантирани и спасени 41 души, от тях 32 са български граждани, а девет - европейски.", "date": "2019.12.13", "title": "Във ВМА трансплантираха черен дроб на 46-годишен мъж, а в Александровска - бъбрек на 31-годишен"}
{"url": "https://duma.bg/izbori-i-zdravni-krizi-sa-nay-tarseni-v-google-n205333", "text": "Избори и здравни кризи занимаваха съзнанието на българина през 2019 г. Неслучайно сред най-търсените термини в глобалната търсачка на Google от нашата държава се отличават \"Резултати от изборите в ЕС\", \"Морбили\", \"Африканска чума\", \"Легионерска болест\" и \"Брекзит\". Българинът е искал да знае още що е \"Инфлуенсър\" и \"Електрическа тротинетка\" и какво се е случило в \"Чернобил\". Интересен феномен е Законът за изпиране на пари - ЗМИП, който се нареди сред отличаващите 2019 година термини.   Парадът на най-търсени личности се води от папа Франциск, следван от Цветан Цветанов и Джени Суши. В тази категория попадат също Грета Тунберг, Мария Габриел и Беър Грилс. Сред значимите събития, за които българинът е търсил информация в Google през 2019-а, попадат \"Черен петък\", \"Изтекли данни от НАП\", пожарът в \"Нотр Дам\", \"Местни избори\" и раздаването на наградите \"Оскар\". Григор Димитров застана начело на най-търсените спортисти. В тройката попадат Кубрат Пулев и Антъни Джошуа. Най-добрият български алпиец Алберт Попов следва Анди Руис в тази категория. Колоритни личности като Ицо Хазарта, Папи Ханс и Милко Калайджиев са се наредили сред класираните музикални изпълнители, редом със световните супер звезди Били Айлиш и Малума, като класацията се води от популярния с вокалните си имитации Стефан Илчев. И тази година образованието е на фокус, като сред търсенията попадат \"Skolo.bg\", \"Европейско кенгуру\" и \"Подкрепа за успех\".", "date": "2019.12.13", "title": "Избори и здравни кризи са най-търсени в Google"}
{"url": "https://duma.bg/bibratsii-na-svetlozar-zahariev-dalboko-skriti-v-dushata-mu-n205308", "text": "Художник, монументалист и миниатюрист, живописец и събирач на падналите листа на нашите чувства и емоции в едно платно, наречено картина на живота ни - това е Светлозар Захариев-Заро. В новата си изложба в столичната галерия \"Сезони\" той ни развежда из светове, дълбоко скрити в душата му. Струва ни се само привидно, че е събрал в експозицията различни картини - жанрово и стилистично, но това е само оптическа измама, защото точката на хоризонта е само една. Веднъж достигайки я и отминавайки я, ние - наблюдателите, кацнали на крилете на художника Захариев, се отправяме отново и отново пред нов хоризонт и нова точка за достигане. Така че всичко е точно, както трябва да бъде в изкуството. Светлозар Захариев борави фантастично с щриха. Целият образ е изграден от една единствена линия. Колоритът му е силно въздействащ и сетивен, понякога неуловим. Темите - неизчерпаеми, но сякаш тази за любовта надделява над останалите. Символите, които използва, са същите тези символи, които Негово Величество Изкуството използва през цялата си история на съществуване, но никога не могат да се изчерпят. Хамелеонът може да бъде оприличен с тях. И не само. За мен Светлозар Захариев, или както аз го наричам - Заро, е хамелеон не само в изкуството си, но и в живия живот. Може би затова ми е интересен и въздействащ. Надявам се такъв да е и за вас, зрителите, посочва Вида Пиронкова.", "date": "2019.12.13", "title": "\"Бибрации\" на Светлозар Захариев - дълбоко скрити в душата му"}
{"url": "https://duma.bg/za-kogo-bie-kambanata-na-pisa-n205319", "text": "В България 53% от 15-годишните ученици покриват критичното второ равнище и нагоре от 6-те нива на уменията в четенето, докато средният процент в страните от Организацията за икономическо сътрудничество и развитие (ОИСР) е 77. Т.е. останалите 47 на сто от българчетата са под второто ниво, не разбират смисъла на прочетеното и не могат да извлекат информацията от него. На най-високите пето и шесто равнище по четене са 2% от българските ученици, докато средно в ОИСР тези отличници, които разбират съдържанието на информацията и правят разлика между факти и мнение, са 9%.  В математиката 56% от децата в България постигат второ  ниво и нагоре при средно в ОИСР 76%. Покриващите пето ниво и нагоре българчета са 4%, докато в ОИСР те са 11%. В природните науки (физика, химия, биология) 53% от българските ученици имат познания и умения за над второ ниво, в ОИСР те са средно 78%. Покриващите над пето равнище в България са 2%, в ОИСР средно са 7%. Това се казва в оповестените преди дни резултати от международното изследване PISA за постиженията на 15-годишните ученици през 2018 г. И още - България е сред страните, в които са най-големи разликите в знанията и уменията на децата на бедните и на богатите, както и между учещите в града и в селото.  С други думи, PISA ни каза, че полуграмотни и неграмотни в четенето са 47% от нашите ученици, в математиката 44% и в природните науки 47%. Международното изследване PISA се провежда на всеки три години и измерва постиженията на 15-годишните в посочените три области, като всеки път акцентът се поставя върху една от тях. В сесията за 2018 г. акцентът е четенето, участват ученици от 78 държави. Нашите деца заемат 54-то място по четене, 49-о по математика и 56-о по природни науки. Според МОН, тези резултати са сравними с постигнатите в предишните няколко издания на PISA, а министър Красимир Вълчев коментира, че причината за ниските резултати е липсата на реформи в средното образование, защото промяната на \"старата система\" е започнала с приемането на новия Закон за предучилищното и училищното образование през 2016 г. и още е рано да се видят резултатите.  Едва ли е точно така. Защото, ако съдим по PISA, \"старата система\" е давала доста по-добри резултати от тези в последните години, в които постоянните промени в системата станаха нейна емблема и водят образоването все по-надолу. Само Законът за народната просвета от 1996 до 2015 г. бе променян 36 пъти, подзаконовите актове пък бяха \"преобличани\" стотици пъти. И ако през 2000 г. например в PISA общо 40,3 на сто от българчетата са се представили зле - под второ ниво, през 2006 г. \"слабите\" стават 42,7%, през 2018 г. са 47,1% (вж. фиг.2). Само ще спомена, че в първите международни проучвания за знанията на учениците през 90-те години на миналия век българчетата се нареждаха в челната петорка сред връстниците си в света, а българската образователна система от соцвремената все още минаваше за еталон в Европа. В момента в рамките на ЕС нашите ученици показват най-ниските резултати.   Но нека се съсредоточим върху резултатите от PISA за последните издания на проучването. През 2012 г. българчетата по математика са на 47-а позиция сред 65 участващи в PISA държави с получени 439 точки, в четенето са на 51-во място с 436 точки, в природните науки са 45-и с 446 точки. Сравняването по броя на точките е адекватно поради различния брой участвали държави в различните изследвания, макар че от 2000 г. насам методологията и инструментите на PISA не се променят съществено. След 2012 г. се наблюдава устойчив спад в резултатите на нашите ученици. През 2018 г. спад е поредната излагация - 436 получени точки в математиката, 420 точки в четенето, рекорден е сривът в природните науки - 424 точки. Поне от 2006 г. насам експертите от звеното за анализи в образованието към МОН, което в момента се нарича Институт за изследвания в образованието, отчитат едни и същи слабости в средното образование у нас (недостатъчна практическа насоченост на обучението, недостатъчна квалификация на учителите, недостатъчно часове по математика и природни науки, слаба дисциплина в училището, циганчетата с начално и основно образование стигнаха 93% и т.н.) и дават едни и същи препоръки. Като например повече часове по математика и природни науки в учебния план. Нямам впечатление някой в МОН да ги е чул и да е последвал на практика съветите им за реални промени по болните \"мазоли\" на училището извън преповтарянето на констатации и намятането на одежди последна мода връз неговото прокъсано бельо.  Един само щрих. В доклада на PISA 2018 са посочени и данни за финансирането на образованието - ако у нас през 2014 г. публичните средства за образованието са 4,1% от БВП, през 2018 г. те падат на 3,4% при средно 4,7% в страните на ОИСР. За един учащ се като сума инвестираме над 5 пъти по-малко от средното за ОИСР. Е, къде искаме да са в световната класация българските ученици? А камбаната бие от много време, дори като се съди по това, което се случва и с проверките на знанията у нас - чрез външното оценяване и матурите. Ето ви картината от зрелостните изпити по предметите ългарски език и литература и Математика.              2008    2009     2013     2018     2019 БЕЛ     Мат     В МОН продължават да твърдят, че поне четвъртокласниците ни след началното училище показват добри резултати в международното изследване PIRLS, което пък се прави на всеки 5 години. Да, началното ни училище се крепеше до някое време, но и то се търкулна надолу в последните години. Ако през 2009 г. българчетата в тV клас се класираха на 10-о място в света, през 2011 г. те бяха вече на 22-ро място, след това през 2016 г. се изкачиха малко в класацията - до 14-о място. Но и това се дължеше на \"старата система\", та дано през 2021 г. не се разочароваме пак за състоянието и на началното ни училище след реформите на новия училищен закон. Има риск да се случи, като имаме предвид, че той бе приет с диктат на мнозинството през 2016 г. с твърде много недоработки, недомислия и разминаване и при силна съпротива от опозицията. Дано не се окажа лош пророк. ", "date": "2019.12.13", "title": "За кого бие камбаната на PISA"}
{"url": "https://duma.bg/otbori-samo-ot-pet-strani-v-shl-n205331", "text": "Елиминациите на Шампионска лига стигнаха отбори само от пет страни, като това се случва за пръв път в историята на турнира. В 1/8-финалите ще играят по четири английски и испански, по три германски и италиански и два френски отбора. Историческото постижение заформи изненадващата победа на Аталанта над Шахтьор Донецк (3:0). Украинците се нуждаеха от успех или равенство у дома, за да продължат, но ще се задоволят с Лига Европа. Аталанта, който започна в групите с три поредни загуби, спечели двубоя в Харков с голове след 66-ата минута и в дебюта си стигна до пролетните мачове. Преди това Холандия остана без представител, след като Аякс беше елиминиран от Валенсия. По този начин Испания запази пълния си брой отбори в турнира. В същото време Байерн стана първият тим от 4 г., който печели всичките си шест мача в групите. Баварците се наложиха с 3:1 срещу Тотнъм. За последно с шест победи от групата излезе Реал М 2014 г. Жребият за 1/8-финалите е в понеделник, а мачовете ще са между 18 февруари и 18 март. \"Отборите, завършили на първо място в групата си, няма да искат да играят с нас. Ние сме един от най-силните от вторите. Имаме още два месеца да работим заедно. Тогава ще разбирам по-добре играчите, те също\", обяви треньорът на Тотнъм Жозе Моуриньо. Той ще играе елиминации с шести отбор в надпреварата.", "date": "2019.12.13", "title": "Отбори само от пет страни в ШЛ"}
{"url": "https://duma.bg/pardon-n205311", "text": "ЛАФ НА БРОЯ Онези, които знаят, се правят на луди. Онези, които са луди, се правят, че знаят. КОЛЕЛОТО ЗА ЛЕТИЩЕТО Една жена, изгаряща от желание да бъде нарисувана, се обръща към художник: - Извинявайте, възможно ли е да ме нарисувате без дрехи? - Разбира се! - отговорил художникът и започнал да се съблича. ДОКТОР СПАС И НЕГОВИТЕ ПАЦИЕНТИ Имало едно време три приятелки. Първата се омъжила по любов, но постоянно не й стигали парите и луксозният живот. Втората се омъжила по сметка, но вечно й липсвали внимание и романтични чувства. Третата въобще не се омъжила и тайно завиждала на другите две. Каква е поуката? Няма поука!  И угодия - също. Рубрика: ДЖЕЗВЕ Когато хвана чаша с ракия, два гласа започват да говорят в главата ми. Единият казва:  - Изпий я, изпий я! А другият крещи:  - Не го ли чу, бе? Изпий я! ПРАВДА И НЕПРАВДА Не говори, че правда няма. То правда има, но - уви! Неправдата е тъй голяма, че в шепи правдата лови... 1950 г. ФОЛКБИТАК Някои мъже твърдят, че тъпите жени правят най-добрия секс… То и умните жени го правят, но не с тях! ПЪРВА ЧАСТНА, ВТОРА ГЛУХА Богат еврейски бизнесмен се спуска по стръмен склон с такси, когато шофьорът ненадейно заявява: - Спирачките се повредиха! При тези думи евреинът изкрещява: - Спри брояча!", "date": "2019.12.13", "title": "ПАРДОН"}
{"url": "https://duma.bg/23-sabitiya-v-novogodishniya-muzikalen-festival-v-ndk-n205310", "text": "С концерт на Камерния оркестър на театър \"Ла Скала\" в Милано - формация, популярна с многобройните си турнета на всички континенти, както ДУМА писа, на 15 декември се открива 33-тият Новогодишен музикален фестивал, продукция на Националния дворец на културата. В зала 1 на НДК ще звучат обичани творби от италиански композитори под заглавие \"Италия - музиката е любов\". Концертът ще бъде открит с популярната Трета сюита от Антични танци и ария от Оторино Респиги. Ще чуем много популярната Трета соната \"а куатро\" на Джоакино Росини. Марко Енрико Боси, известен за времето си органист, композитор и педагог, също е сред авторите, чиито произведения ще бъдат изпълнени. Финалната пиеса от програмата е от нашия съвременник Емануеле Педрани. Той е известен контрабасист, в момента член на оркестъра на Миланската скала, женен за българка - флейтистката Десислава Петева. Звезди от световна величина - солистите на Щатсбалет Берлин примабалерината Яна Саленко и нейния партньор Мариан Валтер, ще видим на 17 декември в зала 1 в балетния спектакъл \"Дон Кихот\" от Минкус. Хореографията и режисурата са на Аршак Галумян, също гост от Щатсбалет Берлин. Яна Саленко е сред най-високо ценените прими на международната сцена и е постоянен гост-солист в Кралската опера \"Ковънт гардън\" в Лондон и Мариинския театър в Санкт Петербург. В спектакъла участва международната балетна трупа на Държавната опера в Стара Загора.  Друг изключителен акцент от платинената селекция на НМФ е в самото навечерие на Коледа - на 21 декември, в зала 1 на НДК заедно с БНР ще бъде осъществено концертното изпълнение на операта \"Евгений Онегин\" от Чайковски. В ролята на Татяна ще видим сопраното Красимира Стоянова. Тя ще излезе на сцената редом с талантливите си колеги Атанас Младенов, баритон, в партията на Евгений Онегин; Михаил Михайлов, тенор - Ленски; Виолета Радомирска, мецосопран - Олга; Петър Найденов, бас - Гремин. Участват Симфоничният оркестър и хор на БНР с диригент Павел Балев. \"Вдъхновени от зимата\" е темата на Празничния новогодишен концерт, който по традиция се провежда в първия ден от Новата година - 1 януари, от 18.30 ч. в зала 1. \"Тази година програмата е доста различна, с много нови произведения, които ще бъдат изпълнени за първи път: \"Зимното момиче\" на Едвард Григ, валсовете \"Кънкьорите\" от Емил Валдтойфел и \"Снежинки\" от Жак Офенбах, Романс от \"Виелицата\" на Свиридов, споделя маестро Емил Табаков. Солисти ще бъдат младите музиканти с успешна кариера на престижни концертни подиуми извън България - цигуларката Лия Петрова с \"Цигански напеви\" от Сарасате и виолончелистът Михаил Петров с \"Унгарска рапсодия\" на Попер. 33-тото издание на Новогодишния музикален фестивал ще отдаде почит на знаменития бас Николай Гяуров, от чието рождение тази година се отбелязват 90 години. На 16 декември ще се състои среща-разговор и дискусия с водеща музиковедката Екатерина Дочева, с участието на интересни личности и музиканти, работили с певеца. На 16, 22 и 28 декември в кино \"Люмиер\" почитателите на Гяуров могат да чуят и видят видеозаписи с негови концертни изпълнения от сцената на зала 1 на НДК. На 21 декември ще бъде излъчен документалният филм \"Неизвестното за световноизвестния\". Всички прожекции са с вход свободен. Тематичната програма за деца включва Коледен концерт на Детския хор на БНР с диригентка Венеция Караманова (19 декември, кино \"Люмиер\"), спектакъл на балетен и танцов театър \"Коломбина\" - \"Пътешествието на Коломбина\" (20 декември, кино \"Люмиер\"), образователния модул \"Деца свирят за деца\" с изпълнения на ученици от НМУ \"Л. Пипков\" (20 декември) и \"Новогодишен концерт за квартет\" - матине за деца и възрастни (28 декември, кино \"Люмиер\") с участието на КласикАрт квартет, пианистката Виктория Василенко и талантливата ученичка от НМУ \"Л. Пипков\" Сара Чакърова, която свири на ударни инструменти.  Фестивалът предлага и специално подбрани концерти за изискан музикален вкус, посочва продуцентката на фестивала - музиковедката Юлияна Караатанасова. На 14 декември ще можем да се насладим на хоров концерт, който ще отбележи 25 години от създаването на женския хор \"Ваня Монева\" с диригентка Ваня Монева. На 16 декември е клавирният рецитал на Антонина Бонева \"Баладите на Фредерик Шопен по стиховете на Адам Мицкевич\". В концерта ще участва и талантливият ученик на Антонина Бонева - Теодор Пазов. Друго младо дарование - Фидоси Керчев, ще изнесе клавирен рецитал \"Имена от бъдещето\" в зала 9 на 20 декември. Живко Петров ще представи новия си албум \"Ten\" с концерт на 18 декември в \"Люмиер\". Той съдържа 10 пиеси между джаз, класика и поп, които се слушат като цяло произведение. Включват неща, които са ме вълнували през годината 2018-а, уточни авторът. Досега той е представил албума с пет концерта из страната, на 18-и ще бъде софийската му премиера. Специално събитие ще е и мултимедийният концерт по идея и музика на Петър Дундаков - \"Песента на ветровете\" на 23 декември от 19 ч. в Театър \"Азарян\". \"Песента на ветровете\" е цикъл от пиеси за струнен оркестър, сопрано, флюгелхорн и фонограма, вдъхновени от метафората на \"вятъра\". Спектакълът обединява съвременна класическа музика, джаз, фолклор, \"narrative music\" - театрална и филмова музика, представени като различни състояния и картини, обединени в музикална цялост. В рубриката \"Зала на славата\" ще бъде представена изложба, която от 14 декември ще посреща посетителите на всекидневния вход на НДК - вход А4. В нея може да се видят 33 вълнуващи мига от 33-те години на Новогодишния музикален фестивал - с тях организаторите отдават почит на времето, ценностите и традициите, които фестивалът носи, както и на срещата на поколенията, която се осъществява на сцените на фестивала през годините. И още: през 2019 г. се отбелязват 30 години от смъртта на диригента Херберт фон Караян. На него е посветена прожекция в кино \"Люмиер\" на Първа симфония от Брамс - запис \"на живо\" от зала 1 на НДК от гостуването на Караян с Виенската филхармония през 1983 г.", "date": "2019.12.13", "title": " 23 събития в Новогодишния   музикален фестивал в НДК"}
{"url": "https://duma.bg/kak-da-ne-uvelichim-obikolkata-na-taliyata-si-i-sled-koleda-n205317", "text": "Лесно е да бъдете пометени от банкети и коктейли през празничния сезон. Комбинация от религиозни и национални празници може да помогне да се запази студената зима далеч. Но празниците и партитата, които отбелязват комбинацията от религиозни и национални празници, могат да обложат артериите ви и да поувеличат линията на талията. Изяждайки само 200 допълнителни калории на ден - парче сладкиш тук, няколко бисквити там, чаша ликьор на трето парти, могат за 4-5 седмици до средата на януари да ви докарат 2,5 до 3,5 кг отгоре. Е, не е страшно, ако запазите това тегло до пролетта и след това свалите \"допълнителните\" килограми. Не е разумно обаче и да се лишавате от празничните лакомства и да наблягате на скучни храни. Все пак има и средно положение, уверява Патрик Дж. Скеррет в статия за издание на Харвардското медицинско училище. Ето и някои от неговите препоръки: Не яжте всичко на празничните партита. Бъдете избирателни и изразходвайте разумно калории за храните, които обичате и сте консумирали. Бройте до 10, преди да вземете следващата хапка и най-вече - следващото блюдо. Това отнема няколко минути, които са достатъчни, докато сигналът за пълнота на стомаха стигне до мозъка. След като приключите с първото блюдо, направете 10-минутна почивка - пийнете вода, побъбрете с някого и едва след това \"проверете\" апетита си - може да осъзнаете, че сте се наяли или искате само още 2-3 хапки.  На парти не стойте близо до масата за храна. Така ще ви бъде по-трудно да посягате към храната, докато си бъбрите. Не игнорирайте плодовете и зеленчуците. Ако храната е на бюфет, обиколете кръглата маса, преди да поставите нещо в чинията си. Проверявайки всички опции, може да сте по-малко склонни да трупате в чинията си храна след храна. Не излизайте с празен резервоар! Когато се подготвяте за сбирката, хапнете нещо (резен пуешко месо, сирене, тънка филийка с масло, ябълка). Избягвайте алкохола на празен стомах. Алкохолът повишава апетита ви и намалява способността ви да контролирате какво ядете. Пийте за здравето си. Чаша яйчен пунш ще ви даде 500 калории, а вино и бира - от 150 до 225 калории. Ако на партито консумирате алкохол, вземете с него и чаша вода и я пийте с напитката - така няма да се напиете или поне това ще стане доста по-късно. На партито бъдете с \"танцуващите\" си обувки. Танците са чудесен начин да отработите някои празнични калории. Ако сте на семейно събиране, предложете разходка преди празника или дори между вечеря и десерт.  И не на последно място Патрик Дж. Скеррет припомня доброто старо правило: Не пазарувайте гладни. Не забравяйте, че Коледа е семеен празник, на Нова година всеки обича да е с приятели и близки. Затова на тези празници, както и множеството именни дни в българския зимен календар, поставете акцента върху семейството и приятелите, смеха и веселието, а не на храната. ", "date": "2019.12.13", "title": "Как да не увеличим обиколката на талията си и след Коледа"}
{"url": "https://duma.bg/yordanskata-filadelfiya-uhae-na-kardamon-n205318", "text": "Белият град Аман зашеметява със своите сгради от бял камък и с шума си. Многолюден и опияняващ. Носи в себе си духа на древното и на модерното. Навсякъде по улиците се усеща ароматът на кардамон и силни арабски парфюми. Наоколо препускат мъже и жени в разноцветни облекла. Магазините са пълни с традиционни носии, най-вече дамски, понеже женското сърце е по-податливо на изкушения да разглежда и да угажда на своята суета.  На следващата витрина блести стоманата на перфектно изваяни ножове, саби и остриета, а по-следващата заслепява с многобройните тежки накити от злато. За всекиго има по нещо в столицата на Йордания - материално и духовно. Аман се смята за един от най-прозападните и либерални градове в арабския свят. Разположен е в хълмист район в Северозападна Йордания, като първоначално е бил построен на седем хълма, но днес се простира върху цели 19, наричани джабали. Пием кафе, докато търсим да резервираме хотел, и наблюдаваме глъчката. Прави впечатление, че много жени носят само хиджаб, а по-рядко са покрити с никаб. От време на време може да се забележи и мюсюлманка с напълно открита глава, облечена по европейски.  или по друга работа, шофират, сядат с приятелки да пушат наргиле и да изпият по някоя разхлаждаща напитка.   Селището Аман се споменава още в Библията. То става голям римски търговски център и е преименуван на Филаделфия. След ислямските завоевания е присъединен към мюсюлманската империя, а през 1878 г. османските турци заселват града с черкезки бежанци от Русия. След като Османската империя е победена в Първата световна война, хашимитите създават новата монархия и династията им продължава да управлява до наши дни. Под водачеството на крал Абдула II и неговата съпруга Рания в страната съжителстват мирно християни и мюсюлмани.  След като оставихме багажа си в хотела, въоръжихме се с карта и потеглихме към първата ни спирка - Цитаделата. Комплексът се намира на върха на Джебел Ал Кала, един от хълмовете на Аман. Той е разположен на 850 метра надморска височина и гледа към старата част на града. Улиците са тесни и с голям наклон. Стигнахме до входа малко преди залез слънце. Този исторически обект е заобиколен от 1700-метрова стена, която датира от бронзовата епоха. Тук е емблематичният храм на Херкулес и дворецът Умаяд. Мястото е претърпяло много възстановки и допълнителни строежи през желязната, римската, византийската и умаядската епоха. От Цитаделата гледката е неописуема. Погледът обхваща целия град. В далечината се вижда висок стълб, на който безгрижно се вее йорданското знаме.  След това се отправяме към следващото си завоевание - Античния театър. Тази великолепно реставриранa сграда е най-впечатляващият остатък от римска Филаделфия.  в северната страна на друг хълм и има капацитет за 6000 зрители. Ако се изкачите догоре, пред вас ще се разкрие невероятна гледка към града със забързаното му всекидневие. На площада пред театъра са наредени таксита и още щом ни забелязват, шофьорите се присламчват към нас и завързват непринуден разговор: \"Откъде сте?\", \"Нужен ли е ви е превоз?\" Измъкваме се любезно, пълни с визитки на шофьори джобове.  Отстрани на площада с театъра има много будки и сергии, където може да се закупят пари и марки от страните на Близкия изток. Има банкноти от Ирак, Иран, Кувейт, Либия, Алжир и др. Продължаваме след това към пазара, който е живописна съвкупност от хорска глъчка и разнообразие от стоки - екзотични плодове, подправки, наредени на малки разноцветни купчинки, многообразие от ядки, риба и какво ли още не. Смесваме се с тълпата и се впускаме в потока от вълшебство.  На следващия ден отправяме към друг древен комплекс - Джераш, който се намира на около 50 км от столицата, в северната част на страната, близо до сирийската граница. Това е най-големият и интересен римски обект на Йордания и основен туристически пункт. Неговите внушителни церемониални порти, колонадни алеи, храмове и театри говорят за времето, когато е бил важен императорски център. По пътя разговаряме с нашия таксиметров шофьор, разпитваме го за страната като цяло. Когато отговаря, се обръща основно към моята половинка. И по-рано придобих усещането, че въпреки по-модерното мислене в тази страна, жената си остава второстепенен субект, не съвсем равна на мъжа. Шофьорът ни е палестинец и се казва Абдула, \"като краля\", уточнява той и се усмихва. Разказва ни, че дълги години е преподавал математика в университета в Аман. \"Ако не знаете, да ви кажа - интелектуалният елит на Йордания е основно от палестински произход. Тук живеят около 6 млн. палестинци. Повечето са учители, професори, писатели. Моето семейство емигрира в Йордания след втората израелско-палестинска война, в която убиха баща ми.\"  а,  защото той е направил много за палестинските емигранти и като цяло за арабските държави в този регион. \"Саддам е силно обичан тук. Хората още помнят добрините, които им стори.\"  Междувременно навън пейзажът се сменя от пустинен към планински с разнообразна растителност. Научаваме, че водата е оскъдна в Йордания. Основният резервоар се намира в Акаба и оттам се пренася до останалата част от страната, основно в южната, която е по-суха. Докато се разхождаме сред колосалните улици и сгради на римския Джераш, Абдула остава в едно кафене до входа. Времето беше леко облачно, но нямаше изгледи за дъжд. Един час по-късно се изсипа порой. Точно 2 минути, след като небето започна да изсипва своя мокър гняв върху нас и останалите туристи, по античните римски улици се появиха местни, които продаваха чадъри. Бях очарована от търговския нюх на арабите и умението им да обръщат всичко в търговия и печалба. Върнахме се в Аман, но преди да ни закара до хотела, Абдула спря до джамията на университета и ни попита дали бихме му направили добрината да го изчакаме за 5 минути. \"Трябва да изпълня своя дълг\" - каза, \"днес все още не съм се молил, а аз съм добър мюсюлманин и следвам повелите на нашата религия.\" Религиозните повели тук се следват стриктно, с дълбоко уважение. Друго незабравимо преживяване беше посещението на пустинята Уади Рум - \"Лунната долина\". Някога била дом на древни племена и цивилизации, днес пустинята подслонява местните бедуини и е защитена зона. Пустинята обхваща 720 кв. км площ в южната част на Йордания. Огромни планини от пясъчник и гранит, достигащи височина от 1700 м, се издигат като самотни воини от времето на класическите герои, заобиколени от широки пясъчни долини. Тесните каньони и цепнатини прорязват дълбоко планините и укриват древни скални рисунки, оформяни от хората на пустинята в продължение на хилядолетия. Уади Рум се приема за естествения завършек на пустинята Сахара и след нея вече започва същинската арабска пустиня... Популярното пустинно сафари с джип е необикновена атракция за туристите. Приблизително 3 часа се любувахме на червено-розовата феерия наоколо, създаваща усещането за необятност. Нашият бедуински гид ни разказва историята на всяко кътче, което разглеждаме. В своя огромен камилски кожух, черна къдрава коса, обвита в традиционна кефия, и кожени сандали ни потапя в духа на мястото. Нощта прекарваме в бедуински лагер и нощуваме в палатка. В голяма шатра всички туристи се събираме край голям огън, за да опитаме традиционна местна кухня и да се насладим на бедуинска музика. Смятаме се за късметлии, защото точно тази вечер е пълнолуние в пустинята. Излизаме за малка разходка и чувството е неописуемо. Луната огрява всичко наоколо и изглежда сякаш е ранно утро.  На следващата сутрин се събираме да закусим в голямата шатра. Има няколко италиански групи, които вдигат невероятен шум. До нас мълчаливо е седнала двойка, с която впоследствие разбираме, че ще споделим такси до Акаба. С половинката ми разговаряме на английски и аз се оплаквам от шумотевицата и от италианците до нас. По-късно се качваме в джипа с другата двойка и завързваме разговор. Оказаха се италианци и бяха дочули възмущението ми по-рано от техните сънародници. Не продумах повече по пътя към Акаба.", "date": "2019.12.13", "title": "Йорданската Филаделфия ухае на кардамон"}
{"url": "https://duma.bg/patyat-na-koprinata-ot-traditsiyata-kam-savremennostta-n205309", "text": "Съвместна изложба на преподаватели от Националната художествена академия в София и от Централната академия за изящни изкуства в Пекин под наслов \"Пътят на коприната: от традицията към съвременността\" ще радва почитателите на изкуството до 26 януари 2020 г. в Двореца, пл. \"Княз Александър I\", научи ДУМА от Диди Спасова, пиар в НХА. Експозицията се открива по повод 70-годишнината от установяването на дипломатическите отношения между България и Китай. В изложбата участват 40 български и 51 китайски преподаватели, чиято творческа индивидуалност се разгръща в разнообразието от стилове и теми и чрез богатия диапазон на изразни средства от класическата живопис и графика до дигиталния печат и смесените техники. Проектът се провежда в рамките на сключените споразумения между Националната художествена академия в София и Централната академия за изящни изкуства в Пекин. През декември 2018 г. тя бе показана в Имперския музей на изкуството в Пекин и беше посрещната с голям интерес от китайската публика. За откриването пристигна делегация от петима преподаватели от Централната академия за изящни изкуства в Пекин (CAFA): проф. Лиу Пиндзин - вицепрезидент, проф. Юе Циеншан - партиен секретар на под-факултета по китайска живопис, проф. Чън Къ - ръководител на катедра \"Скулптура\" в под-факултета за изящни изкуства, проф. Лиу Шанин - заместник-директор на катедра \"Маслена живопис\" в под-факултета за изящни изкуства, Юе Дзиецюн - директор на отдела за съвместни иновации. Посетителите имат възможност да разгледат произведенията на българските автори, те са разположени на първия етаж в Двореца. На втория етаж са подредени творбите на китайските творци.", "date": "2019.12.13", "title": "Пътят на коприната - от традицията към съвременността"}
{"url": "https://duma.bg/lazarov-se-otteglya-ot-voleybola-n205322", "text": "Данчо Лазаров се оттегля от управлението на волейбола. Той няма да се кандидатира за нов мандат, а управителният съвет на федерацията насрочи изборно събрание за 16 януари, което е прието с 12 на 11 гласа. Основни претенденти ще са Любо Ганев от опозицията и Борислав Кьосев, който ще защитава сегашното статукво. Също така стана ясно, че централата няма да пречи на нито един кандидат. Според устава за председател може да се кандидатира само член на УС. От Инициативния комитет предупредиха, че Кьосев ще е само подставено лице и Лазаров ще управлява задкулисно. Той ще бъде избран за почетен председател, а уставът позволява Лазаров да свиква УС и да определя дневния ред, да представлява БФВ, а също така става член на УС. На този етап обаче такива изгледи няма. Кьосев разкри, че 76-годишният Лазаров ще представлява федерацията извън България. \"Той ще отговаря за международната дейност. Ще ни представлява навън. Защото може да стоиш пред вратата и да не влезеш. А Лазаров е уважаван навсякъде. Той е лице в света и ще ни покаже. Трябва да отдадем заслуженото за това, което е направил. Нормално е да е сърдит на всички ни, защото с метеж искаме да го свалим. Грешката ни е, че не сме се хвалили какво сме направили, защото не сме смятали, че е необходимо. България е в топ 10 в света на волейбола. Това се прави с работа. Битка няма да има\", каза Кьосев. Също така бившият посрещач на ЦСКА разкри, че Инженера е предложил, който загуби, да стане заместник на новия председател. \"Не може всеки да иска да става шеф на федерация. Ако всеки издигне кандидатура за президент, какво ще правим? 131 клуба са. Трябва да има подбор и преценка. Мартин Стоев трябва да почака за председател\", допълни Кьосев. Той подсказа, че правилото за избор на председател само от член на УС няма да се премахне.", "date": "2019.12.13", "title": "Лазаров се оттегля от волейбола"}
{"url": "https://duma.bg/bezapelatsionna-vlast-n205312", "text": "За безапелационна власт -  конграчулейшънс, мили хора! \"Лице в лице\" - с лицето Аз... Представям ви сега отбора. И кой ли в него не вилня! Цветанов, Тони, Биков, Спас... Сега Деница е страна  за диалога: \"Ти и аз\". За Георги Марков, Йорданов,  за Шайката вдигнете тост! За власт и министерски пост  тук всеки нов е и готов  да бъде и от прост по-прост... До вчера - яростни и зли,  до вчера - върли врагове,  сега са вече с ГЕРБ, нали  така успеха се кове! Продаваш род и свобода  след Истанбул яваш-яваш  с анкета \"Джендър или да!\"  и лозунга: \"Съюз със САЩ\" ... Задраскваш иго. Нов подход  чертаят твоите мечти. Калинката е във възход.  Историята да прости... За безапелационна власт летим по нова магистрала... А ние след филия с мас -  напред, напред към Терминала!", "date": "2019.12.13", "title": "БЕЗАПЕЛАЦИОННА  ВЛАСТ"}
{"url": "https://duma.bg/opasnostite-ot-nepranite-charshafi-n205315", "text": "Човек прекарва 1/3 от живота си в леглото. Така че чистото спално бельо се оказва твърде важно нещо, особено когато си помислите за потта, пърхота и други \"неща\", които човек оставя по чаршафите си. В идеалния случай те трябва да се перат веднъж седмично или поне на всеки 10 дни, препоръчват експерти от WebMD. Но неотдавнашно проучване установи, че американците са склонни да изтърват този период, минавайки 25 дни между пранетата. А заплахите не са една и две.  Човек изхвърля 500 млн. кожни клетки на ден, като голяма част от тях остават в... леглото, докато човек се върти в него, спейки. Всички тези мъртви клетки се трупат върху чаршафите. Малките акари могат да предизвикат алергии, астма и да причинят сърбеж.  Например лабораторни тестове установяват, че калъфки за възглавница, прани веднъж седмично, съдържат 17 000 пъти повече колонии бактерии, отколкото проби, взети от тоалетната чиния! Мъртвата кожа и бактериите по възглавницата могат да запушат порите ви и да влошат акнето, предупреждават специалисти и препоръчват калъфката й да се сменя на 2-3 дни.   Спите ли с вашия домашен любимец? Космите и пърхотът му също се полепват по чаршафите ви, което може да доведе до сърбеж. Ако вие или вашият партньор сте били болни, хвърлете чаршафите си в пералнята веднага, за да убиете застоялите микроби. Повечето бактерии или вируси могат да оцелеят на меки повърхности за минути до часове. Например грипните вируси живеят върху тъканите само 15 минути, но някои стомашни бактерии могат да оцелеят върху тъканите за 4 часа. Може би ашата баба ви е съветвала, че най-добрият начин да започнете деня си е да оправите леглото си. Но според специалистите не е много разумно да бързате, защото влагата от нощната пот се е натрупала в чаршафите. Затова, като станете сутрин от леглото, отворете прозореца на спалнята и оставете чаршафите да се проветрят, докато закусвате или пиете сутрешното си кафе.  Проветряването прави леглото по-малко приветливо за бацилите.  Ако няма други препоръки на етикета на чаршафите, перете ги в гореща вода, а топлината на ютията (или ако имате сушилня) също убива голяма част от микробите.", "date": "2019.12.13", "title": "Опасностите от непраните чаршафи"}
{"url": "https://duma.bg/tsvetelina-marinova-populyarnostta-e-otgovornost-n205314", "text": "-  Според мен на всяка жена би било приятно да я определят така. А аз харесвам провокациите, харесвам блондинките, харесвам и да съм от изкушаващите блондинки (смее се)...  - Съзнателният ми живот е минал в музика и никога не съм си мислила, че ще се занимавам с друго. От дете си представях концерти, прожектори, шоу, камери, снимки... Започнах да пея в хор от първи клас. Казваше се \"Софийски камбанки\". Беше страхотно! - Винаги съм работила в екип и мисля, че това ми е помогнало много да израсна като личност и като артист. Предполагам, повечето от читателите осъзнават, че по принцип в България с талант се пробива трудно, затова да си с близки хора около теб, на сцената, е привилегия и голям късмет. - Надявам се да имам такива умения, защото киното винаги ми е било страст. За ролята ме потърси Елизабет Радева-Бети, която е кастинг режисьор, тя първа ми се довери. След това вече добри думи за играта ми чух и от режисьорите на сериала и така моята героиня ме намери. а? - Най-вероятно се срещат някъде двете (смее се). Но по-скоро Орнела е жена, с която се запознах в \"Пътят на честта\". - Режисьорът и невероятните актьори София Маринкова и Веселин Плачков, с които съм в първото си появяване във филма, ми помогнаха много. Софи ми подаде ръка още в гримьорните. За мен беше много важно, че те нито за миг не ме накараха да се чувствам некомфортно от факта, че са такива големи професионалисти и таланти. Дори напротив - чувствах се прекрасно! Страхотни са и съм им много благодарна. - Следвам житейската философия, че всичко е въпрос на организация. Единственото, от което се лишавам понякога, е сънят, но не е болка за умиране. Смятам за важна част от възпитанието личния пример, вярата и борбата за мечтите. Саши вижда това. Дано успея да го науча на всичко, което искам. - С това май не се свиква. На представленията, в които сме участвали заедно, винаги ме е било страх. Дори да знам, че са добре подготвени, пак се притеснявам. Един от триковете е да карат колите на две гуми, докато пея... Направо е... страшничко. - Имах шанса да изживея негативите на популярността на около 18-годишна възраст. Но вече приемам с радост и гордост всичко това, защото е показател за добре свършена работа. Не ме промени като същност. Смятам, че популярността е отговорност и колкото повече хора те допускат до себе си, толкова повече ти си отговорен за действията и думите си. Тъжно ми е само, че напоследък има много омраза и негативизъм срещу всеки, който постига нещо. Даже Светли (дуетната ми половинка) написа песен за това и тя ще е новият ни сингъл, който се казва точно така - \"Без омраза\" (No hate). - 100 процента! За мен целият този път е мечта. Музиката е най-висшата емоция и всичкото това изкуство е велико. Не бих го заменила с нищо. Аз дишам чрез изкуството. - Да, и с \"Експоуз\" сме имали доста добри и успешни участия навън. Със Светли си говорим често на тази тема. Скоро даже наша колежка и приятелка - Ника, която пее в чужбина, ни направи доста изкушаващо предложение, но не знам... Камъкът си тежи на мястото. Може би, ако дядо Боже има планове да бъдем извън България, и това ще стане. Но засега сме се засилили здраво за нашия пазар и готвим много нови и интересни парчета. - Може би тези, които не ме познават, не знаят колко силно емоционална съм и колко съм чувствителна. Не се досещат и колко съм разсеяна понякога (смее се). А когато правя нещо, влагам цялото си сърчице и душичка. Вярвам, че изкуството изисква отдаденост!", "date": "2019.12.13", "title": "Цветелина Маринова:  Популярността е отговорност"}
{"url": "https://duma.bg/vaptsarov-e-granit-za-chervei-nedostapen-n205371", "text": "Тъкмо бе постихнал неистовият ми гняв от престъпното посегателство към извисената с българско сияние поезия и към пресветлия образ на поета Никола Йонков Вапцаров от страна на духовния Юда Марин Георгиев и ето, че доживях да се убедя, че той си е останал червеят, който гризе ненаситно духовното му присъствие. Като гръм от ясно небе дойде интервюто му в сайта на един вестник.  А преди това го стори и в откраднатия вестник \"Литературен фронт\" с измисленото ново наименование \"Литературен форум\", и в предаване по телевизията с Маргарита Михнева, в което направиха отчаян опит да омаскарят Никола Вапцаров, но получиха лют отпор, думи на болка и  клетви. Тогава място не можех да си намеря и се озовах там, дето млякото на майка си Елена Вапцаровата е засукал, и първи стъпки в поетическото творчество е направил, преди да тръгне към големия живот и към признанието си от българи и хора по цял свят. По пътя си до Банско не ме напускаха мисли и размишления - все за него - за свръх чувствителния Никола, за жадните му очи, пълни с копнеж и светлина, за тихата му лирика и вулканичната му поезия. И пак се върнах към ония два негови стиха: \"Разстрел и след разстрела червеи/това е толкоз просто и логично.\" Тези думи съдържат една житейска закономерност. Пренебрегвайки всякакъв хленч и страх, той се изправи с ръста на своя Пирин пред пушките и пред \"сватбарите\" на женитбата му със смъртта. И съм сигурен, че в черния грак на изстрелите се е вплела поетичната му песен, стаена в огромната му душа. И бе обяснимо това - смъртта винаги извиква представата за гроб и червеи, а банскалии и тогава, и днес не искат да повярват, че костите му лежат в черната земя. За тях той е жив, щом го има Пирин и със звездите на банскалийското небе греят неговите очи. Затова го величаят все така за песните и за подвига му. И кълнат почти до сълзи и проклинат на висок глас всеки, който рови гроба му и посяга на честният му живот, за да го очерни. Да, никога, ама никога банскалия няма да се отрече от поетичната своя икона - Никола Йонков Вапцаров. За разлика от анатемосания вече от тях Марин Георгиев, чието име в Банско никой не иска да чуе, а затваря уши и отминава със стиснати устни. И изневиделица - същият клеветник и \"разобличител\" на терориста Вапцаров, жертва на БКП, ни изненада с нови щрихи към черния си портрет за него. Така и не се разбра обаче кой бе поводът за това долнопробно интервю. Но аз си мисля, че косвено се целеше да се удари личността на Мая Манолова (конкурентката за кметския престол на София) чрез името на Никола Николов Вапцаров, внук на брата на поета. Очерняйки го и отправяйки остър упрек за това, че той, издънка на комунистическата фамилия, оглавява инициативния комитет на Манолова. Известният с безогледни набези към лесни пари и лесна слава Марин Георгиев изрича гнусни думи за Вапцаровия род, който не бил толкова чист, а пък Никола Йонков Вапцаров дължал своята известност не на поезията си, а на неговата БКП. След смъртта му, в годините на социализма, особено в най-първите, същата БКП, видите ли, издава укази на своето централно ръководство за наименованието на Варненското морско училище, на булеварди,площади; на училища, кораби, детски градини, институции с неговото име. И с кой акъл същият интервюиран Марин Георгиев призовава едва ли не да се ревизира всичко и се прецени за заличаването на неговото име на определени места и обекти в цялата страна. Какъв ужас! Бих попитал този отцеругател толкова ли е продажна душицата му, няма ли капка чувство за родова принадлежност към българското племе, за да ругае и призовава към нова смърт на името Никола Йонков Вапцаров? И що за поет е самият той, щом посяга с нечистоплътни ръце към светлия образ на недостижимия български и световен певец на човека и на живота.  Защото Вапцаров е образец на съвършен майстор на класическия, традиционния и в същото време на свободния, на модерния стих. Поет, който знае своето място на тая земя и посвети целия си живот, своята извисена поезия на родината си и на човечеството. За да го признае не само България, а и светът. Но не и Марин Георгиев, според когото пак БКП се намесва с ходатайство, едва ли не със свой указ за международната му награда от Световния съвет на мира. Боже мой, този побъркан човек не е с всичкия си! Та аз имах щастието да преживея най-вълнуващия ден от ученическото ми време през 1952 година, когато в гр. Разлог дойдоха високи гости. И пред почернелия от народ площад световноизвестният кубински поет Николас Гилен извести на разлогчани, на всички българи и на света, че България има световен поет, своя вечна гордост - Никола Йонков Вапцаров, комуто бе присъдена международната награда за мир. И се поклони пред безсмъртието му на човек и поет. А върху този светъл образ с дяволско усърдие продължава да нанася черните си щрихи безпомощният Марин Георгиев. Вече съвсем се разбра - за лесни сребърници и още по-лесна (позорна) слава. И с надеждицата бедна - да възкреси отново името си чрез обезличаването на един достоен българин от националния ни пантеон - Никола Йонков Вапцаров. Не обичам грубостта и ще спра напиращите по цялата ми същност думи в изблик на луд гняв.  Времето върви нататък и рано или късно Видовден се приближава към нас. Той ще съди справедливо и всеки ще получи заслуженото. А аз бих завършил така: Кучетата лаят, но вече по-дрезгаво и по тихо, а керванът си върви уверено по своя благодатен път...", "date": "2019.12.13", "title": " Вапцаров е гранит, за червеи недостъпен"}
{"url": "https://duma.bg/znaya-svoyto-myasto-vav-zhivota!-n205372", "text": "С чувство на дълбоко удовлетворение се запознах с новата книга на Лъчезар Еленков \"Птицата удариха в сърцето - свободна поема за Никола Вапцаров\", С., изд. \"Български писател\", 2019 г. Тя е посветена на 110-та годишнина от рождението на поета и е с необичайно, много сполучливо композиционно решение: с пролог, есето \"Незарастваща рана\", самата поема \"Птицата удариха в сърцето\", три притчи - \"В упор гледа волята на свободата\", \"Огняроинтелигентска\" в Искърското дефиле\" и \"Реквием\" и поетичния финал \"Хляб наш последен\". Така подредени, текстовете се сливат във философска и емоционална мозайка, богато илюстрираща авторово виждане за личността и делото на огняря от Кочериново. И едновременно - всеки следващ материал в сборника надгражда предходния в разсъжденията, градацията на чувствата и размислите за епохата, създаващи в слово и стих силна духовна импресия. Която чрез символите на реалността, историческата достоверност и личната съпричастност на Еленков към опоетизираните събития, отправя към читателя ярки въздействащи послания: за мечтите, заплатени със смъртта на младия Никола, разстрелян в Христовата си възраст; за мисията на бунтовната личност, от чиито трънлив път няма връщане назад. За вярата, надеждата и постоянството, които ще изковат мечтаната свобода и за връзката между минало и бъдеще, в чието настояще живеем днес, в ХХI век. Разбира се - и за смисъла на живота, който за едни е тихо безметежно съществуване, но за други е осмислена идея, пътят на която минава през Гарнизонното стрелбище. За да полее пролятата гореща кръв крехкото все още цвете на свободата, което след не много дълго време ще се превърне в ярка дъга за нов обществен строй, равенство и хармония между различни люде. А сам той, според мотото на Ярослав Ивашкевич към пролога, е \"сълза в окото на човечеството\". Тази метафора, споделя пак там Лъчезар Еленков, \"за мен е най-проникновеното и най-точното, наситено с болка определение, за творческия и героичен подвиг на непрежалимия автор на все още непрочетената, както трябва, от нас стихосбирка \"Моторни песни\", издадена в началото на най-кървавия и свиреп период на антифашистката съпротива...\" За да се докоснеш до Вапцаров, са необходими ясен ум и чисто, голямо сърце. Да проумееш действителните параметри на стореното от него пък трябва да се потопиш в дълбините на отминалата вече епоха от средата на миналото столетие. Да осъзнаеш трудната борба за хляб, а още повече - за човешко равенство. За правото да бъдеш мислеща личност и водач на класата с ясното разбиране, че на бъдещите барикади можеш да паднеш пръв. Доказателство за това са стиховете от издадената приживе единствена сбирка, в която мощно диша осъзнатата мисия на политически самоопределилия се човек. На разбирането, че историята може да се кове и от твоите ръце, вместо от властимащите, фабрикантите, политиканите, подпалвачите на войни, богаташите. По страниците на \"Птицата удариха в сърцето\" Еленков, без да повтаря казаното от други творци преди него, неусетно слива физическата и духовната същност на своя лирически герой. Връща го по стъпките на отминали вече събития, за да бъде той с право канонизиран от следващите, от нашите поколения. Без да се превръща в мраморна икона, а отново в човек от плът и кръв, крачещ редом с човеците на своето и на идващото ново време. Самата поема е жанров обединител, около който гравитират останалите, включени в книгата, текстове. Тя е родена от създателя си ту задъхано, с преднамерено накъсани части, ту със спокойна величавост, придаваща допълнителен и земен, и космичен ореол на лирическия герой. Неговият път лъкатуши между Банско и света, между прежните и съвременните български поколения. Обхваща в дълбоката си идейна, на места алегорична същност ту случилото се с Никола, ту отзвукът от изстрелите в мрачния тунел. Над всичко и всички грее жертвената кауза, която ще стане реалност няколко години по-късно. Но засега всичко е само мечти и осъзнати надежди, впили корени в сивата реалност на изтерзания делник. Още много може да се говори за новата книга на Лъчезар Еленков и за посланията, включени по нейните страници. За дълбоките внушения в поемата и в трите притчи. За човешката съпричастност, с която е написана с много обич и дълбоко преклонение пред Вапцаров и неговото свято дело. Но той и ни предупреждава, че и в наше време все още съществуват неистините и лъжите, целящи да омаловажат Вапцаровите дело и саможертва. Че отново живеем в хаоса на смутно време и се лутаме без ясна национална кауза, а улисани в борбата за физическо оцеляване, често загърбваме примери, от които можем да научим много. Да прогледнем за истините на делника така, както бе направил Моряка от Банско, за да стъпи в пътя на борбата и правдата. Не е истина твърдението, че в ХХI в. идеите за социална правда са отживелица, а цивилизационните закони сами по себе си са носители на равенство и хармония. Днес също има гладни, България се обезлюдява, а апатията като черно крило на зловеща птица затуля очите ни за бодящи истини. Те са залегнали в сборника на Лъчезар и зоват да бъдат отново чути, осмислени и вградени в броеницата от отредените ни дни. Без никакво преувеличение ще нарека \"Птицата удариха в сърцето\" като една от белите лястовици на съвременното ни книгоиздаване в общия поток от сиви, незапомнящи се заглавия. В нея се говори за човешко достойнство, лична гордост, ясна кауза и непоколебима решителност тя да стане факт. Писана е с много любов към Вапцаров и не може да се чете без вълнение. Особено пък в здрача на българския делник днес...", "date": "2019.12.13", "title": "\"Зная свойто място във живота!..\""}
{"url": "https://duma.bg/kradetsat-vika-drazhte-kradetsa-n205376", "text": "Случи се нещо, което бе очаквано. Световната антидопингова агенция (УАДА) взе безпрецедентно решение в историята на спорта, като изхвърли Русия от всички големи първенства за срок от четири години.  За съжаление, в последно време политиката се намеси в спорта доста по-грубо дори от времето на Студената война. Проблемите за Русия започнаха, когато тя си възвърна Крим след проведения там референдум - като резултат на провокираните от САЩ събития в Украйна.  Спортът винаги е бил повод за гордост на една нация. Това е война с мирни средства и доказва силата както на отделните атлети, така и на самата държава, която представляват. Затова в олимпийските игри и на големи първенства не участват просто спортисти, а състезатели, представляващи различни държави.  Огромните натоварвания, на които се подлагат спортистите, изискват пълноценно и бързо възстановяване. Разликата между най-добрите е толкова малка, че се търси всякакво средство, което да помогне дори за минимално превъзходство. Такова средство е допингът, който се усъвършенства непрекъснато и новите препарати са неуловими (или се прави така, че да изглеждат неуловими) за антидопинговите лаборатории. Колкото си по-богат, толкова по-модерни препарати можеш да използваш. Всеки спортист е чист до доказване на противното. Или докато не решат политиците и големите шефове в спорта.  По-логично е да вярваш в Дядо Коледа, отколкото в това, че западните спортисти и конкретно американците са чисти. С чаша кисело мляко и ябълки не можеш да направиш мускули като на Арнолд Шварценегер и да чупиш рекорди като солети.  Крадецът вика: дръжте крадеца, казва нашият народ.  Днес спортът е пари, много мултинационали компании, които рекламират в него, имат нужда от рекорди и фантастични победи. Както и политиците.  Ако смачкаш гордостта на една нация в спорта, това означава да унижиш и нейното достойнство въобще. Русия бе ударена, защото днес е силна. Не само в спорта. Неслучайно основната атака към нея идва от тези организации, в които шефове са представители на англоговорещи нации...  Аз съм сигурен, че ако Путин падне от власт и Русия отново се превърне в онази Елцинова слаба, разпадаща се държава, то и санкциите над руските спортисти ще паднат. Защото целта ще бъде постигната: световно господство на САЩ. Във всяка област.  Страшно е обаче мълчанието на тези спортни ръководители, които не са съгласни с политическия натиск. Но мълчат, защото знаят, че ако се противопоставят, техни състезатели ще попаднат на мушката на \"борците за чист спорт\".  Чист спорт ли казах? Демагогия. Пари. И мръсна политика.", "date": "2019.12.13", "title": "Крадецът вика: дръжте крадеца"}
{"url": "https://duma.bg/vaptsarov-i-pesenta-na-kukumyavkite-n205370", "text": "Винаги съм твърдял, че четирите поетични вулкана на България са Ботев, Яворов, Вапцаров и Пеньо Пенев! Въпрос на личен светоглед! И тези четирима титани на духа са силно противоречиви личности като всички гении, но забележете какво неистово сходство има техният земен завършек! До един - френетично влюбени в безсмъртната социална идея!  Разбира се, че повод за тези редове е \"фундаменталното\" интервю на Марин Георгиев, публикувано неотдавна в един вестник, където той анатемосва Вапцаров и роднините му в жалък опит да реанимира пещерния антикомунизъм.  Пошлото в случая идва, че интервюто се основава на полулъжи и инсинуации. Тук ще се позова на унгарския публицист, историк и философ Артур Кьостлер: \"Две полуистини не правят истина, а две полукултури не правят култура.\" М. Г. няма милост и за личната ми приятелка Мая Вапцарова (при това близки сме след 10 ноември 1989 г.!). Къде ти тук свян при  М. Г., че от рода Хаджи Продан (Проданичини - основоположника на Вапцаровия род!) от 1740 г. ДЕВЕТ поколения са участвали в националноосвободителните борби на Отечеството - десетки разстреляни и загинали във въстания, бунтове, непокорства... В интервюто освен обилната енергия, излъчвана от М. Г. Егоцентрала, долавям и фрагменти от моя любима песен \"Почему аборигены съели Кука?\" Цитирам дословно М.Г.: \"У нас вече три десетилетия съм единственият писател, заклеймен и преследван за книгата си в условията на демокрацията.\" И тъжно, и абсурдно - хем заклеймен и преследван, хем шеф на седмичника \"Литературен форум\", цели 13 години, който М. Г. \"превърна във флагман на смяната на режима, запази стремежа си към самостоятелност и \"западния си дух\", и който се финансира безкористно от ...  Та цялата тази \"мозайка\" от разстрели по иконите на българския дух не е ли винтче от онази \"цунамена\" програма за България на Ран-Ът, с главен диригент Джордж Сорос, в ход и досега от наши \"еничари-лешояди\"?  И ако М.Г. не е от тях, защо не срина \"фалшивия мит\" за поета Вапцаров, когато обитаваше СБП преди 10 ноември 1989? Ако Бог стои зад него, вярно ли е, че е получил 5-цифрена сума за \"Третия разстрел\", или да? Нима Юда е толкова евтин?  Има още мегдан Вазов да бъде \"освободен\" от \"Под игото\". Ботев - да спре да \"грачи\" със своите фейлетони; Яворов - да \"пее\" само \"Хайдушки песнопения\" без глупави социалистически навеи; Вапцаров - да замине немедлено за Кремъл и т.н., и т.н. до окончателната победа над възпроизвеждащите се ивангранитовци, боянангеловци, минчоминчевци, петърандасаровци и пр., и пр. Ами какво да направим, г-н М.Г., като тези са хем талантливи, хем плодовити, хем обемисти... Какво да направим, като цели 30 години заедно с \"Отровено общество\" (печатната грешка е вярна!), заедно с другите \"политфинансовибюра\" не съумяхте да създадете писатели, които да не живеят в политическите пространства на Варшавския договор. И понеже \"софиянци\" са много етични, аз ще ви го кажа в пряк ред, тъй като се изживявате като последна инстанция на Истината: само Русия не закачайте, тя не е заслужила вашето внимание! За справка: Тютчев!", "date": "2019.12.13", "title": "Вапцаров и песента на кукумявките"}
{"url": "https://duma.bg/lavitsa-n205297", "text": "\"ТРЕВОЖНИ ХОРА\" от Фредрик Бахман издава \"Сиела\" в превод на Любомир Гиздов. Крайно неуспешен банков обирджия се заключва заедно със свръхентусиазиран брокер, двама кисели любители на \"ИКЕА\", жена в напреднала бременност, суициден мултимилионер... и заешка глава. Сградата е обсадена, а на полицията се налага да води преговори и да носи пица. Накрая обирджията се предава и пуска всички, но когато полицаите нахлуват в апартамента, вътре няма никого. Започват серия разпити на свидетели, при което възникват въпроси, около които се заформя класическа мистерия: Как е успял да се измъкне обирджията? Защо всички са толкова ядосани? И какво всъщност не им е наред на хората в днешно време? \"ЧИК, или Защо взехме ладата\" от Волфганг Херндорф издава \"Емас\" в превод на Василка Ванчева. Майк Клингенберг няма приятели. И никой не го кани на партито си. Свит и неуверен, Майк не е поканен и на \"партито на годината\" - рождения ден на прекрасната Татяна, в която е влюбен. Андрей Чихачов, наричан Чик, понеже дори учителите не могат да произнесат името му, е новият ученик в класа. Пристигнал някъде от Русия, Чик се превръща в абсолютния аутсайдер на училището, който спи в клас и не признава авторитети. Майк и Чик са две, много различни 15-годишни момчета. Но изведнъж Чик решава да отвлече влюбения Майк от мисълта за Татяна, като се пошляят с раздрънкана \"Лада\" из провинцията.  \"ПРИСЪДАТА Е СМЪРТ\" от Антъни Хоровиц, издава \"Еднорог\". Британският майстор в жанра предлага напрегнат сюжет, оригинални диалози и колоритни персонажи, както и сцени от кухнята на киното. Жестоко убийство, измами и детектив, който разкрива чужди тайни и крие своите - и Антъни Хоровиц, отново в ролята на недоумяващ любител на загадките в собствения си роман. Известен адвокат е зверски убит с бутилка вино, която струва две хиляди паунда. Мизантропът Даниъл Хоторн, самотен и озлобен частен детектив, отново трябва да помогне на лондонската полиция. Двамата с Антъни Хоровиц, изпълняващ по неволя ролята на доктор Уотсън, тръгват по заплетена следа, която ще доведе до друга загадъчна смърт... \"АСТРО ПОЕТИ: ЗОДИАКАЛЕН ПЪТЕВОДИТЕЛ ЗА ХХI ВЕК\" от Алекс Димитров и Доротея Ласки издава \"Обсидиан\" в превод на Надежда Розова. Астропоетите са интернет сензация. Сега са написали първия страхотен зодиакален пътеводител за XXI в. В него ще намерим много забавни, но и мъдри съвети за своите приятели, за кариерата си и за объркания си любовен живот. Тази книга, написана за света, в който живеем днес, ще ни предложи много отговори. И ще освежи всекидневието ни с лиричния си заряд и остроумие. Алекс Димитров и Доротея Ласки, известни като Астропоети, са тандемът зад изключително популярния акаунт в туитър (@poetastrologers) с огромен брой последователи.", "date": "2019.12.13", "title": "Лавица"}
{"url": "https://duma.bg/hudozhnitsi-sazdavat-hudozhnitsi-ili-kak-tvortsi-formirat-posledovateli-n205307", "text": "Ежегодната изложба на възпитаници от Художествената гимназия в София бе открита за четиринадесети път. Тя ще бъде отворена за посетители до 6 януари в столичната галерия \"Дебют\" на бул. \"Васил Левски\" 62. Мотото \"Художници създават художници\" е израз на идеята, че само творци могат да формират художествен вкус у своите последователи. Участниците са автори от различни поколения - с многобройни изяви в живописта, графиката, скулптурата, стенописа, илюстрацията и приложната графика. Творческите постижения на преподавателите са гаранция за качествено обучение и формиране на следващите поколения. Много от големите имена в българското изобразително изкуство са възпитаници именно на Художествената гимназия. Обединяват ги традицията, въображението и изящното. В ателиетата се създава климат на искреност и естествено човешко общуване. Удовлетворението и радостта от работата сближават поколенията и улесняват приемствеността между тях. Микеланджело пише: \"Животът ми премина в едно вълнение\", посочва Атанас Ташев, куратор на експозицията.  Публиката има възможност да разгледа творби на Ангеларий Димитров, Aлександра Димитрова, Атанас Ташев, Ваня Малакчиева, Вера Върбанова, Динко Стоев, Донка Павлова, Димитър Яранов, Добрил Андреев, Зоран Мише, Момчил Илиев, Павлина Обретенова, Петко Генов, Рада Пилюшка, Стоян Куцев и Цветомила Христова.                                                                                                                       ", "date": "2019.12.13", "title": "Художници създават художници, или как творци формират последователи "}
{"url": "https://duma.bg/da-badesh-zhena-chudo-n205302", "text": "С шейсет изключителни дами запознава най-малките читателки \"Аз съм жена чудо\" - новото издание от детската серия на издателство \"Ентусиаст\". Тези забележителни жени са прокарали пътечки във всички възможни сфери - от науката, математиката и политиката до изкуството, дизайна и литературата. Но освен да ги срещне с тези вдъхновяващи личности и техните истории, в края на всяка глава авторката Елън Бейли отправя към момичетата различни предизвикателства - рисувателни проекти, въпроси и игри, които да им помогнат да открият своето призвание и да последват мечтите си без страх. \"Запомни - не е нужно твоите постижения да са първи по рода си или световноизвестни, за да имат значение и смисъл\", споделя д-р Маги Адерин-Покок, космически учен и кавалер на Ордена на Британската империя. \"Всяка от нас разполага със собствена светлинка и ако ги обединим, ще станем по-ярки и от слънцето.\" С книгата \"Аз съм жена чудо\" децата ще научат историите на жени от цял свят, ще открият факти и детайли, за които не са знаели преди, и ще имат възможност да влязат в ролята на някои от най-изключителните жени, живели някога. Елизабет I, Фрида Кало, Амелия Еърхарт, Ане Франк, Дж. К. Роулинг, Мария Калас, Симон Вейл, Мария Кюри. Много от тях са били скрити зад кулисите или гледани с насмешка от колегите си и от историците. Това издание ги поставя под светлините на прожекторите и им отдава заслуженото признание. В края на книгата всяко момиче ще има възможност само да опише себе си и така да си отговори на въпросите: Какво ме прави уникална личност? Откъде идвам и накъде съм се запътила? Какво ми се иска да постигна? Защото \"от момента, в който станеш сутрин, ти си жена чудо\". Елън Бейли израства в Кеймбридж и прекарва цялото си детство в направата на игри и поставянето на пиеси. Дори създава специално списание за деца, които нямат свой дом. След като завършва класическа английска литература, Бейли работи като редактор на детски книги, а две години по-късно започва да се занимава изцяло с благотворителност. В момента живее със съпруга си и двете си деца. Авторка е на няколко бестселъра за деца, включително \"Всичко за мен\".", "date": "2019.12.13", "title": " Да бъдеш жена чудо"}
{"url": "https://duma.bg/taynite-na-51-fokusa-razkriva-nencho-ilchev-n205301", "text": "Казват, че фокусниците се раждат такива, а в сърцето им винаги има място за нови вълшебства. И ако талантът е задължителното условие, то упорството в преследването на голямата мечта и безкрайната отдаденост на нейно величество Илюзията добавят нови приключения.  Ненчо Илчев е поредното доказателство, че когато вълшебствата те изберат, трябва да ги следваш. Това прави от самото начало популярният актьор, който открива в ранна детска възраст пристрастеността си към триковете на сцената. Съдбата го среща с големите майстори илюзионисти, сред които Мистер Сенко, Орфи и Лепас, а най-близките хора - семейството и приятелите, подкрепят най-голямата му страст - вълшебствата.  В неговата \"Забранената книга за фокуси\" - с подарък - реквизит за 3 от фокусите (изд. \"Книгомания\") са събрани много забавни истории от неговия сценичен живот, както и няколко тайни от света на илюзиите. Благодарение на тях ще се докоснем до магията на фокусите, а с приложението ще можем и ние да станем фокусници. Освен споделените тайни на 51 фокуса, красивото илюстровано издание по дизайн на Тодор Манолов и с фотографии на Асен Тонев включва още кратка история на илюзионното изкуство, биографична информация за магичния път на Ненчо, откъде идват вълшебните думички \"абракадабра\", \"алаказам\" и \"фокус-мокус\", какво ще има в Музея на фокусите, важни съвети към младите фокусници и др.  Ненчо мечтае да осъществи поредното чудо в живота си: да основе музей на фокусите в родния си град Момчиловци. И тъй като \"човек е голям, колкото са големи и мечтите му\", и колкото смелост има в сърцето му - а Ненчо е силен и в двете, то със сигурност е само въпрос на време тази мечта да се сбъдне. Нека тази книга спомогне илюзионното изкуство да има все повече съмишленици и да донесе поне малко магия в живота на разгърналите я, пожелават издателите. Официалното представяне на книгата бе на 9 декември в Клуб 1 на НДК. Днес, 13 декември, от 18 до 19 ч. Ненчо Илчев ще бъде на панаира на книгата, щанд 110 на \"Книгомания\" (партер, до статуята), и ще раздава автографи на своите почитатели. На 14 декември от 10.30 ч. в литературния клуб \"Перото\" започва Детско шоу с фокуси с Ненчо Илчев. Входът е свободен. Там ще се продава и \"Забранената книга за фокуси\".", "date": "2019.12.13", "title": "Тайните на 51 фокуса разкрива Ненчо Илчев"}
{"url": "https://duma.bg/helan-miran-poluchava-pochetna-zlatna-mechka-n205306", "text": "Легендата на британското кино и театър Хелън Мирън ще получи почетна \"Златна мечка\" на 70-ото издание на кинофестивала в Берлин. Церемонията ще се състои на 27 февруари 2020 г. в Берлинале паласт и на нея ще бъде показан един от най-известните филми с участието на актрисата - \"Кралицата\" на Стивън Фриърс. За ролята си в него тя печели всички възможни награди, включително \"Оскар\", \"БАФТА\" и \"Златен глобус\". Хелън Мирън е изключителна личност, чиито могъщи превъплъщения са винаги впечатляващи. Тя постоянно ни изненадва с представянето на сложни персонажи - независимо дали играе Крис в \"Календарни момичета\" или Елизабет II в \"Кралицата\". Нейните разнородни изпълнения са образец за силни жени и за нас е изключително удоволствие да я удостоим с почетна \"Златна мечка\" за нейния принос към киноиндустрията\", заявява Мариете Ризенбек, изпълнителен директор на \"Берлинале\". Освен дългия списък с кинонагради, Мирън печели и много отличия за театралните си изяви, включително \"Оливие\", \"Тони\" и \"Драма деск\". Именно в театъра започва нейната кариера като част от Кралската шекспирова трупа. Първата й роля в киното е през 1969 г. в комедията \"Age Of Consent\". Едва с ролята си в \"Дългият Разпети петък\", в който играе приятелката на топ гангстер (Боб Хоскинс), актрисата привлича вниманието на специалистите. Следват емблематични роли в \"Готвачът, крадецът, жена му и нейният любовник\", \"Госфорд парк\", \"Последната гара\", \"Хичкок\" и сериала \"Prime Suspect\", припомня синефиш.бг. Както стана известно по-рано, Самуел Финци ще бъде водещ на откриващата церемония на 70-ото \"Берлинале\" и на връчването на наградите. То ще бъде първото под ръководството на новия екип на изпълнителния директор Мариете Ризенбек и творческия директор Карло Катриан. Двамата са поканили Самуел Финци за водещ на откриващата церемония на 20 февруари и тази на наградите - на 29 февруари. \"Много сме доволни, че Самуел Финци ще води и ще бъде домакин на откриването на 70-ото \"Берлинале\". Неговото красноречие, енергия и умения за импровизация обещават много забавен старт на фестивала.\" Самуел Финци започва своята кариера още по време на следването си. Отрано се свързва с режисьори, които имат силно влияние върху европейската театрална сцена и екрани. В съобщението за избора му на водещ на престижния конкурс са отбелязани и дейностите му на \"всички големи немскоезични, но и редица европейски сцени\" както в киното, така и в телевизията. \"Самуел Финци е един от най-търсените театрални и филмови актьори в немскоезичния свят, спечелил множество награди за работата си\", се допълва още в съобщението. \"Като европеец за мен е огромна чест да бъда част от един от най-важните филмови фестивали в света. Щастлив съм от възможността да бъда част от \"Берлинале 2020\" по повод 70-годишнината му и неговото ново начало\", казва Финци в официалното изявление. Откриващата и закриващата галавечер ще бъдат излъчвани на живо по немския канал ZDF, както и онлайн в сайта на фестивала.", "date": "2019.12.13", "title": " Хелън Мирън получава почетна \"Златна мечка\""}
{"url": "https://duma.bg/brachna-istoriya-vodi-s-shest-nominatsii-za-zlaten-globus-n205304", "text": "Филмът \"Брачна история\" на Ноа Баумбах води с шест номинации за \"Златен глобус\", включително и за най-добър филм. Той ще се състезава с \"Жокера\" на Тод Филипс, \"1917\" на Сам Мендес, \"Ирландецът\" на Мартин Скорсезе и \"Двамата папи\" на Фернандо Мейрейес, съобщиха световните информационни агенции. В номинациите за най-добър мюзикъл/комедия са подбрани \"Имало едно време в Холивуд\" на Куентин Тарантино, \"Джоджо Заекът\" на Тайк Уайтити, \"Вади ножовете\" на Райън Джонсън, \"Рокетмен\" на Декстър Флечър и \"Долимайт е моето име\" на Крейг Брюър. Очаквани са посочените за най-добри сериали - в категория драма са \"Короната\", \"Големи малки лъжи\", \"Игра на тронове\", \"Да убиеш Ийв\" и \"Наследници\". В категорията за комедия/мюзикъл си съперничат \"Боклук\", \"Удивителната госпожа Мейзъл\", \"Бари\" и \"Методът Комински\". Куентин Тарантино за \"Едно време в Холивуд\", Мартин Скорсезе за \"Ирландецът\" и южнокорейският режисьор Пон Джун Хо за \"Паразити\" са номинирани за режисура. В тази категория са представени и британецът Сам Мендес за \"1917\", и американският режисьор Тод Филипс за \"Жокера\". Наблюдателни веднага отбелязаха, че в този списък няма нито една жена режисьор, макар че критиците уверено прогнозираха такава възможност за Грета Гъруиг за \"Малки жени\" и Лулу Уанг за \"Сбогуване\" - той е сред петте номинирани за чуждоезичен филм. В списъка са още \"Клетниците\" на Ладж Ли, \"Болка и величие\" на Педро Алмодовар, \"Паразити\" на Пон Джун Хо и \"Портрет на жена в пламъци\" на Селин Сиама. Наградите \"Златен глобус\" се връчват всяка година от 1944 г. насам от Асоциацията на акредитираните в Холивуд чуждестранни журналисти. Смята се, че те са своеобразна \"репетиция\" преди връчването на оскарите. Отличията ще бъдат връчени на поредната, 77-а церемония в хотел \"Бевърли Хилтън\" в Бевърли хилс, Лос Анджелис, на 5 януари 2020 г. Актьорът комик Рики Джървейс ще се върне на сцената на наградите, за да води церемонията за пети път. Том Ханкс, който има осем \"Златни глобуса\" и 15 пъти е бил номиниран за отличието, ще бъде удостоен с престижната награда \"Сесил Б. Демил\". Всяка година тя се присъжда за особен принос към киноиндустрията. Три пъти номинираната за \"Златен глобус\" Елън Дедженерис ще получи приза \"Карол Бенет\" за значителния си принос към телевизията. Церемонията по награждаването на лауреатите всяка година представя нови посланици - обикновено това са деца на известни звезди. През 2020 г. честта се пада на синовете на ирландския актьор и изпълнител на ролята на Джеймс Бонд - Пиърс Броснан. 22-годишният Дилън и 18-годишният Парис ще асистират по време на тържествената церемония.", "date": "2019.12.13", "title": " \"Брачна история\" води с шест номинации за \"Златен глобус\""}
{"url": "https://duma.bg/za-svinete-i-horata-n205313", "text": "Застуди ли се времето, падне ли първият сняг, наближат ли Коледа и Нова година, започват да се разправят разни небивалици за прасета. Дори и вестниците ги описват. В нам кое си село нам кой си решил да си коли прасето, то обаче се измъкнало изпод ножа, съборило оградата и се напъхало в здравната служба, където сръчният фелдшер първо му ударил една инжекция с приспивателно, а после най-спокойно го разфасовал с подръчни хирургически инструменти. В друго село пък друго прасе също побягнало, но не се набутало при фелдшера, ами хванало гората. Там се сдружило с други избягали прасета, организирало нещо като хайдушка чета или партизански отряд и тръгнало да мъсти за загиналите си побратими посредством нападения на мандри, палежи на кметства и разлепване на позиви. Говори се и за някакво прасе, което прокопало тунел под кочината, измъкнало се през тунела, пресякло нелегално границата и сега пращало писма от Канада. \"Живот си живея в Канада - пишело то в писмата, - живот си живея благодарение на канадското дружество за защита на животните. Мъчно ми е само, че тук не се хващат българските телевизии и не мога да гледам нито Слави, нито \"VIP Brother\".\" Имаше и случай с едно прасе от някакво село край град Добрич, което, след като избягало, постъпило в цирк \"Добрич\", станало звезда и сега хем обикаля света, хем никому и през ум не минава да прави от него суджуци. Как ще правиш от звезда суджуци?! Може ли от Глория да правиш суджуци?! Или от Азис да правиш суджуци?! Друго прасе от Пернишко пък прогонило стопанина си и заживяло със стопанката на съпружески начала. Стопанката била много доволна и дори се хвалела на комшийките: \"И оня беше свинче, и това - свинче! Ама това свинче барем не пиье!\" И още много подобни свински истории се разказват, скъпи читатели. И забележете - колкото по` го няма прасето на трапезата ни, толкова по` го има във фолклора ни. А това вече наистина е свинска история! ", "date": "2019.12.13", "title": "ЗА СВИНЕТЕ И ХОРАТА"}
{"url": "https://duma.bg/nepublikuvani-tekstove-ot-nikola-vaptsarov-n205374", "text": "Всеки ден над работнишката махала в задимения маслен въздух пищеше и ревеше фабричната свирка, и послушни на силата на парата, из мъничките сиви къщи залисено изкачаха от-на улицата, като изплашени щурци, намръщени хора, не сварили да опреснът с сън своите мускули. В студения здрач те вървеха по тесната, непостлана улица, към високите тесни клeтки на фабриката, а тя с равнодушна увереност ги очакваше, осветлявайки калния път на хората с десетките си мазни и жълти квадратни очи. Калта цапаше под краката, сякаш насмешливо съжаляваше за нещо. Чуваше се прегракнали провиквания на сънливи гласове, раздразнителни псувни ядно раздираха въздуха, а срещу хората плуваха глухи звукове, тежко тракане на машините, недоволното мърморене на парата. Мрачно и строго стърчеха високите черни кумини, издигнали се над махалата като дебели пъртове. Вечер когато залезеше слънцето и по стъклата на прозорците на домовете уморено блестеха неговите черни лъчи, фабриката изхвърляше хората из камените си недра, като негодна сгур. И те пак вървеха по улиците, опушени с черни лица, разпространявайки из въздуха лепкавата миризма на машиното масло и показвайки гладните си зъби. Сега в техните гласове звучеше оживление, даже радост - свърши се за днеска каторгата на труда, вкъщи ги очакваше вечеря и почивка. Денът бе погълнат от фабриката, машините измукаха от мускулите на хората толкова, колкото им требваше. Денът безследно бе излъчен от живота, човек незабелязано пристъпи още една крачка към своя гроб, но той виждаше близко пред себе си насладата от почивката, радостта на опушената механа - бе доволен. Празничен ден спеха до десет часа, след това хората солидни и женени, обличаха се в най-хубавите си дрехи и отиваха да слушат литургия, псувайки из пътя младежта заради нейното равнодушие към черквата. От черквата се връщаха дома, ядеха млин и пак лягаха да спят - до вечерта. Умората трупана с години, отнемаше апетита на хората за да могат да ядат, пиеха много, дразнейки безсилния си стомах, с острите изгаряния на ракията. Вечер лениво се разхождаха из улицата, и ония които имаха галоши обуваха ги даже да беше времето сухо, а които имаха чадъри, носеха ги, макар и да грееше слънце, не всеки има галоши и чадър, но всекиму се ще да се отличи пред другите. Но понекои от тех говореха нещо чуждо, нечувано от махалата. С тех не спореха но слушаха страните им думи с недоверие. Тези думи у едни възбуждаха слепо ядосване, у други смътна тревога, трети ги безпокоеше лека сенка от надежда за нещо неясно. И те започваха по-вече да пият за да пропъдат ненужната пречеста тревога. Забелязали в  чуждия нещо необикновено за тях, махленците дълго време не можаха да му простят за това, и се отнасяха към неприличещия на тех човек с безотчетен страх. Те секаш се боеха, че човека ще хвърли в техния живот нещо такова което ще наруши неговия унило правилен вървеж, макар тежак, но спокоен.  На другия ден стана ясно, че са арестувани Букин, Самоилов и петима други. Вечерта се завтече у тех Федя Мазин - и нему правили обиск и доволен от това, той се чувстваше доволен. Боях се да не ме удари. Той е с черна брада, дебел, пръстите му о растли с козина, на носа му черни очила и той, сякаш, е без очи. Крещи, тропа с крак. В тъмницата ще изгинете казва. А мен никога не са ме били, нито баща ми, нито майка ми тъй като аз съм едничак син, те ме обичаха. Всички ги бият тук, но мен никога. Ако некога ме ударят аз цел като нож ще се впия в човека с зъби ще хапя ... По-добре изведнъж да ме добият. Павел мълчаливо разглеждаше неговото широко лице с гъста черна брада и тъмни умни очи. В техния спокоен поглед светеше нещо значително и целата негова крупна фигура разполагаше към секи с своята твърдост. Майката отиде в кухнята да приготви самовара. Рибин седна, поглади си брадата и като седна сложи лактите си на масата. Изгледа Павел с тъмен поглед. Та ето що - каза той сякаш продължава прекъснат разговор. Аз трябва да поговоря открито с теб. Аз дълго време те оглеждах, преди да дойда. И тъй живеем ние почти един до други виждам много свет. Идва при теб а пиянско безобразие нема. Това първо. Щом некои хора не безобразничат веднага ги забелязват - що за хора са? Така си е. Затова и аз съм белязан като всички - задето живея отстранено без пакости ... Тук се намеси майката. Когато синът говореше бога и за всичко онова, което тя свързваше с своята вера в него, което е мило и свято за нея тя винаги искаше да срещне неговия поглед с своя й и се изкаше мълчаливо да помоли сина си да не й наранява сърдцето с острите и люти думи на своето неверие. Но в неговото неверие тя чувстваше вера и това я успокояваше Така значи - Бог е в сърдцето и в разума, а не в черквата. В това е и тъгата й скръбта и всичкото нещастие на човечеството - сами от себе си сме откъснати. Отхвърлено е сърдцето от разума и разума изчезна. Нема единство в човека. Бог съединява човека в нещо едино закръглено... Бог всекога създава кръгло нещо така е земята и всички звезди, и всичко видимо... Острото е направено от човека... В стаята непрекъснато звучаха два гласа, като че се прегръщаха и бореха един с друг в увличеща възбудена игра. Бързо крачеше Павел пода скърцаше под краката му, когато той говореше, всички звукове потъваха в неговите думи а когато спокойно и бавно се лееше тежкия и бавен глас на Рибина чуваше се цъкането на махалото и тихото пръщене на мраза който опипваше стените на къщата с остри нокти. Майката заспа и не чу кога си отиде Рибин. Сивата стара къща на Власови привлича все по-вече и повече. Макар в това внимание да имаше подозрителна предпазливост. \"... Васил ме запита как използвам свободното си време. Отговорих му, че по-голямата част използвам за четене. Полюбопитства и поиска да му прочета нещо от стихосбирката си \"Моторни песни\". Прочетох му няколко стихотворения, но той най-много хареса \"Писмо\" от цикъла \"Песни за една страна\". Тогава ми каза, че макар в настоящия момент съдбата на света да се решава с оръжие едно пламенно написано стихотворение с евентуална тема има не по-малко значение от оръжието. Предложи ми да напиша нещо подходящо. Обещах му, че ще напиша нещо, което да отговаря по тема на времето. Васил си отиде и не дойде вече цяла седмица. През това време аз мислех постоянно за стихотворението, което трябваше да напиша. Не че липсваха теми, но исках да избера най-близката до сърцето си. След дълго обмисляне на темите аз реших да напиша за войната в Македония. И действително написах стихотворение на тази тема. Оставих го в бележника си, но после го изгорих, защото ме компрометираше. Не се страхувах, че ще го забравя. Помня наизуст всички стихове, които съм писал през последно време. След седмица дойде Васил. Казах му, че съм написал стихотворение. Поиска да го чуе и аз му го процитирах. Един път след това ме накара да му го кажа още веднъж. Васил намери стихотворението, че е построено на погрешна идеологическа база, защото най-напред се отнася по тема за събития, които са минали. Направи ми забележка, че погрешно хуля целия германски народ, а би трябвало да насоча жилото си срещу фашизма... Обещах му да напиша и друго стихотворение, а той каза, че мога да поправя същото. Казах му, че за мене е по- трудно отколкото да напиша ново. Колкото и да знаех, че в настоящия момент поезията не е само лична амбиция, мене ми стана страшно криво и реших с още по-голяма амбиция да напиша ново. Исках да напиша стихотворение с опростен стил, но няколко дена не можах да попадна на тема. Една сутрин, без да искам, си спомних една мисъл на Ленин - електрификация плюс колективизация, значи комунизъм - тази мисъл ми послужи за изходна база на второ стихотворение, което носеше заглавие \"Бъдеще\". Не зная по какви причини края на стихотворението не можех да довърша. Получи се засечка и аз го изоставих за два-три дни... Прочетох го на Васил второто стихотворение. Той го хареса и  каза, че като го завърша ще стане много хубаво\".", "date": "2019.12.13", "title": " Непубликувани текстове от Никола Вапцаров"}
