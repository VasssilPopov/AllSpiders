{"url": "https://duma.bg/otnovo-zamarsen-vazduh-v-sofiya-n202593", "text": "За пореден път в София въздухът бе замърсен. Въпреки че отоплителният сезон още не е започнал,  стойностите на фините прахови частици надвишиха границата четири пъти, показва справка в сайта airsofia.info, поддържан от гражданско сдружение. Най-замърсен вчера бе въздухът в района на \"Младост 2\", следван от Орлов мост (212 микрограма) и кв. \"Хладилника\". Сайтът на Столичната община също потвърди, че въздухът е замърсен над нормата. Дават се и препоръки за пътуване с градския транспорт и използване на екологично отопление. От общината обещават и допълнително метене и миене, а служители на столичния инспекторат ще правят проверки на източниците на замърсяване и в строителни обекти. Прогнозата за днес е за ниска степен на замърсяване, като причината ще е нахлуващият със североизточен вятър студен въздух. Според данните на airbg.info сериозно замърсен е въздухът във Велико Търново, Монтана  и Враца.", "date": "2019.10.31", "title": " Отново замърсен въздух в София "}
{"url": "https://duma.bg/sportat-po-televiziyata-levski-priema-dunav-grisho-igrae-v-parizh-n202605", "text": "16.00 Витоша Б - Славия 13.30 Хебър - ЦСКА 1948 18.30 Левски - Дунав 22.00 Милан - СПАЛ 20.00 Ейбар - Виляреал 22.15 Хетафе - Гранада 8.25 и 13.25 Уърлд оупън в Юшан 12.00 \"Мастърс\" в Париж", "date": "2019.10.31", "title": "Спортът по телевизията, Левски приема Дунав, Гришо играе в Париж"}
{"url": "https://duma.bg/prezidentat-radev-sayuzat-na-uchenite-nalozhi-visoki-standarti-i-moral-v-naukata-n202598", "text": "Съюзът на учените в България като организация на личности с безспорен авторитет наложи високите стандарти и морал в науката като норма, заяви президентът Румен Радев на тържественото заседание, с което СУБ отбеляза 75 години от създаването си. Повече от 7 десетилетия съюзът е уважаван партньор на БАН, на водещи европейски и световни научни институции и днес продължава активната си дейност в динамична икономическа и политическа обстановка, каза още Радев. \"Въпреки недотам дадената необходима и желана от вас подкрепа на държавата, вие продължавате да привличате нови членове и да откликвате на обществения интерес, защото имате кауза - знанието да бъде в полза на цялото ни общество. Наша обща мисия е да се борим за равномерно разпределение на образователния и научния потенциал, за образователната и научната инфраструктура и изследователските програми в единното европейско пространство. В национален план трябва да продължаваме да утвърждаваме образованието и науката като стратегически национален приоритет\", заяви държавният държавният глава. Трябва да продължаваме да утвърждаваме образованието и науката като стратегически национален приоритет и то не само като целево финансиране, а като модерна визия за икономически и културен възход на нацията, добави Радев.  Президентът връчи на председателя на организацията проф. Диана Петкова почетния знак на президента. Той е за цялостния принос на СУБ за развитието на науката и образованието у нас и по повод юбилея. Фолклорен музикален поздрав към колегите си поднесе Милена Великова, доктор по социална педагогика в СУ. Дългогодишният член на СУБ Николай Поппетров, известен историк, произнесе слово на тема: \"Съюзът на учените в България - науката и обществото\". Бяха връчени отличията от конкурса на СУБ'2019 за научни постижения в докторски публикации. За активна дейност в съюза бяха специално отличени акад. Дамян Дамянов, акад. Ячко Иванов, проф. Николина Огненска и чл.-кор. Мария Попова.  Учените бяха поканени от фондация \"Еврика\" на връчването на наградите от ХХІ ученически конкурс за Космоса, което ще е на 1 ноември от 13 ч. в Националния политехнически музей. Наградите ще връчи първият ни космонавт Георги Иванов.  Пак на 1 ноември от 11 ч. в БАН пък ще се състои съвместно тържество на академиците, член.-кореспондентите и Общото събрание за Деня на народните будители. Ще бъдат връчени наградите на БАН за млади учени \"Проф. Марин Дринов\" и за най-млади учени \"Иван Евстратиев Гешов\". Академично слово на тема \"Образование, наука и национални ценности. За възходите и паденията в новото българско битие\" ще произнесе доц. Христо Попов, директор на Националния археологически институт с музей на БАН.", "date": "2019.10.31", "title": "Президентът Радев:   Съюзът на учените наложи високи стандарти и морал в науката"}
{"url": "https://duma.bg/demokratsiya-na-straha-n202599", "text": "Сегашните местни избори се провеждат в навечерието на 30-годишнината от 10 ноември. И вместо честитка те се оказват отрицание на тази годишнина, защото са \"свободно\" волеизлеяние на страха и демокрация на несвободата. Явно невидимата ръка на историята си знае работата и намества събитията в правилния им ред.  Повод за тези размисли са някои от горчивите констатации на Корнелия Нинова от пресконференцията във вторник и от речта й в парламента вчера. \"Някои (избиратели) откровено признават, че гласуват под натиск от страх да не загубят работата си, да не им запалят къщата, да не им отнемат топлия обяд от социалната кухня...  . Страх ги е от всичко. Че чак и от подпалване на колата, както става ясно. От рецидива на тези пороци ти идва да хванеш за гушата и демокрацията, и пазарната икономика, и политическата ни система, и цялата управляваща пасмина с нейните медийни, политоложки и социоложки прислужници.   На 30-годишнината от 10 ноември се оказва, че не сме мръднали много напред по отношение на свободното волеизлеяние и правото на глас.  Преди 10 ноември гласувахме по определен начин, щото в интерес на истината алтернатива нямаше, но дори тогава не се стигаше до такива гротескни картини като на днешните уж свободни избори. На много места ги изродиха до покупко-продажба.   Вижте сега, в условията на демокрация, колко се е обогатил инструментариумът за насаждането на страха - освен за работата, това е страхът да не ти подпалят къщата, да не те лишат от топъл обяд, да не загубиш някой лев и да станеш още по-беден. Затова е лесно да ти пробутат няколко десетачки за \"правилния\" ти глас. За останалите - каквото ти им \"избереш\". Убеден съм, че гласоподавателите по места могат да допишат този списък с още доста хватки срещу свободата.  Та, преди 10 ноември може и да не сме гласували свободно, но все пак не се чувствахме застрашени от палене на къщата или колата, от лишаването от обяд в бедняшките кухни, каквито просто нямаше, а и волеизлеянието не беше изтипосано на сергията.  В крайна сметка на 30-годишнината от 10 ноември се оказва, че цивилизационният избор ни е натикал в демокрацията на страха. В свободата на измамата и мизерията. Отделно профанизираната ни пазарна икономика стопява българския род.  Май на 10 ноември ще си \"честитим юбилей\" на краха.", "date": "2019.10.31", "title": "Демокрация на страха"}
{"url": "https://duma.bg/byudzhetat-za-dogodina-zamrazyava-sotsialnite-plashtaniya-n202597", "text": "КНСБ и КТ \"Подкрепа\" не подкрепиха бюджета за идната година по време на заседанието на Националния съвет за тристранно сътрудничество. Една от причините за това е, че са замразени социалните плащания - обезщетенията за майчинство, за безработица и други. Едва 8% от учениците у нас получават детски надбавки, коментира Ваня Григорова от КТ \"Подкрепа\". Тя бе категорична, че причина за това са недостатъчните приходи от данъци и осигуровки от хората с високи доходи. Затова синдикатът настоява данъците на тези хора да бъдат увеличени. Асия Гонева от КНСБ коментира, че не може бизнесът да иска квалифицирани работници, ако продължава да е против увеличаването на минималната заплата и бойкотира преговорите за минималните осигурителни прагове. Според КТ \"Подкрепа\" и за следващата година не са предвидени от правителството никакви стъпки за намаляване на недекларирания труд. Според синдиката е необходим нов подход в установяването на недекларирания труд, тъй като в момента контрол се осъществява само по документи. От синдиката настояват за отмяна на данъка върху минималната заплата, а от КНСБ отново отбелязаха като недостатък на данъчната система плоското облагане и настояват за подоходно. В същото време работодателските организации продължиха да са против увеличаването на минималната заплата. Председателят на УС на АИКБ Васил Велев настоя да отпаднат и минималните осигурителни доходи. Според него практически няма безработица, а само недостиг на работна ръка, поради което подкрепят минималното дневно обезщетение за безработица до остане за поредна година 9 лв. Майчинството в България е най-дълго, поради което младите се деквалифицират, смята Велев, който заяви, че неговата организация ще подкрепи бюджета за 2020 г. От АИКБ смятат, че е по-разумно да се влагат пари в изграждане на общежития към професионалните училища. От БСК също подкрепиха бюджета, но са недоволни от ръста на минималната заплата.  Припомняме, че в държавния бюджет за 2020 г. е заложено минималната заплата да се увеличи и да стане 610 лв. Въпреки това от синдикатите са категорични, че такова увеличение не е достатъчно. Минималното възнаграждение на учителите се предвижда да стане 1255 лв. Общо 360 млн. лв. допълнително ще са необходими за  увеличение на учителските заплати и 54,5 млн. лв. за непедагогическия персонал.   Очакваният годишен икономически растеж за следващите 3 години ще бъде около 3,3%, заяви   министърът на финансите Владислав Горанов и поясни, че за тази година той е 3,4%. По думите му се очаква забавяне на инфлацията, а безработицата да падне до 4%. Според Горанов положително влияние върху потреблението ще има 10-процентното увеличение на заплатите на държавните служители. От синдикатите са на мнение, че максималният осигурителен доход трябва да се увеличи.   Според проекта на бюджет на ДОО от 1 юли 2020 г. пенсиите се увеличават с 6,7%. Минималната пенсия за стаж и възраст от 219 лв. ще стане 234 лв., социалната се увеличава с близо 8,90 лв., а таванът остава 1200 лева.", "date": "2019.10.31", "title": " Бюджетът за догодина замразява социалните плащания"}
{"url": "https://duma.bg/lipsvashti-preferentsii-oporochiha-vota-n202595", "text": "Сигнали за неотчетени преференции заваляха от страната, след като ЦИК публикува протоколите на избирателните секции от първия тур на местните избори. Сериозно объркване с преференциите в община Смолян доведе до 2630 недействителни бюлетини само за кандидатите за общински съветници. Гласоподавателите масово са отбелязали цифрата на съветника, но не и на партията, което прави вота недействителен. Това обяснява аномалията с високия изборен резултат за кмет и нисък за съветници при някои партии. Неофициално се твърди и че на много други места подобни грешки са увеличи невалидните бюлетини. Зам. областният управител на Смолян Адриан Петров смята, че е ощетен и след негов сигнал за липсващи преференции от секцията, в която е гласувал, и вече има образувано дело в Смолянския административен съд. Проблем с преференциите има и в Габрово, Варна и София. Само между 3 и 5 протокола от всички 161 секции в област Хасково са без грешки, в останалите има много и основно се дължат на преференциите, каза председателят на ОИК Пламен Лечев.  Говорителят на ЦИК Цветозар Томов призова гражданите да адресират жалбите си до Общинските избирателни комисии (ОИК). За да бъдат оспорени и проверени отново подадените гласове, съдът трябва да проведе пред вещи лица ново преброяване на бюлетините в дадената секция. Да се улесни процедурата с броенето на гласовете и преференциите, настоя Диана Евтимова от Института за развитие на публичната среда. Според нея в обучителната кампания за членовете на СИК имало доста организационни и разяснителни пропуски.", "date": "2019.10.31", "title": " Липсващи преференции опорочиха вота "}
{"url": "https://duma.bg/iskashtite-promyana-masovo-podkrepyat-kandidatite-na-levitsata-n202594", "text": "Синият шуменски кмет Веселин Златев, управлявал общината два мандата до 2007 г., подкрепя Венцислав Венков за балотажа в Шумен. Златев изрази публично позицията си за кандидата, издигнат от \"БСП за България\". \"Уверен съм, че г-н Венков е почтен и коректен човек, без партийни и фирмени обвързаности. Това е добър знак за шуменската общественост и бизнес\", заяви бившият градоначалник. Веселин Златев беше съветник на премиера Бойко Борисов по регионалната политика, а през 2011 г. оглави Комисията за защита на потребителите. За предстоящия балотаж в Пещера кандидатът на БСП, народният представител Йордан Младенов, получи подкрепа от д-р Николай Пенев и местната коалиция зад него. На първи тур Пенев остана трети в надпреварата. Решението е взето, след като са анализирани резултатите от управлението в предходния мандат, разгледани са и сравнени предизборните платформи и програми на участниците във вота, уточнява Пенев. Останалият трети в надпреварата за Благоевград Андон Тодоров също призова съгражданите си да гласуват за подкрепяния от левицата кандидат Румен Томов. Да сложим край на порочния модел на управление Камбитов - Тасков, който за 8 г. доведе града ни до крах, призовава отпадналият кандидат за кмет. \"Томов е опитен бизнесмен, човек, който се ползва с уважение в града ни, който действа с размах, без да се кланя на никого, затова съм убеден, че ще реорганизира администрацията по най-добрия начин, за да работи тя еднакво бързо и ефективно за всички граждани, а не приоритетно за определени среди и приближени до властта лица\", призовава той. \"Дупница няма нужда от разделение, а от обединение. Обединение около истинските ценности. Гласувайте в неделя, за да защитим свободата и демокрацията в общината\", призова Първан Дангов, като благодари за подкрепата за кандидатурата му, декларирана от 8 местни партии и коалиции.", "date": "2019.10.31", "title": "Искащите промяна масово подкрепят кандидатите на левицата"}
{"url": "https://duma.bg/mvnr-otkaza-viza-na-badeshtiya-ruski-voenen-atashe-n202590", "text": "Скандалът по подозрения за шпионж от Русия продължава да се задълбочава. Българското външно министерство дори е отказало виза на руснак, който е трябвало да пристигне в София, за да поеме поста аташе по въпросите на отбраната. Причината е отрицателно становище на една от институциите, която съгласува издаването на дългосрочни визи за дипломати. От МВнР уточняват, че това не е процедура по обявяване за персона нон грата. За решението е уведомена руската страна. Руският дипломат, който трябваше да напусне територията на България в срок от 24 часа, е отпътувал с директен полет за Москва заедно със своето семейство, съобщиха от Министерството на външните работи.  Русия ще предприеме ответни мерки във връзка с изгонването на руски дипломат от България, предупреди заместник-министърът на външните работи на Русия Александър Грушко, цитиран от ТАСС. \"Съединените щати оценяват високо последните действия на българското правителство в защита на суверенитета и независимостта на страната от зловредни влияния. Ние подкрепяме дългосрочните усилия на институциите, ангажирани с разследването и разкриването на нарушения на българските закони. България е силен съюзник в НАТО и партньор в качеството си на член на ЕС и има неотменимо право да определя своето собствено бъдеще\", гласи позиция на американското посолство у нас.", "date": "2019.10.31", "title": " МВнР отказа виза на бъдещия руски военен аташе"}
{"url": "https://duma.bg/semeynite-lekari-nastoyavat-za-poveche-pari-n202591", "text": "От Националното сдружение на общопрактикуващите лекари настояват за пореден път да бъдат увеличени с 25 млн. лв. парите за първична извънболнична медицинска помощ (ПИМП) за догодина. В проекта за бюджет на НЗОК заложеното увеличение е с 19 млн. лв. Според изчисленията на сдружението през 2018 г. парите за първичната помощ са били 5,8% от парите на НЗОК, сега са 5,4%, а за догодина процентът става 5,2.  \"В системата на ПИМП, освен близо 4200 лекари работят още около 4000 медицински специалисти, в т.ч. медицински сестри и още други сътрудници, свързани с дейността ни, което означава, че съобразно закона от предвидения първоначално бюджет се връщат към държавния 38% за осигуровки, след това 10% данъци и ако има дивиденти - още 5%. Правим тези уточнения, за да се избегне погрешната представа, че средствата, които изискваме като бюджет, автоматично се превръщат в чисти доходи, които влизат в джоба на общопрактикуващите лекари\", пишат от сдружението до институциите. Догодина НЗОК ще разполага с почти 395 млн. лв. повече и бюджетът й ще надхвърли 4,7 млрд. лв., обяви по време на заседанието на тристранката министърът на здравеопазването Кирил Ананиев. Той увери, че през идната година сред приоритетите ще бъдат профилактиката, майчиното и детското здраве, увеличението на парите за спешната помощ. Парите за болниците ще станат с 233 млн. лв. повече. ", "date": "2019.10.31", "title": "Семейните лекари настояват за повече пари"}
{"url": "https://duma.bg/tets-maritsa-iztok-2-dalzhi-398-mln-lv-za-parnikovi-kvoti-n202582", "text": "Най-голямата въглищна електроцентрала у нас ТЕЦ \"Марица изток 2\" дължи на Българския енергиен холдинг за парникови квоти 398 млн. лв., които трябва да бъдат изплатени до 2024 г., се вижда от отчета на дружеството. Тъй като след преразглеждане на доклада за 2018 г. за степента на изпълнение на Националния план за инвестиции (НПИ) за периода 2013-2020 г. по искане на Европейската комисия (ЕК) и коригиране на референтната цена на емисиите на парникови газове за изминалата година от 5,095 евро за тон на 8,93 евро за тон, разпределените безплатни квоти за ТЕЦ \"Марица изток 2\" са с 454 858 по-малко от очакваните 1 059 160. От отчета на ТЕЦ \"Марица изток 2\" става ясно, че дружеството, което управлява най-голямата въглищна електроцентрала на Балканския полуостров, очаква нетният паричен поток да се увеличи до 111,95 млн. лв., докато постъпленията от плащания по основна дейност могат да достигнат размер от 1,025 млрд. лв. ", "date": "2019.10.31", "title": "ТЕЦ \"Марица изток 2\" дължи 398 млн. лв. за парникови квоти"}
{"url": "https://duma.bg/sem-izbira-nov-shef-za-bnr-na-22-yanuari-n202592", "text": "Новият генерален директор на БНР ще бъде избран на 22 януари 2020 г., решиха членовете на Съвета за електронни медии. Регулаторът обяви конкурс за поста, след като на 17 октомври прекрати предсрочно мандата на Светослав Костов. Както ДУМА вече писа, като причина за отстраняването му бе посочено безпрецедентното ефирно спиране на програма \"Хоризонт\" за 5 часа на 13 септември и последвалото напрежение в медията. Кандидатите за генерален директор на БНР могат да подават документи до 5 декември, а изслушванията им ще бъдат на 20 и 21 януари. СЕМ ще оповести името на избрания за шеф на медията на 22 януари. Дотогава БНР ще се управлява от Антон Митов, който временно заема поста на генералния директор. ", "date": "2019.10.31", "title": "СЕМ избира нов шеф за БНР на 22 януари"}
{"url": "https://duma.bg/ekspert-gazovata-kriza-ot-2009-g-nyama-da-se-povtori-n202583", "text": "Преговорите между Русия, Украйна и Европейския съюз (ЕС) касаят подписването на нов транзитен договор, с който руският природен газ да може да достигне до клиентите си в Европа. В края на тази година съществуващият договор между Русия и Украйна изтича и дотогава двете държави трябва да се договорят за условията на новия транзитен договор. И трите страни имат интерес такъв договор да се случи, заяви пред \"Блумбърг тв България\" Кирил Темелков от Българската газова асоциация. Украйна настоява за твърд дългосрочен ангажимент от страна на Русия и обемите на транзит да се запазят. От руска страна настояването е това да бъде при условия, които са пазарни и в последно време настояване да се прилагат европейските правила по отношение на Украйна. Според Темелков търговете за газ са временно решение, което ще приложи европейските правила, ако до края на годината не бъде подписан договор между Русия и Украйна. Това е вариантът да продължат доставките на газ за Европа. \"Доставките на газ за България не би трябвало да се повлияят, защото \"Булгаргаз\" е договорил тези доставки при фиксирани условия, независимо от промените в цената на транзита\", заяви още той, като добави: \"Не вярвам да се случи най-негативният сценарий, в който по тръбопровода няма да тече газ\", каза експертът. \"В момента имаме реверсивни връзки с Гърция и Турция, което би позволило България да не остане без изход при нова газова криза, както през 2009 г.\", заяви Темелков. \"Има много терминали за втечнен газ, които подпомагат доставките и създават сигурност за бизнеса\", подчерта той. По негово мнение в различни периоди ценовите нива на газа по тръбите и втечнения газ варират, което малко затруднява клиентите, които не могат да заложат на един вариант за доставки.", "date": "2019.10.31", "title": "Експерт:   Газовата криза от 2009 г. няма да се повтори"}
{"url": "https://duma.bg/vecher-v-pamet-na-evgeniy-primakov-n202589", "text": "На 1 ноември от 16 часа в Руския културно-информационен център на \"Шипка\" 34, ще се проведе вечер в памет на акад. Евгений Примаков, посветена на 90-годишнината от рождението му. Мероприятието е организирано от Форум \"България-Русия\" със съдействието на посолството на Руската федерация и представителството на Россътрудничество в България. На тържествената вечер посланик Анатолий Макаров и председателят на Форум \"България-Русия\" Светлана Шаренкова ще представят книгата \"Нашият Примаков\" (спомени на Владимир Путин, Сергей Лавров, Валентина Матвиенко и редица известни руски обществени дейци), както и изложба, посветена на живота му. Очаква се за презентацията да пристигнат председателят и заместник-председателят на Съюза на ветераните на МВнР на Русия Владимир Морозов и Владимир Казимиров, дълги години работили с този изтъкнат дипломат рамо до рамо. Наричат Примаков \"патриарх на руската политика\". По време на дългата си кариера той заема длъжностите председател на Съвета на Съюза на Върховния съвет на СССР (юни 1989 - март 1990), директор на Службата за външно разузнаване (26 декември 1991 - 9 януари 1996), министър на външните работи (10 януари 1996 - 11 септември 1998), министър-председател (11 септември 1998 - 12 май 1999) на Русия. Кандидат-член на Политбюро на ЦК на КПСС (20 септември 1989 - 13 юли 1990). Академик и член на Президиума на Руската академия на науките. След официалната част гостите ще имат възможност да видят документалния филм \"Последният ден. Евгений Примаков\", заснет от телекомпания \"Звезда\".", "date": "2019.10.31", "title": "Вечер в памет на Евгений Примаков"}
{"url": "https://duma.bg/daniya-razreshi-na-severen-potok-2-da-mine-prez-neyni-vodi-n202585", "text": "Датската агенция по енергетика е издала на проектната компания \"Норд стрийм 2\" (Nord Stream 2) разрешително за преминаването на руския газопровод \"Северен поток 2\" през континенталния шелф на Дания, югоизточно от остров Борнхолм в Балтийско море, предава агенция ТАСС. В съобщението на датското ведомство се посочва, че този маршрут е оценен като най-безопасния и съответства на екологичните норми. Практически газопроводът, който е разширение на \"Северен поток\", е почти построен. По-рано ръководителят на \"Газпром\" Алексей Милер посочи, че за изграждане на участъка през датски води ще бъдат необходими около пет седмици след получаването на разрешителното. Пускането в експлоатация на съоръжението е планирано за края на 2019 г.", "date": "2019.10.31", "title": "Дания разреши на \"Северен поток 2\" да мине през нейни води "}
{"url": "https://duma.bg/37-rast-na-proizvodstvenite-tseni-n202581", "text": "През септември производствените цени в България се повишават за трети пореден месец при ускоряване на техния растеж на годишна база, показват данни на Националния статистически институт, които са предпоставка за известно засилване на инфлационния натиск в страната в началото на есента. Общият индекс на цените на производител в България (PPI индекс) нараства през септември с 0,5% спрямо август, когато се повиши с 0,3 на сто. По-високи цени са регистрирани в добивната промишленост - повишение с 0,5%, в преработващата промишленост - също с 0,5%, и при производството и разпределението на електрическа енергия - с 0,4 на сто. На годишна база общият индекс на производствените цени в страната се повишава през септември с 3,7% след растеж с 3,5% през август и след като през юни беше отчетно повишение с едва 0,9% (най-слаб растеж на цените на производител от ноември 2016-а година насам). По-съществено увеличение с 11,7% спрямо година по-рано регистрират цените при производството и разпределението на електрическа енергия, топлоенергия и газ, докато в добивната промишленост те нарастват с 6,2%, а преработващата промишленост - с 1,2 на сто. Индексът на цените на производител само на вътрешния пазар в България се повишава през септември с 0,2% на месечна база и с 4,5% на годишна база (спрямо септември 2018-а). Индексът на цените на производител на международния пазар пък нараства с 0,9% на месечна база и се увеличава с 2,5% спрямо септември 2018-а година. По-рано този месец НСИ оповести доклад, отчитащ месечна потребителска инфлация през септември от 0,3%, но при рязко нейно забавяне на годишна база от 2,9% през август до 2,3% (най-ниска годишна инфлация от април 2018-а година насам). Данните за производствените цени обаче са предпоставка за ускоряване на потребителската инфлация през следващите месеци.", "date": "2019.10.31", "title": "3,7% ръст на производствените цени"}
{"url": "https://duma.bg/poshtite-s-po-visoki-tseni-ot-utre-n202587", "text": "\"Български пощи\" са с нови цени от утре. С близо 7% поскъпват писмата и малките пакети без предимство за страната, съобщиха от дружеството. Цените на писмовните пратки с голям формат се повишават с 15%. За чужбина поскъпването на писмата и малките пратки е около 15%. Цените на препоръчаните пратки за чужбина в голям формат, които са с предимство, се вдигат между 7 и 20%. Няма промяна в най-масово използваните услуги, като непрепоръчана кореспондентска пратка до 50 грама, откритата пощенска картичка, вътрешните и международни колетни пратки и др.  Измененията са съгласувани с Комисията за регулиране на съобщенията (КРС). Основание за промяна на цените на международните пратки е промяна във възнагражденията за доставка на международни писмовни пратки (крайни такси) на чуждите пощенски администрации, обясняват от държавната компания. \"Български пощи\" работят с регулирани цени и увеличението е в рамките на инфлацията. Има увеличение на разходите за материали, разходите за амортизации и разходите за възнаграждения. Минималната работна заплата през 2019 г. е увеличена от 510 лв. на 560 лв., казват още оттам. Няма промяна в най-масово използваните услуги като непрепоръчана кореспондентска пратка \"без предимство\" до 50 г, откритата пощенска картичка \"без предимство\", препоръчаните писмовни пратки \"с предимство\" над 1 кг за чужбина, вътрешните и международните колетни пратки, допълнителната услуга \"обявена стойност\" за страната и чужбина, цената на услугата \"препоръка\" за страната, писмовни пратки \"с/без предимство\" за чужбина, формат P, G и E. Поскъпват обаче някои от най-масовите услуги на пощите. Това са кореспондентски пратки, печатни произведения и малки пакети \"с и без предимство\" както за страната, така и за чужбина. Поскъпва и допълнителната универсална пощенска услуга \"препоръка\" за чужбина. Основание за промяна на цените на международните пратки е промяна във възнагражденията за доставка на международни писмовни пратки (крайни такси) на чуждите пощенски администрации, обясняват от държавното дружество. От \"Български пощи\" уточняват, че цените са одобрени от КРС и са съобразени с ръста на инфлацията (която е 3%), но въпреки това увеличението на някои услуги е с по-висок от този процент, тъй като цените на други услуги се запазват. Средното поскъпване при международните пратки - писма, малки пакети и печатни произведения \"без предимство\", е около 15%, като в тегловите стъпки за пратки над 1 кг цените нямат промяна. За препоръчаните пратки за чужбина, които са пратки \"с предимство\" във формат Е изменението на цената е между 7 и 20%. При препоръчаните пратки цените за тегловите стъпки над 1 кг също се запазват. Променя се цената на допълнителната услуга \"препоръка\" от 4 лв. на 4,90 лв. Причината затова е увеличението на дължимата стойност за доставка на препоръчана пратка в чужбина, определена във Всемирната пощенска конвенция, са посочили от \"Български пощи\". Поскъпват и пратките за страната. Средното изменение на писмовните пратки (писма, малки пакети и печатни произведения) \"без предимство\" e 6,9%. Поскъпването на писмовните пратки \"без предимство\" във формат Е (големи) е средно 15%. Същото е и увеличението на цените на писмовните пратки \"с предимство и в трите формата.", "date": "2019.10.31", "title": "Пощите с по-високи цени от утре"}
{"url": "https://duma.bg/na-opashkata-sme-v-es-po-saotnoshenie-na-danachnite-prihodi-kam-bvp-n202586", "text": "България е на трето място в ЕС по най-нисък дял на приходите от данъци и социални плащания като процент от брутния вътрешен продукт през 2018 г., сочат данни на \"Евростат\". У нас съотношението между приходи от данъци към БВП е 29,9%, което е доста под средното равнище в ЕС и еврозоната от съответно 40,3% и 41,7%. То е по-ниско само в Ирландия (23%) и Румъния (27,1%). След страната ни се нарежат Литва и Латвия с дял от съответно 30,5% и 31,4%. Спрямо 2017 г. приходите от данъци и социални плащания в България отбелязват съвсем лек ръст от 0,5%. Делът на приходите от данъци и социални плащания като процент от БВП е най-висок във Франция с 48,4%, следвана от Белгия и Дания със съответно 47,2% и 45,9%. По-нататък следват Швеция (44,4%), Австрия (42,8%), Финландия (42,4%) и Италия (42%). Най-голям ръст на съотношението между приходи от данъци и БВП е отчетен в Люксембург (40,7% през 2018 г. спрямо 39,1% година по-рано). Следват Румъния (от 25,8% на 27,1%) и Полша (от 35% на 36,1%). Спад е отчетен в седем страни членки, сред които Дания (от 46,8% през 2017 г. на 45,9% през 2018 г.), Унгария (от 38,4% на 37,6%) и Финландия (от 43,1% на 42,4%). През 2018 г. данъците върху производството и вноса са имали най-голям дял от данъчните приходи като процент от БВП в ЕС (13,6%), следвани от нетните социални плащания (13,3%) и данъците върху доходите и богатството (13,2%). В еврозоната подреждането на категориите данъци е малко по-различно. Най-голям е делът на данъчните приходи от нетни социални плащания (15,2%), следван от данъците върху производството и вноса (13,3%) и данъците върху доходите и богатството (13%). Приходите от нетните социални плащания са имали най-висок дял като процент от БВП във Франция (18%) и Германия (17,1%), най-нисък е делът им в Дания (0,9% от БВП), Швеция (3,4%) и Ирландия (4,2%). В България делът на приходите от социални плащания е 8,7%.", "date": "2019.10.31", "title": " На опашката сме в ЕС по съотношение на данъчните приходи към БВП"}
{"url": "https://duma.bg/biznesat-iska-razcheti-za-skoka-na-tsenite-pri-vavezhdane-na-evroto-n202588", "text": "Бизнесът настоява властта да изготви прогноза с колко ще се повишат цените при влизането на страната ни в еврозоната и приемането на еврото. Това стана ясно от становището на Българската стопанска камара (БСК) по актуализираната средносрочна бюджетна прогноза и проект на Закон за държавния бюджет за 2020 г. Заявените намерения за осигуряване на външнополитическа подкрепа за присъединяване към ERM II (т.нар. чакалня на еврозоната) и еврозоната следва да бъдат подкрепени с прогноза за таваните на ръст на цените и на дългосрочните лихвени проценти, сравнени с прогнозните целеви стойности по съответните Маастрихтски критерии за периода 2020-2022 г., пишат от камарата. Постигането на съответствие с посочените критерии след евентуално скорошно присъединяване към ERM II и своевременно присъединяване към еврозоната е пряко обвързано преди всичко със следването на разумна фискална, доходна и ценова политика, наличие на адекватни фискални буфери и ефективно противодействие на евентуални външни и вътрешни шокове, отбелязват от БСК в позицията си.  Европейският орган за застраховане и професионално пенсионно осигуряване (EIOPA) е дал положителна оценка за приемането на България в банковия съюз и във валутния механизъм ERM II. Това съобщава \"Капитал\", като се позова на писмо, с което разполага, до Европейската комисия. В него се дава положителна оценка за изпълнението на ангажиментите на България по отношение на небанковия финансов сектор, като все пак се изтъква, че остават \"притеснения за степента на устойчивост на българския застрахователен сектор\". Изданието посочва, че сега остава кандидатурата на България да получи одобрение от Европейската централна банка, която трябва да оцени изпълнението на последващите мерки след нейната цялостна оценка на банковия сектор. Тя бе проведена през първата половина на годината и тогава бе установен капиталов недостиг в две банки. В оценката на EIOPA все пак се посочва, че има рискове в небанковия сектор, като за такъв са посочени адекватността на техническите резерви при задължителната застраховка \"Гражданска отговорност\", оценяването на активите, които не се търгуват на борси, ефективността на системите на управление и оценката на риска на инвестициите. По тези линии от EIOPA очакват да се осигурят подходящи решения и българската Комисия за финансов надзор (КФН) е поела ангажименти да приложи допълнителни мерки, които да бъдат проследени от Брюксел. ", "date": "2019.10.31", "title": "Бизнесът иска разчети за скока на цените при въвеждане на еврото"}
{"url": "https://duma.bg/pezho-i-fiat-pregovaryat-za-slivane-n202584", "text": "Италианско-американската автомобилостроителна компания \"Фиат Крайслер\" (Fiat Chrysler) потвърди тази сутрин, че преговаря за сливане с френската автомобилна група Пе Ес А (PSA), която е собственик на \"Пежо\", предадоха световните агенции.  От концерна \"Пежо Ситроен\" също обявиха официално, че се водят разговори за създаването на световен гигант. Ако сделката стане факт, новото обединение би се оценявало на близо 50 милиарда долара и ще бъде четвъртата по големина компания в сектора след \"Фолксваген\" (Volkswagen), \"Рено-Нисан\" (Renault-Nissan) и \"Тойота\" (Tоyota). Няколко месеца след неуспешния опит да се слее с \"Рено\" \"Фиат-Крайслер\" започна дискусии за обединяване с друга френската група - \"Пе Ес А\", за да създаде четвъртата по големина компания в сектора, отбелязва АФП. След информации в медиите от вторник вечерта, че се водят такива преговори, двете групи потвърдиха вчера сутринта, че обсъждат сливане. Президентът на Пе Ес А Карлос Таварес вероятно ще стане генерален директор на новата група, чийто надзорен съвет се очаква да бъде оглавен от шефа на \"Фиат Крайслер\" Джон Елкан, наследника на династията Аниели.", "date": "2019.10.31", "title": "\"Пежо\" и \"Фиат\" преговарят за сливане"}
{"url": "https://duma.bg/orban-i-putin-pregovaryat-za-gaza-n202577", "text": "Доставки на руски газ за Унгария и сътрудничеството в ядрената енергетика са сред главните теми на преговорите между унгарския премиер Виктор Орбан и пристигналия на делово посещение в Будапеща президент Владимир Путин. Очаква се разговорите да бъдат фокусирана върху договора за доставка на руски газ от 2021 г., когато бъде задействано разклонението на \"Турски поток\" за Европа. По втората тема ще се обсъжда модернизиране на единствената унгарска атомна електроцентрала, което до голяма степен се финансира от руска кредитна линия.  Орбан и Путин ще обсъдят също сътрудничество в търговската, културната и хуманитарната сфера, както и международните въпроси. Руската православна църква съобщи, че се очаква в Будапеща Путин да обсъди с лидерите на основните християнски вероизповедания в Сирия исканите от тях помощи за бежанците, възстановяване на сирийските храмове и социалната инфраструктура. ", "date": "2019.10.31", "title": "Орбан и Путин  преговарят за газа"}
{"url": "https://duma.bg/skandal-v-rumaniya-s-izbora-na-evrokomisar-n202580", "text": "Сериозен скандал се развихри в Румъния, свързан с номинацията на страната за еврокомисар, предаде Франс прес. Сваленият от власт бивш премиер на Румъния Виорика Дънчила обяви, че е предложила нова номинация за европейски комисар. Решението обаче беше определено от президента на балканската държава като \"безотговорно\", след като правителството на Дънчила падна преди две седмици при вот на недоверие в парламента. Виорика Дънчила заяви, че ще предложи 34-годишния депутат Виктор Негреску за еврокомисар, след като предишните две номинации на страната бяха отхвърлени. Дънчила публикува писмо във фейсбук от Фон дер Лайен, в което се призовава Букурещ да излезе с нов кандидат \"без отлагане\". Виктор Негреску беше член на Европейския парламент от 2014 до 2017 г., след което се върна в Букурещ, за да стане министър по европейските въпроси. Той подаде оставка след по-малко от година на поста и почти месец преди Румъния да поеме ротационното председателство на ЕС. Решението му беше изненада за колегите му от Социалдемократическата партия на Румъния. Президентът Клаус Йоханис разкритикува хода на Дънчила. Според него действията на бившия премиер са безотговорни и не зачитат румънските граждани и европейските партньори. \"Виорика Дънчила няма право да предлага нов кандидат от името на Румъния за ролята на европейски комисар\", подчерта държавният глава в съобщение. Йоханис възложи мандат на лидера на Националната либерална партия Людовик Орбан за формиране на правителство, но новият кабинет ще трябва да получи одобрението на парламента едва следващия понеделник. Националната либерална партия, която има само 96 депутати в 465-местния парламент, обяви, че един от приоритетите й е да предложи еврокомисар, след като предишните номинации на Рована Плумб и Дан Ника бяха отхвърлени. Новоизбраният състав на Европейската комисия, която ще бъде оглавена от Урсула фон дер Лайен, се очаква да започне работа от 1 декември. Това означава месец по-късно от планираното, тъй като не са потвърдени всички 28 еврокомисари от Европейския парламент. Румъния за момента е единствената страна член, която не е номинирала свой кандидат за следващата Европейска комисия. Малко по-късно стана ясно, че Урсула фон дер Лайен е отхвърлила предложението на Дънчила.", "date": "2019.10.31", "title": "Скандал в Румъния с  избора на еврокомисар"}
{"url": "https://duma.bg/sasht-priznaha-armenskiya-genotsid-n202579", "text": "Конгресът на САЩ призна за геноцид масовите убийства на арменци от Османската империя от 1915 до 1917 година. Това стана след гласуване на резолюция в Камарата на представителите, което завърши с 405 гласа \"за\". \"Против\" се обявиха само 11 членове на долната камара на Конгреса Председателят Нанси Пелоси настоя фактите да бъдат наречени с имената им - геноцид. Това се случва на фона на обтегнатите отношения между Турция и САЩ заради войната в Сирия.  Конгресмените приеха и друг документ, призоваващ президента Доналд Тръмп да наложи санкции на Турция заради военната й операция в Североизточна Сирия, както и заради закупуването на противоракетни системи С-400 от Русия. Новите санкции ще засегнат турските банки Halk Bankasi или Halkbank, висши служители, включително министърът на отбраната Хулуси Акар, също така ще блокират сметките на официални турски лица. В допълнение решението възлага да бъдат предоставени данни на Конгреса за активите на семейството на турския президент Реджеп Тайип Ердоган в САЩ за по-нататъшно обсъждане. Двата документа ще бъдат изпратени за гласуване и в Сената на САЩ, но не е ясна съдбата им от контролираната от републиканците горна камара. Анкара вече отхвърли резолюцията на конгресмените като безсмислена за Турция. \"Тези, чиито проекти са разочаровани, се обръщат към вече стари резолюции. Грешат онези, които вярват, че ще отмъстят по този начин. Това срамно решение на тези, които използват историята в политиката, не означава нищо за нашето правителство и народ\", написа външният министър Чавушоглу в туитър. В сряда посланикът на САЩ в Турция е бил привикан в турското външно министерство, за да му бъде връчена протестна нота, съобщава държавната турска Анадолска агенция. Уточнява се, че американският посланик Дейвид Сатърфийлд е отишъл в турското външно ведомство. Турция приема, че много арменци, живеещи в Османската империя, са били убити в сблъсъци с османските сили през Първата световна война, но отрича, че убийствата са били систематично организирани и представляват геноцид. Арменският геноцид официално е признат от Европейския парламент, Аржентина, Австралия, Армения, Белгия, Ватикана, Венецуела, Гърция, Италия, Канада, Кипър, Ливан, Литва, Полша, Русия, Словакия, Уругвай, Франция, Холандия, Швеция, Швейцария, Чили. В САЩ е признат официално в 42 от 50-те щата. Много учени разглеждат това като първия геноцид на миналия XX век. Арменският премиер Никол Пашинян и външният министър Зохраб Мнацаканян приветстваха решението на Камарата на представителите на САЩ да признае арменския геноцид в Османската империя през 1915 г.", "date": "2019.10.31", "title": "САЩ признаха арменския геноцид"}
{"url": "https://duma.bg/arabesk-gostuva-na-teatar-azaryan-n202565", "text": "Зрителите в Театър \"Азарян\" ще могат да се насладят на специална вечер на балет \"Арабеск\" с два спектакъла по хореографии на израелката Мириам Енгел и българката Мила Искренова. Събитието е на 2 ноември от 19 ч. и включва спектаклите \"Следобедът на един фавн\" с хореограф Мила Искренова и \"Youth \"Awake\" с хореограф Мириам Енгел. Премиерен за българската публика ще бъде \"Youth \"Awake\", в който Енгел ще създаде фантастичен свят с физическа и емоционална дълбочина, за да въздейства по уникален начин на своята публика.  Творческата биография на Мириам Енгел включва произведения, които се характеризират с личен, колоритен и уникален език и дизайн, базирани както на съвременни техники, така и на театрални методи. Хореографиите й вълнуват публиката по деликатен, но безкомпромисен начин и без предразсъдъци. Изкуството й засяга съвременни въпроси, свързани с идентичността и индивидуалността. В спектакъла \"Следобедът на един фавн\", наред с музиката от всеизвестния прелюд, се използват композиции за сиринг флейта на френския композитор Дебюси, сочен за един от основоположниците на импресионизма в музиката. Използвана е още едноименната поема на Стефан Маларме, рецитирана на френски.  Хореографията на Мила Искренова интерпретира основните иновативни принципи, заложени в хореографията на легендарния руски балетист с полски произход Вацлав Нижински - разработки на антични изображения и скулптури, силна изобретателност и поетичност. Декорът и костюмите са по идея на Мила Искренова и Боряна Сечанова - консултант по визията на представлението. Музикален консултант е Весела Цанкова.   Събитието е част от концепцията на балет \"Арабеск\" за сътрудничество между български и чуждестранни творци в областта на съвременния танц. С купуването на един билет за вечерта на балет \"Арабеск\" в Театър \"Азарян\" може да се гледат и двата спектакъла, съобщават организаторите.", "date": "2019.10.31", "title": " \"Арабеск\" гостува на Театър \"Азарян\""}
{"url": "https://duma.bg/datata-n202566", "text": "МЕЖДУНАРОДЕН ДЕН НА ЧЕРНО МОРЕ. На тази дата през 1996 г. е подписан Стратегическият план за действие за възстановяване и опазване на Черно море. Документът очертава рамката на сътрудничество между черноморските държави по отношение състоянието и бъдещето на Черно море и региона. СВЕТОВЕН ДЕН НА ГРАДОВЕТЕ. Отбелязва се от 2014 г. с резолюция на Общото събрание на ООН, за да се подчертае необходимостта от интегриран подход към планирането и строителството на градските райони. Основното мото на деня е \"По-добър град, по-добър живот\", а темата на деня за 2019 г. е \"Да променим света: иновации и по-добър живот за новите генерации\". СВЕТОВЕН ДЕН НА СПЕСТОВНОСТТА. Годишнина от създаването в Милано (Италия) на Международния институт на спестовните банки през 1924 г. Отбелязва се от 1925 г. с решение на първия Световен конгрес на спестовните каси в Милано. 1816 - РАЖДА СЕ ФИЛО РЕМИНГТЪН, АМЕРИКАНСКИ ИЗОБРЕТАТЕЛ (УМИРА 1889 Г.). Въвежда производството на шевни и пишещи машини. Баща му е Елифалет Ремингтън, конструктор на пушката \"Ремингтън\" и собственик на оръжейната фирма на неговото име. 1898 - РАЖДА СЕ АЛФРЕД СОВИ, ФРЕНСКИ СОЦИОЛОГ (УМИРА 1990 Г.). Остава в историята като човека, въвел термина \"Трети свят\" (Tiers Monde) в икономическата историография. Терминът е публикуван на 14 август 1952 г. във френското сп. \"L'Observateur\". Сови го употребява, когато говори за бившите колонии, придобили независимост в резултат на разпадането на колониалната система. По-късно Третият свят става синоним за страните, които не са свързани нито със Запада, нито със съветския блок по време на Студената война. 1930 - ВЪВ ВАРНА СЕ РАЖДА СОТИР МАЙНОЛОВСКИ, АКТЬОР (УМИРА 2007 Г.). Творческият му път започва в Драматичен театър-Добрич, продължава в Сатиричния театър, Театър \"Сълза и смях\", Театър 199 и Младежкия театър. Последните години преди пенсионирането си е директор на Младежкия театър. Играе във филмите \"Цар и генерал\", \"Мъже в командировка\", \"Вик за помощ\", \"Закъсняло пълнолуние\". 1989 - УМИРА ГЕОРГИ ПАРЦАЛЕВ, АКТЬОР (Р. 1925 Г.). През 1950 г. завършва медицина в Софийския университет. Артист е в Държавния сатиричен театър от създаването му през 1957 г. Комедията е истинското му амплоа. Незабравими са ролите му на Осип (\"Ревизор\" от Гогол), Вражалец (\"Вражалец\" от Ст.Л. Костов), Хаджи Смион (\"Чичовци\" от И. Вазов) и др. В киното дебютира през 1958 г. в образа на Полянски от филма \"Любимец 13\". Сред запомнящите се негови персонажи са Методи Рашков (\"Сиромашко лято\", 1973 г.; награда за най-добра мъжка роля на международния кинофестивал \"Готвалдов\", Прага, 1974 г.), Димо (\"Роялът\", 1978 г.) и др. Има многобройни изяви в телевизията, естрадата и пр.", "date": "2019.10.31", "title": "Датата"}
{"url": "https://duma.bg/zhivko-georgiev-bsp-da-se-pouchi-ot-kampaniite-si-v-ruse-i-pernik-n202567", "text": "- Безспорно в сравнение с предишните местни избори сега БСП се представи по-добре. Представянето обаче бе под възможностите, предлагани от ситуацията и от кондицията на опонентите, даже и от постиженията на предишните национални избори. На места БСП направи много силни кампании и предложи убедителни персонални кандидатури за кмет и общински съветници. На други - кандидатите бяха неубедителни, а кампанията - вяла и невярно фокусирана. БСП не успя да покаже какво значи лява политика на равнище местна власт. При местните избори проблематиката е различна в сравнение с тази на националните формати. На много места това, което кандидатите на социалистите предлагаха, беше твърде абстрактно и трудно преводимо на езика на хората и на тяхната проблемна ситуация, която е уникална във всяка община. Основната причина за това е, че на много места структурите на БСП са слаби. А това не се преодолява за един ден. Нужни са най-малко 4-5 години, за да се укрепят структурите по места, да ги има и да са активни не само в предизборната кампания, но и в ежедневието на хората между изборите. Това обяснява слабите резултати в Северозападна България, която допреди 10 години беше \"червена крепост\". На този общ недостатък на БСП частично се дължи и слабото присъствие в местната власт от изборите преди 4 години. На места лоша шега на БСП изиграха неизживени вътрешни раздори. И сега имаше общини, където БСП имаше двама кандидати де факто - единият официален, а другият играеше за чужда кауза и отклоняваше гласове. - На ГЕРБ изобщо не им е блестящо представянето и Бойко Борисов едва ли е щастлив от тези резултати. И при тях има видими белези на отслабване, които частично успяха да компенсират с ресурса на местната власт - с много явен корпоративен вот, използван с пълна сила. Говоря за контролиран, платен и други екстри вот, който можеше да се види практически навсякъде - в Перник, Пловдив, Варна и т.н. При тази ниска избирателна активност контролираният вот на много места се оказа решаващ. Дори в големи общини като Плевен 500 гласа е 1% и за контролиран вот са нужни няколко хиляди.  - Да, на много места ГЕРБ де факто имаше по двама кандидати. Безспорно и там започнаха процеси на разслоение. И не само заради конфликта с Цветан Цветанов и неговите хора в ГЕРБ. Просто и там има роене. Поне в 10 общини имаше и отцепници от ГЕРБ, които също отнеха от електората им. Но широката публика не го забеляза, благодарение на контролирания и корпоративен вот. - Например в Ямбол, Русе - областни градове със слабо представяне на ГЕРБ. Както и маса по-малки общини, като например Каспичан. На други места ГЕРБ се присламчи към кметове, които сами и без помощта на ГЕРБ печелят, но след това си приписват заслугите. В Монтана привлякоха кмета Златко Живков, който бе преизбран на първия тур за шести мандат. А Живков е толкова от ГЕРБ, колкото и аз. - Една от големите изненади е много доброто представяне на Пенчо Милков в Русе. БСП може да се поучи как се правят избори от кандидат-кметовете си в Русе и Перник. Млади, търчащи по терена хора, автентични представители на БСП, които дадоха много сериозен урок в тежка среда. Русе никога не е бил \"червена крепост\". Това са градове със силни корпоративни влияния и все пак Пенчо Милков и Станислав Владимиров постигнаха блестящи резултати. Дано успеят на балотажа. Тези две кампании бяха от най-интелигентните и адекватни на сегашната ситуация на БСП. Имаше и чудесни резултати в по-малки общини с успешни кметове, като Троян, Гоце Делчев и др.  - Очаквам много силно представяне, въпреки че няма да е никак леко. За жалост, между двата тура настъпват т.нар. местни политически задкулисия и още по-голямо активиране на корпоративния, платен вот. Има потенциал за БСП в Русе и Перник, въпреки че там поне 10% от електората е контролиран. Знам го от предишни избори. Очаквам обръщане в Благоевград, добро представяне в Ловеч, Разград и на други места. - В София ще е най-интересното. Всичко е възможно. Призивите на Бойко Борисов ще подействат само на противниците му - част от десните симпатизанти ще излязат да гласуват, но срещу ГЕРБ. Това, което наричаме новите млади, граждански настроени формации, центристки настроени и по-скоро алтернатива на политическото статукво и на политическия модел, какъвто го имаме, безспорно ще бъдат решаващи и тяхното гласуване ще определи резултата в София. Но една голяма част от тези хора - наистина десните, няма да гласуват нито за Фандъкова, нито за Манолова. Ако решат все пак да гласуват за една от двете - ще е не от любов към алтернативите, а от желание да се разруши този 10-годишен модел. - По-голямата част от тях, такава ми е хипотезата. - В началото на кампанията Мая Манолова беше най-добрият пристан за т.нар. наказателен вот срещу статуквото. В хода на кампанията обаче се появиха и други алтернативи или други персонификации на промяната. Примерно, Борис Бонев взе 10%, докато в първите изследвания него го нямаше. В негово лице се появи сериозен конкурент на полето на предлаганите версии за промяна в София. Голяма част от тези, които в крайна сметка гласуваха за радикално новото, което предлагаше Бонев, в началото на кампанията клоняха към Манолова.  - Отначало голямата разлика беше между поколението, социализирало се в предишни условия, сега тези хора са над 60-годишни, и поколението, което се социализира в годините на прехода. Днес имаме поне три различни поколения: едното, израсло и реализирано при социализма, остана лоялно на БСП, на лявата идея. Средното поколение, което все още крепи стандартната, класическа десница и една голяма част от него отиде към ГЕРБ - е второто поколение. Наричаме го \"изгубеното поколение на прехода\", което имаше най-много надежди, но остана излъгано в очакванията си. И се появи трето поколение - социализирано в най-нови условия, противопоставящо се на първите две. Но най-вече на второто поколение, което е доминиращо в коридорите на властта. Това ново трето поколение, при все че и то не е твърде хомогенно, по-урбанизираната, по-високообразованата част от него я виждаме като електорат на граждански формации като \"Да България\" и \"Спаси София\". - Той е 60%, няма как да е хомогенен. По-голямата част са сърдити социални песимисти, на които никой не предлага убедителна надежда. Един от тях ми каза: \"Какво са това изборите? Там не ми се предлага да живея по-добре или по-зле, а да избера кои да живеят по-добре или по-зле\". Тези хора са непредставени, но и партиите не успяват да стигнат до тях. - На пръв поглед изглеждат безкрайно шарени, без ясни мнозинства. За жалост в общинските съвети много често не можеш да разбереш кой от кои е. И това е една от главните причини за разочарованието на левия електорат от БСП на местно равнище. И БСП не е убедителна опозиция във времето между изборите. Не може 4 години да се водиш опозиция и никой да не разбере това, и накрая, преди изборите да започнеш да громиш управляващите. Това е положението в повечето общини. Истинската опозиция на местната власт в местния парламент, даже и в София, не беше БСП. Тя не беше острие на атаката срещу всички безобразия, които ги имаше в столицата и страната. Начело на атаките срещу управлението на ГЕРБ в София бяха граждански формирования от типа на \"Спаси София\". И после защо се чудим, че много от симпатизантите на БСП се въздържаха от местния вот или са отишли към \"Спаси София\", или някои от гражданските формации.", "date": "2019.10.31", "title": " Живко Георгиев:    БСП да се поучи от кампаниите си в Русе и Перник"}
{"url": "https://duma.bg/irakskiyat-premier-e-pred-otstranyavane-n202576", "text": "Двамата основни крепители на иракския премиер Адел Махди се разбраха за отстраняването му заради масовите протести, залeли страната, от 1 октомври. предадоха агeнциите. Популисткият шиитски духовник Моктада ал Садр, който ръководи най-голямата парламентарна група в парламента, поиска от Абдул Махди да свика предсрочни избори. След като премиерът отказа, той призова основния си политически противник Хади ал Амири да помогне за свалянето на Махди. Ръководещ втората по брой сила в парламента, Амири се съгласи в изявление за отстраняването на премиера. Амири представлява парламентарен съюз на подкрепяната от Иран шиитска милиция. \"Ще работим заедно, за да гарантираме интересите на иракския народ\", подчерта Амири. Абдул Махди пое премиерския пост преди година след седмици на политическа безизходица, в която Садр и Амири не успяха да осигурят достатъчно гласове за сформиране на правителство. Те назначиха Абдул Махди да ръководи крехкото коалиционно правителство. Масовите протести пламнаха заради икономическите трудности и корупцията. ", "date": "2019.10.31", "title": "Иракският премиер е   пред отстраняване"}
{"url": "https://duma.bg/skopie-namekva-za-blokazh-na-prespanskiya-dogovor-n202578", "text": "Частта на Преспанския договор, която се отнася да вътрешната употреба на новото име, ще бъде оставена на \"изчакване\", заяви македонският външен министър Никола Димитров в парламента. \"В Преспанския договор има условие, че вътрешните документи ще започнат да се издават с новото име след започването на преговорите с ЕС. Той не може да бъде приложен изцяло, ако не сме в ЕС\", обясни Димитров. Сходно мнение наскоро изрази и президентът Стево Пендаровски.  Но според премиера Зоран Заев фактът, че страната му не е получило дата, не е пречка тя да изпълни Преспанския договор, макар да не е задължена без старта на преговорите за присъединяване.  Преспанският договор задължи Скопие и Атина да ускорят промяната на всички документи, които трябва да носят новото официално наименование \"Република Северна Македония\". Този процес трябваше да последва отварянето на главите по конкретните области. В раздела за вътрешна употреба се посочва, че документите ще трябва да бъдат променени при отварянето на всяка глава от съответната област в преговорите с ЕС и ще бъдат финализирани до 5 години. Гърция ще продължи да \"следи отблизо пълното спазване\" от Северна Македония на условията, поставени в Преспанското споразумение, предупреди външният министърът Никос Дендиас.  ", "date": "2019.10.31", "title": "Скопие намеква за блокаж  на Преспанския договор"}
{"url": "https://duma.bg/v-ochakvane-na-vyatara-n202570", "text": "Четири пъти са превишени нормите на фини прахови частици във въздуха на София, алармира гражданско сдружение чрез сайта си airsofia.info. Трагичното е, че това се случва на територията на цялата столица, и то още преди началото на отоплителния сезон. Столичната община, както винаги със закъснение, също призна, че въздухът е силно замърсен и препоръча на столичани да изоставят личните си автомобили и да ползват градския транспорт. С половин уста общинарите обещаха и да извършат \"допълнително\" миене и метене на улиците. За какво допълнително миене става въпрос не е ясно, софиянци не са виждали мити улици от месеци, а някъде - и от години. Но обещания са чували многократно. Особено, когато стане въпрос за мръсен въздух. Г-жа кметицата (засега) често обещава и безплатни билети за градския транспорт, ама съвсем не бърза да ги раздава. Столичани и без друго са свикнали да виждат какво дишат. Истината е, че фините прахови частици са особено вредни за здравето, защото проникват много бързо в белите дробове. Всяка година мръсният въздух в Европа убива над 700 000 души. А България доказано е страната с най-мръсния въздух в Европейския съюз. И с най-многото смъртни случаи, причинени от този факт. Още преди две години Съдът на ЕС констатира, че страната ни не е спазила европейското законодателство относно чистотата на атмосферния въздух и специално относно допустимите нива на фини прахови частици. Две години имаше българското правителство да се съобрази с европейските норми. Ама все не му достигаха ръцете до този проблем, имаше по-важни неща за вършене - магистралите например. Въздухът винаги оставаше и остава второстепенен въпрос. А и как да накараш хората да слязат от автомобилите си, да спрат да палят печки през зимата или поне да преминат на екологично отопление. Къде по-лесно е да обещаеш, че ей сегичка ще оправиш нещата, само да спечелиш изборите. И да се надяваш, че ще задуха по-силен вятър, току-виж раздигнал смога. Само че вятърът се случва да издуха и властта, която не си върши работата...", "date": "2019.10.31", "title": "В очакване на вятъра"}
{"url": "https://duma.bg/razhabyasvane-n202571", "text": "Държавата е на път тотално да хъбяса. След като дълги години не можахме да станем енергиен хъб на Балканите, след посещението си в Мароко преди година Борисов обяви, че ставаме хъб за помощите, предназначени за Африка. Преди десетина дни пак Той обяви, че летище Пловдив ще се превърне в хъб за хранителни стоки. Напоследък всичко се върти около тази сакрална думичка. Тя се появи заедно с идеята за газоразпределителен център \"Балкан\" край Варна. След провала на \"Южен поток\" неговото изграждане може би имаше някакъв смисъл, но с развитието на събитията около \"Турски поток\" ситуацията се промени. И в един момент може да започне разхъбясване. Най-после се намериха експерти, които казаха открито, че царят е гол - разбирай, шансовете на газовия хъб \"Балкан\" не са големи. На конференция в София бяха посочени и причините - регионалният пазар е малък, липсва добра свързаност с европейските държави, доставчиците и търговците на газ са малко.   За да работи подобно съоръжение, е необходимо синьото гориво да идва от различни места и чрез хъба да заминава по предназначение. България чака газ от много места, но само на хартия. Трябва да забравим вариант, при който Русия да доставя суровината. А интерконекторът с Гърция няма да има директен достъп до транзитната ни преносна система. Ако приемем, че край Варна наистина бъде изграден хъб, остава въпросът с какъв газ ще се захранва той. Наши делегации се извървяха до Азербайджан, Иран, Катар. Борисов беше неотдавна в Туркменистан, но азерски, ирански, катарски и туркменистански газ така и не се задават. Стигна се дотам българският премиер от Туркменистан да признае, че \"Балкан\" може да стане само с руско участие. Затова щял да моли руския си колега Медведев за суапови сделки (сделки през трети страни), тъй като тръбите на Туркменистан минават през Русия. Вероятно Борисов не знае, че подобни сделки Москва не разрешава. И хъбясването ще се окаже излишно.", "date": "2019.10.31", "title": " Разхъбясване"}
{"url": "https://duma.bg/sled-sedemdeset-godini-n202568", "text": "На 5 ноември 1956 г. постъпих на работа в Горското стопанство - гр. Етрополе. Назначиха ме на работа със заплата от 585 лв. Заплатата на директора беше 720 лв., кметът на града получаваше 800 лв. Минималната заплата беше 350 лв. Най-скъпата луканка тогава струваше 26 лв., най-скъпият шпеков салам - 22 лв. Другите хранителни продукти бяха по-евтини, строителните материали - също. Създадена беше подходяща организация и народът започна ентусиазирано да се труди. Имаше доброволни бригади, самооблагане и други обществени организации и постепенно започнахме да се отърваваме от следвоенната мизерия. Цените периодично се намаляваха. Имаше няколко парични реформи и левът се стабилизира. Болшинството хора си построиха нови домове. По-късно започнахме, след изчакване, да си купуваме руски коли. Те не бяха луксозни като западните, но бяха здрави. Образованието и здравеопазването бяха безплатни. Имаше държавни и ведомствени почивни станции, които масово се посещаваха на символични цени. На ниски цени беше и столовото хранене. Държавата поемаше режийните разноски.  Бензинът и нафтата струваха най-напред 6 стотинки, после 8 и накрая 15 стотинки. Електроенергията и наемите на държавните жилища също бяха евтини. Транспортът, особено градският, беше на изключително ниски цени. Имаше сигурност и увереност на хората в бъдещето. Създадени бяха хиляди предприятия и безработицата беше ликвидирана, дори не достигаше работна ръка. Имахме мощна армия, която ни струваше скъпо, но сигурността ни беше гарантирана. Благата се разпределяха относително правилно, милионери нямаше. Така за 45 години беше изградена една мощна България, чиято икономика беше на тридесето място в света. Върховни предателства измениха международната обстановка. В този водовъртеж, естествено, попадна и България. В името на някаква химерна демокрация и с помощта на западния капитал разни ренегати и нереализирали се типове съсипаха българската икономика. Чрез криминална и мутренска приватизация ограбиха националното богатство и натрупаха милиони. Това стана за 30 години демокрация, през което време не беше построен нито един български завод. Така след 70 години се върнахме в изходно положение. Заплатите са същите. Най-ниската заплата е 560 лв, средната - около 800. Най-ниската пенсия е около 200 лв. Такива са заплатите на трудещите се, а на паразитните чиновници са десетократно по-високи. Цените сега са много по-високи от онези, в онова време. Най-скъпата луканка сега струва 40 лв., най-скъпият салам - над 30 лв., зеленчуците са в пъти по-скъпи оттогава. Цените на всички стоки са по-високи. Бензинът вече струва 2,50 лв. Няма безплатно образование и безплатно здравеопазване, въпреки че това е заложено в Конституцията. Напротив - дори елементарното лечение на елементарните болести е непосилно за джоба, да не говорим, не дай Боже, за по-сложни операции, струват хилядарки. Конституцията просто не се спазва, както не се спазват и законите. Пък и много от новите закони са приети в интерес и в угода на разни лобита. Социалните придобивки на трудещите се са сведени до нулата. Така прословутата \"демокрация\" ни върна 70 години назад.  Ако не съм прав, нека някой ме разубеди!", "date": "2019.10.31", "title": " След седемдесет години"}
{"url": "https://duma.bg/valko-chervenkov-se-opalchva-na-stalin-beriya-i-hrushchov-n202569", "text": "Личността на Вълко Червенков (1900-1980) отдавна е превърната в етикет за култ и тоталитаризъм. Спомене ли се случайно името му, то веднага са свързва със Сталин, с разправи и терор и нито думичка за това какво той е отстоявал, какво е свършил и какво е постигнала България по негово време. Никой не споменава днес, че той не започва, а прекратява репресиите на Берия у нас, че спасява стотици, а може би и хиляди комунисти и партийни ръководители от изтезания и смърт, че затваря лагерите, които не са създадени от него. На 3 януари т.г. в публикацията \"За 30 години се построи България, за 30 я съсипаха\" припомнихме как Вълко Червенков буквално възражда следвоенна България. Само един пример -  средният годишен ръст на промишленото производство по негово време е 22.8%, рекорд, непостигнат и от китайците днес! ( ). Но справедливостта изисква и тук да се напомни, че без всеотдайната помощ на Съветския съюз това не е било възможно да се случи. Какво да се прави! Много често в политиката медът върви с жилото.  Сега ви предлагаме няколко спомена, строго документални са, но и много лично отношение блика от тях. Това, което ще прочетете, е почти забравено. А то, поне според мен,  трябва да бъде записано със златни букви в новата българска история. Защо не и да влезе в новите учебници за Х клас? Да се опълчиш на Сталин и Хрушчов, когато за такова нещо най-малкото са сваляли от власт и са пращали в лагери, е поведение, за което днешните политически главанаци не смеят и да си помислят. А техните господари са не по-малки диктатори от онези в т.нар. Сталински период.  Но обективността налага да се очертае и подвигът на неколцина доблестни  ръководители от системата на МВР, които с риск за живота си се добират до Червенков и му разкриват на какво са подложени  изтъкнати партийни и държавни дейци под диктата на съветските съветници Трифонов, Чернов и Филатов в килиите на следствието. От днес, по идея на Анжел Вагенщайн, в няколко публикации ще разкрием и \"тъмни петна\" в изграждането на социализма у нас. (Правели сме го неведнъж и досега.) Няколко от \"истинските\" комунисти, между тях и съратници на Дядо Благоев и Георги Кирков, не \"стоят мирно\" пред чийто и да било авторитет, дори на Сталин, Берия и Хрушчов, на Георги Димитров и Васил Коларов. И някои нови и малко познати  документи, колкото и от тях да боли, ще предложим на вашето внимание. Убедени сме, че от това лявата идея няма да пострада, напротив - ще стане още по-силна. Тези страници са написани въз основа на стенограмите от Априлския и септемврийския пленум на ЦК на БКП, проведени през 1956 г., секретни материали от БТА, документи от архива на МВР и предаването на БиБиСи на 21 юли 1986 г. за среща на Никита Хрушчов с Вълко Червенков, станала през август 1955 г. в резиденция Евксиноград. Фактите са проверявани по няколко източника. През 1955 г. ръководителят на КПСС Никита Хрушчов подготвя ХХ конгрес на КПСС. Замисълът му е да постави на обсъждане живота и дейността на Сталин - дългогодишен ръководител на КПСС и съветската държава. Необходимо е било обаче въпросът за ролята на Сталин да бъде повдигнат за обсъждане не лично от него, а от друг държавен и партиен ръководител. Хрушчов е знаел за различните становища по въпроса за репресиите на български политически дейци през 1949-1951 г. между Сталин и Червенков и се е ориентирал към него. Във връзка с това решава да се срещне с председателя на Министерския съвет Вълко Червенков... Това са години, в които шпиономанията обхваща целия свят - и в капиталистическите страни процеси против действителни и мними шпиони вървят един след друг... При такава обстановка на мнителност и подозрителност започва следствието против Трайчо Костов. Сигналът идва отвън - Трайчо Костов е задържан по нареждане на ръководителя на КГБ на Съветския съюз Берия. Следствието е възложено на Велчо Чанков, но фактически се ръководи от главния съветник на МВР Чернов, който изготвя и обвинителния акт. Червенков поставил въпроса за Трайчо Костов в Политбюро на ЦК на БКП, но никой не го защитил. Още от 1937-1938 г., когато ставали репресиите в СССР, Червенков знаел за лошата слава на офицерите от НКВД Трифонов и Чернов. Като ги видял през 1949 г. като съветници в МВР, изтръпнал. Понеже познавал техните методи, това му помогнало да не се поддаде на натиска им. Трудностите идвали от обстоятелството, че Димитров и Коларов, които имали голям авторитет пред Сталин и можели да се противопоставят на Берия, не били в състояние да направят това. Георги Димитров е тежко болен и се намира на лечение в Москва. Той умира на 2 юли 1949 г. За председател на Министерския съвет е избран Васил Коларов, който също е тежко болен. Коларов умира на 23 януари 1950 г. Цялата тежест по ръководството на партията и страната пада на Вълко Червенков - секретар на ЦК на БКП, а на 3 февруари 1950 г. - избран за председател  на Министерския съвет. След Трайчо Костов са арестувани Иван Стефанов -  министър на финансите, Петко Кунин - министър на индустрията, Манол Секеларов - министър на строежите и др. От апарата на ЦК на БКП са арестувани Никола Павлов-Комара, Иван Масларов и др., а от Държавна сигурност - Георги Ганев, Каприел Каприелов, Стефан Богданов, Никола Загоров, Борис Николов. Задържани са общо 60 души. Всички те се обвиняват, че са свързани с английското и югославското разузнаване и готвят военен преврат в България със съдействието на маршал Тито. Международното положение на България е изключително тежко, напрегнато, сложно. Разузнавателните служби на западните страни, на южните ни съседки и Югославия активно работят против България. Те непрекъснато прехвърлят на наша територия групи с разузнавателни и диверсионни задачи. На западната и южната ни граница  често се водят ожесточени престрелки - само през 1950 г. воините на Гранични войски имат над 100 въоръжени стълкновения. В някои случаи  положението стига до ръба на войната. При тази обстановка още преди извършването на арестите Берия убедил Сталин и Червенков в необходимостта да се въведе в България една дивизия на НКВД, която да се ползва за удар против прехвърлени югославски части в помощ на заговора.  Министърът на вътрешните работи Руси Христозов е обзет от ужас - той спи в кабинета си и рядко се прибира в къщи. Съпругата му е арестувана с обвинение, че е била агент-провокатор. В МВР е създадена сложна обстановка. Служителите вярват повече на съветниците от НКВД и гледат с подозрение към ръководството на министерството. Христозов бързо се ориентира в обстановката. Въпреки че съветниците си превишават правата и все повече се стремят да го изолират от следствието, той установява, че се вършат извращения. Прави се опит чрез насилие да се изтръгнат показания от задържаните след Трайчо Костов. Христозов веднага отива при Червенков, информира го за тези факти и иска помощ за пресичане на извращенията. Червенков се свързва със Сталин и настоява за изтегляне на групата на Чернов, защото си превишават правата. Сталин приема мотивите на Червенков за основателни и разпорежда групата на Чернов да бъде върната от България. На [нейно] място през юли 1949 г. е изпратена групата на генерал Филатов. Освен това Червенков наредил извършителите на извращения да бъдат уволнени от МВР, а ръководителят на следствието Исидор Зеев да бъде даден под съд. Той е осъден на 10 години затвор... Със съгласието на Филатов са задържани Славчо Трънски, Денчо Знеполски, Здравко Георгиев и генералите Тошев, Лекарски и Вранчев... После Филатов предложил да бъдат арестувани Югов, Добри Терпешев, Георги Чанков и Цола Драгойчева, но Червенков решително се противопоставил. Той заявил: \"Нашата партия не може да се състои само от агент-провокатори\", и се застъпил за тях пред Сталин. Това направило добро впечатление на Хрушчов.  До 10 юни 1951 г. по времето на Цанков като министър на вътрешните работи са арестувани нови 10 души. Общо задържаните стават 70. Имало натрупани материали за още 700 души.  Последните арести по препоръка на Филатов предизвикват скандал в МВР. Министър Цанков отишъл при Червенков и казал: \"Не мога повече да работя в тази обстановка. Аз ли съм министър или Филатов?\" Тогава си подал оставката, но Червенков отказал да я приеме. Взел телефона, обадил се на Сталин и настоял да го приеме веднага. На срещата със Сталин Червенков казал: \"Няма факти, аз не мога да разбера как могат да се подготвят процеси само въз основа на самопризнания.\" Сталин отговорил: \"Разбира се, така не може. Когато се арестува някой, трябва предварително да има достатъчно улики.\" След тези мерки напрежението намалява. Така Червенков спасява партията от разгром. Тези факти били известни на Хрушчов, той се възползвал от държанието на Червенков пред Сталин и затова решил да го ползва в разобличаването му. През август 1955 г. дошъл на почивка в Евксиноград и предложил на Червенков да излезе със статия против Сталин. Червенков се позамислил и казал: \"Сталин е голяма личност. Той бе ръководител на КПСС и съветската държава, но има и голямо влияние в международното комунистическо и работническо движение. Аз съм много малък да пиша за Сталин. Ако питате мен, бих предложил въпросите около Сталин да бъдат обсъдени на международно съвещание на комунистическите и работническите партии.\" Хрушчов останал изненадан от този отговор и недоволен от държанието на Червенков. До този момент становището било Червенков да остане ръководител на България. След срещата обаче Хрушчов започва да търси начин за неговата смяна. Той искал да работи с послушни, а не със самостоятелни личности. Шест години и нещо бях началник на личната охрана на Вълко Червенков. Това налагаше да бъда близо до него, както в дома му, така и на работните му места - в Централния комитет на българската комунистическа партия и в Министерския съвет... Това, което ми е правило особено впечатление, съм записвал. Тогава и дълго време след това с никого не съм споделял. Записките съм съхранявал в служебната си каса като свръхсекретни материали.  В личен план за Червенков бих казал само няколко думи: той беше човек високообразован, с широка култура, изключително етичен. Толкоз... На 8 март 1950 г. случайно зърнах отдавнашния мой приятел Антон Кирилов, който работеше в следствения отдел на МВР. В удобен момент се срещнахме за минутка, две. В скоропоговорка Антон изрече: \"Искам среща с др. Червенков. В следствието стават страшни неща. Гинат невинни хора...\" Имаше намерение да ми каже още нещо, но аз нямах време да го слушам. Доложих още същата вечер на Червенков, като цитирах Кирилов. \"Ти познаваш ли този мъж?\", запита ме Червенков. \"Да - беше отговорът ми, - зная, че е верен другар и честен човек.\" \"Утре в 9 часа да бъде при мене. Аз ще извикам и Руси Христозов, и Христо Боев.\" Срещата се състоя. На излизане Христозов (тогава министър на вътрешните работи ) ми каза, че следобед при Червенков ще се състои съвещание, на което ще присъстват личният състав на следствения отдел и ръководството на министерството... В началото на 1951 г. ръководството на Министерството на вътрешните работи беше сменено. За министър бе назначен Георги Цанков, дотогавашен секретар по организационните въпроси на ЦК на БКП... Бяха заменени и редица длъжностни лица в Държавна сигурност... В следствения отдел се извършиха кардинални промени. За нарушение на законността бяха арестувани няколко следователи и началникът на отдела Дворянов... ...Уведомих Червенков, че ръководството на министерството иска спешна среща.\"Цанков и заместниците му Кумбилиев и Колчев бързо пристигнаха... Срещата с тримата продължи около 20 минути. Двамата зам.-министри излязоха. Кумбилиев беше значително успокоен и даже се усмихна. Попитах го дали всичко е наред и по коя линия е провалът: \"Следствието. Бай Вълко обеща подкрепата си. Това ме успокои.\" По-късно ми стана ясна същината на случая. Със своята аналитична мисъл и острия си ум Кумбилиев разбрал, че в обвинителния акт срещу Югов и Чанков има лъжи и клевети и се изправил срещу генерал Филатов. Разбирайки, че не може да наложи правдата, потърсил помощта на Цанков и Червенков. И я намира. В писменото сведение, което Кумбилиев ми даде  по моя молба, когато започнах да пиша спомени за Вълко Червенков, се казва.:  ...Червенков поиска да го свържа по телефона със Сталин. Осигурих връзката и веднага излязох от кабинета. Това беше следобед... Някъде след полунощ излезе като тъмен облак от кабинета си, спря за миг, изгледа ме и рече: \"Утре, т.е. днес към 6 часа летим за Москва.\" ...Най-после кацнахме на московското летище. Там ни чакаха, и то на пистата, две коли. Посрещнаха ни двама съветски другари, единият от които беше старият мой познат Пьотр Демичев, с когото не един път сме седели на чай и сме развързвали приказки за какво ли не. По онова време той беше помощник на Сталин... На другия ден след срещата издебнах удобен момент и попитах Демичев как е минала тя. Той се усмихна, повдигна очилата си, стисна ме леко за лакътя и започна: - Чудесно. Герой е другарят Червенков. Щастливи сте, че имате такъв ръководител. Не съм виждал друг така смело и достойно да се държи пред Сталин. Блестящо защити Югов и Чанков... След срещата със Сталин Червенков беше просто грохнал. С попривдигната глава издекламира: \"Не им мина грошът. Спасихме партията.\" За първи път го виждах така уморен и толкова щастлив. Веднъж от \"Пропуски\" ми позвъни Веса Тошева, позната лично на Вълко Червенков. Беше политемигрантка, репресирана през 1937 г. Жена над четиридесетте, с лице напрегнато и измъчено, но запазило чертите на някогашна хубост. \"Вие не знаете каква красавица, каква умна и весела девойка беше...\" е разказвал за нея Червенков. Тошева разстроена, трепереща от вълнение и гняв, не просто влезе, а влетя като фурия в кабинета, без да дочака да доложа. После разбрах, че е срещнала на улицата своя следовател от НКВД Митя Трифонов, лично участвал в инквизициите на много български емигранти. От неговото присъствие в България тя очакваше само злини. Много скоро, по настояване на Червенков, Митя Трифонов, съветник в МВР, беше отзован от България. Също така бе предотвратил арестуването на Югов, Чанков и Терпешев. За срещата си със Сталин по този повод ми е разказвал няколко пъти... Съобщил му, че е наредил проверка на следствието срещу Славчо Трънски, Денчо Знеполски  и другите. Проверката показала, че има извращения при следствието, хората са невинни и ще бъдат освободени... \"Казах му, че имам пълно доверие в Чанков, Югов и Терпешев - може да правят грешки, но са предани на партията. Не смятах, че проявявам геройство и кой знае каква смелост да се явя пред Сталин и да защитавам справедлива кауза, както мислят Хрушчов и някои други.\" Разговорът продължил доста дълго, говорили и по други въпроси. Към 4 часа сутринта Сталин наредил да дойде Хрушчов. \"Вратата се отвори и в кабинета се изтърколи една топка. Триеше сънените си очи и дълго не можа да разбере кой съм и за какво става дума\" - така картинно описваше Червенков влизането на Хрушчов. Още същата сутрин Червенков си тръгнал за София и вече не заварил Филатов в България - бил отзован буквално на часа.", "date": "2019.10.31", "title": " Вълко Червенков се опълчва на Сталин, Берия и Хрушчов"}
{"url": "https://duma.bg/kratki-novini-n202572", "text": "Поради протест на строителни работници с камиони, багери и кранове в Холандия се образува задръстване, дълго 380 километра. Акцията е срещу действия за намаляване на замърсяването с азот, които могат да засегнат работни места. Строителните работници и фермерите са недоволни от съдебно решение през май, че страната отделя твърде много азот, което е в нарушение на европейските закони. Те смятат, че са несправедливо обвинявани за проблем на цялото холандско общество. Себастиан Пинера заяви, че заради протестната вълна в страната отменя редовната годишна среща на Азиатско-Тихоокеанското икономическо сътрудничество (АТИС), която трябваше да се проведе в Санято през ноември, а също конференцията на ООН за климата през декември. Чили бе залята от ожесточени сблъсъци заради повишената цента на билета в метрото. Пинера отмени мярката и обеща да води по-социална политика, но протестите продължават.  Информаторът на спецслужбите на САЩ, съдействал за ликвидирането на главатаря на  групировката \"Ислямска държава\" (ИД) Абу ал Багдади в Сирия, ще получи възнаграждение от $25 млн., съобщи в. \"Вашингтон пост\". Информаторът помагал да се проследи придвижването на Багдади в Сирия. Нещо повече той присъствал при изпълнението на операцията по ликвидирането на Багдади и е бил изведен от района два дни след акцията. В същото време иракски пастири откриха съкровище на ИД за $25 млн. във вид на долари, златно и сребро. То било скрито в пустинята в провинция Анбар. Властите в Кишинев стартираха нова програма срещу заловените зад волана пияни шофьори, предаде сръбското радио Б92. Те ще полагат общественополезен труд в морги. Като по-мек вариант провинените ще се грижат безплатно в болниците за пациенти, пострадали при автомобилни катастрофи. ", "date": "2019.10.31", "title": "Кратки новини"}
{"url": "https://duma.bg/vuchich-po-svoya-evropat-nyama-da-se-karame-s-drugite-n202574", "text": "Сърбия иска членство в ЕС, но ще гради добри отношения с другите по европейския си път, заяви сръбският президент Александър Вучич след среща с председателя на Еврокомисията Жан-Клод Юнкер и еврокомисаря по разширяването Йоханес Хан в Брюксел. Сърбия е суверенна държава и така ще бъде, добави Вучич, цитиран от агенция МИА. Ще следваме европейски път, но никой не знае какво ще се случи в ЕС, смята още сръбският президент. Той припомни тристранната среща в Нови Сад с премиерите на Северна Македония и Албания Зоран Заев и Еди Рама, на които им е било напомнено, че трите страни трябва да си сътрудничат, независимо какво ще бъде решено в Брюксел. Вучич наблегна, че ЕС не може да очаква от Сърбия повече от рационален подход към европейската интеграция и е нереалистично да се очаква \"голям ентусиазъм сред сръбските граждани\". В отговор на журналистически въпрос той уточни, че крайната цел на Сърбия е членството в ЕС.", "date": "2019.10.31", "title": "Вучич: по своя европът  няма да се караме с другите"}
{"url": "https://duma.bg/kupuvachite-na-glasove-deystvali-pod-pogleda-na-mvr-n202596", "text": "Председателят на социалистите Корнелия Нинова уличи ГЕРБ за предизборни манипулации и купен вот. В декларация на ПГ \"БСП за България\" в Народното събрание тя посочи пороци в изборния процес, които изкривиха реалния вот на хората. \"Имаше ужасяващо купуване на гласове под зоркия поглед на МВР, институциите и властта - докато МВР арестуваше, задържаше или изземваше баници на кандидати на БСП, защото черпят с тях за Димитровден. Докато вътрешното министерство приемаше това за купуване на гласове, под зоркия му поглед истинските купувачи на гласове, спокойно раздаваха до 300 лева за глас. Докато МВР и властта разпитваха кандидат за кмет на левицата дали е бил роми, за да гласуват за него, ромските махали под строй гласуваха за властта. В една секция от 420 души, 383, или 91% гласуваха за властта. В друга от 424 гласоподаватели, 344, или 82% подкрепиха кандидатите на управляващите. В един район от 2600 души те имат 2000 ромски гласа\", обобщи председателката на БСП. \"Властта беше употребена, за да плаши хората и всява страх. Чухме откровения, че избирателите ги е страх, че ще им запалят къщата или колата, че ще им спрат топлия обяд от социалната кухня, че ще ги изгонят от работа. Властта използваше страховете и бедността на хората, които признаваха, че са взели 20 лв., защото са гладни и искат да ядат. Цялата общинска и държавна администрация, под страх и по списък, гласува за управляващите, защото ще си загуби работата, ако не го направи\", подчерта Нинова. Тя отбеляза, че се е развихрила ужасяваща компроматна война срещу опозицията. Имаше жлъч, омраза и насъскване на българския народ едни срещу други на принципа \"разделяй и владей\", възмути се Нинова. В БСП смятат, че управляващите са опорочили изборите. Ниската избирателна активност и големият брой недействителни бюлетини показват апатия и недоверие, че гласът на хората може да реши нещо, коментира Нинова. Тя призова всеки, който иска промени, да гласува, защото злоупотребите на властта могат да бъдат преодолени само ако хората масово пуснат гласа си в урните.  \"Още на първия ден след изборите отново ще поставим въпроса за машинното гласуване. Премахнахте го, за да фалшифицирате изборите\", категорична бе Нинова. Шефката на ПГ на ГЕРБ Даниела Дариткова също заприказва за промени в Изборния кодекс. След вота управляващите щели да търсят \"сериозно, конструктивно, диалогично обсъждане\" на ИК, за да се избегнат негативните прояви по време на изборите. Ще търсим решения да направим процедурата максимално прозрачна, увери Дариткова.", "date": "2019.10.31", "title": "Купувачите на гласове действали под погледа на МВР"}
{"url": "https://duma.bg/ognenata-stihiya-v-kaliforniya-n202575", "text": "Пожарникари гасят подпалена къща в окръг Сонова, щата Калифорния. Приблизително още 1,5 млн. жители на щата ще останат без ток заради кабели, повредени от огнената стихия, бушуваща вече няколко дни в Калифорния. Досега заради бедствието е спряно електроснабдяването на 970 000 домове и предприятия", "date": "2019.10.31", "title": "Огнената стихия в Калифорния"}
{"url": "https://duma.bg/da-badesh-alosha-s-virtualni-ochila-n202558", "text": "\"Готови, едно, две, три... Бутай!\" - с тази команда художникът Петко Дурмана задава ритъм на участниците във виртуалния проект \"Да бъдеш Альоша\", който е с вход свободен. Събитието очаква любопитни на 2 ноември, събота, от 11 ч., на Хълма на освободителите (Бунарджика), където се намира едноименният паметник. Там зрителите, специално дошли за участие в проекта, и тези, които са се качили на върха заради гледката към Пловдив, с помощта на очила за виртуална реалност и дрон ще имат възможност да \"погледнат\" през очите на Альоша и да \"влязат\" за кратко в неговите ботуши с помощта на научен експеримент, наречен \"смяна на телата\".", "date": "2019.10.31", "title": " \"Да бъдеш Альоша\" с виртуални очила"}
{"url": "https://duma.bg/ukraintsite-ne-si-davat-plodorodnata-zemya-n202573", "text": "Над половината жители на Украйна отхвърлят отмяната на мораториума върху продажбата на обработваемата земя и почти 70% са против чужденци да купуват земята. Това показва допитване на социологическата група \"Рейтинг\". Мораториумът върху продажбата на селскостопанска земя действа в Украйна вече 14 години. МФВ очаква отпадането му и поземлена реформа, но властите в Киев я отлагат вече няколко години. В предишния парламент нямаше консенсус по въпроса, редица фракции се обявяваха против откриването на пазар на земята, опасявайки се, че големите корпорации от чужбина ще я изкупят на безценица от населението. Сегашният премиер Алексей Гончарук заяви, че пазарът на земята ще заработи на 1 октомври 2020 година. На свой ред президентът Владимир Зеленски увери, че земята ще бъде купувана само от украински граждани и компании. Украйна притежава плодороден чернозем. ", "date": "2019.10.31", "title": "Украинците не си дават  плодородната земя"}
{"url": "https://duma.bg/nosht-na-igrite-s-vhod-svoboden-n202560", "text": "Вход свободен е обявен и за второто издание на Нощ на игрите (Sofia Game Night), което се завръща на 2 ноември с още повече предложения за ценителите. Ще има събития за настолни и компютърни игри, виртуална реалност, детска програма, насърчаваща МИНТ (математика, инженерство, наука и технология) уменията в ранна възраст, както и още много забавления, турнири, партита и т.н. Над 40 събития за малки и големи ще превземат 30 места в София - от центъра до Бояна и от кв. \"Полигона\" до \"Младост\". Игрите най-често се асоциират с развлечение и свободно време, но имат много по-голям потенциал и влияние. Доста проучвания доказват, че именно така децата учат най-лесно и ефикасно. От най-ранна до юношеска възраст игрите стимулират логическото и стратегическото мислене, развиват въображението и подпомагат социалните умения. Заниманията за възрастни пък често засягат важни социални и политически теми като властови отношения в обществото, милитаризъм и др. Игрите намират своето неизменно място още в изкуството, музиката, театъра, музеите. Именно този огромен потенциал ги превръща и в една от най-бързо развиващите се индустрии както в световен мащаб, така и в София, която е един от най-важните хъбове за гейминг индустрията на Балканите. Местната гейминг сцена включва над 50 малки и средни компании и независими студия и разработчици, както и повече от 30 гейминг клуба и десетки организации и сдружения. Всичко това и още много Sofia Game Night ще онагледи с разнообразната си програма, обединяваща почти цялата гейминг сцена в българската столица. Нощ на игрите е за онези, които се определят като геймъри, но и за другите, които се кълнат, че не играят игри. Събитието е за малки, големи и непораснали. Някои от проявите са ограничен капацитет поради спецификата на игрите и изискват предварително записване, което може да стане онлайн или в деня на събитието.", "date": "2019.10.31", "title": "Нощ на игрите с вход свободен"}
{"url": "https://duma.bg/federer-otkaza-i-atp-kap-n202526", "text": "  \"С голямо съжаление се оттеглям от дебютния турнир ATП Къп. Когато приех да участвам миналия месец, това наистина бе трудно решение, защото означаваше по-малко време у дома със семейството ми и много интензивен старт на сезона. Проведохме дискусии с моето семейство и моят екип за предстоящата година. Реших, че допълнителни две седмици у дома ще са от полза както за моето семейство, така и за моята игра. Боли ме, че няма да съм част от най-вълнуващото ново събитие в календара, но това е правилното нещо, което трябва да направя, ако искам да продължа да играя по-дълго по време на АТП Тур. Съжалявам за неудобството и разочарованието, което моето оттегляне може да причини на феновете, но се надявам да разберете защо го направих. За моите фенове в Австралия ще кажа, че с нетърпение очаквам да видя всички на Откритото първенство\", написа Федерер.", "date": "2019.10.31", "title": "Федерер отказа и АТП Къп"}
{"url": "https://duma.bg/bez-guardiola-za-trenor-na-godinata-n202545", "text": " еврошампиона Ливърпул, Масимилиано Алегри, спечелил титлата в Италия с Ювентус, Ерик тен Хаг,  триумфирал с Аякс в Холандия, селекционерът на Алжир Джамел Белмади, спечелил Купата на Африка, и Фернандо Сантош, който изведе Португалия до триумф в първия турнир за Лигата на нациите.  11-ото издание на Globe Soccer Awards ще се проведе на 29 декември в Дубай. ", "date": "2019.10.31", "title": "Без Гуардиола за Треньор на годината"}
{"url": "https://duma.bg/zhenite-v-delhi-patuvat-bezplatno-n202555", "text": "Ню Делхи въведе безплатно пътуване с автобус за жени. Главният министър на индийската столица нарече това \"историческа стъпка\" за безопасност и заетост на представителките на нежния пол. Дамите вече ще получават розови билети, даващи им право на возене без пари. Върху тези документи за пътуване е отпечатано и посланието на главния министър Арвинд Кеджривал, в което се казва, че се надява този ход да даде нови възможности на жените и техните семейства. Преди това цените за автобусни билети струваха между 5 рупии (около 7 американски цента) и 25 рупии за превозни средства с климатик. Безопасността на дамите в индийската столица е на дневен ред след изнасилването и убийството на студентка в автобус през 2012 г., предизвикало големи протести. Но Кеджривал разкри, че ще има 13 000 \"пазачи\" в автобусите, за да се гарантира безопасността на 850 000 жени, които редовно ползват обществен транспорт в хаотичния мегаполис от 20 милиона души. Управляващата партия Бхаратия Джаната на премиера Нарендра Моди нарече този ход трик преди държавните избори в Делхи, които предстоят в началото на 2020 г.", "date": "2019.10.31", "title": "Жените в Делхи пътуват безплатно"}
{"url": "https://duma.bg/zasneha-loshoto-litse-na-kosmosa-n202557", "text": "Телескопът \"Хъбъл\" засне сблъсъка на две галактики, слели се в подобие на човешко лице със стряскащо изражение. Кадрите от космическата катастрофа са публикувани на официалния уебсайт на обсерваторията. Срещата на галактиките е станала на разстояние около 700 милиона светлинни години от Земята. Те се сблъскали по такъв начин, че наоколо се образувал пръстен от звездна материя. Според учените това се случва изключително рядко. От снимката се вижда, че ярките ядра на галактиките наподобяват формата на очи, а звездното вещество прилича на нос и уста, както съобщи РИА \"Новости\". Галактиките са приблизително с един и същ размер, което не се случва често. По правило по-голямата поглъща по-малката. Учените очакват обектите, уловени от \"Хъбъл\", да се слеят в една голяма галактика в рамките на един до два милиарда години. Най-голямата космическа обсерватория \"Хъбъл\", кръстена на астронома Едуин Хъбъл, беше изстреляна в орбита през 1990 г. С помощта на телескопа стана възможно да се състави първата карта на повърхността на Плутон, да се определи скоростта на разширение на Вселената, частично да се потвърди хипотезата за свръхмасивни черни дупки в центровете на галактиките, както и да се направят редица други открития.", "date": "2019.10.31", "title": "Заснеха лошото лице на Космоса"}
{"url": "https://duma.bg/taynata-na-koteshkata-mumiya-e-razkrita-n202556", "text": "Френски учени успяха да открият какво има в мумията на древноегипетската котка, без да я отварят, съобщи Le Figaro, позовавайки се на уебсайта на Института за национални археологически изследвания. Артефактът, чиято възраст е 2500 години, се съхранява в колекцията на Музея за изящни изкуства на град Рен (Бретан). Процесът на изучаването на котешката мумия отнел много време, но резултатът бил удивителен. На базата на рентгенови изображения направили 3D модели на съдържанието, които след това са изследвани с помощта на модерни технологии за допълнена реалност. Така мумията станала \"прозрачна\" и учените открили елементи, които не се виждат на рентген. Експертите установили, че вътре в артефакта има повече от един котешки скелет, а \"три почти цели опашки и пет задни крака\". Археологът Теофан Никола предположи, че поставянето на няколко животни в една мумия не е някаква изключителна практика в древен Египет. Посетителите на музея вече имат възможност да видят какво има вътре в котешката мумия, като използват специални очила.", "date": "2019.10.31", "title": "Тайната на котешката мумия е разкрита"}
{"url": "https://duma.bg/denyat-na-buditelite-v-stolichnata-biblioteka-n202561", "text": "Столичната библиотека ще отбележи Деня на народните будители с разнообразна програма. \"Първи будители на българския род\" - документална изложба от графики на проф. Петър Чуховски, ще бъде открита от 11 ч. днес, 31 октомври. За първи път ще бъде представена книгата от Николай Райнов \"Богомилски легенди\" 1912 г. Посетителите ще научат интересни данни за Черноризец Храбър от \"История на българската литература\" от Димитър Маринов, 1887 г. Документална изложба \"Емил Коралов - писателят, гражданинът\", организирана от Столичната библиотека, семейства Коралови, Стоеви и фондация \"Елена и Христо Генчеви\", ще бъде открита от 18 ч. Новото издание на успешния двутомник \"Къщите говорят\" и \"Къщите още говорят\" с историите на 660 знакови къщи и сгради, построени и обитавани от Освобождението до 1944 г. от знаменити българи, строители на съвременна България, ще бъде представено от 18.30 ч. в Литературния клуб на СБ. В Детския център на 1 ноември от 11 ч. ще бъде учреден Читателски клуб \"АРТ и ШОК\" и ще се проведе първата му сбирка с водещ писателката Милена Гартли. Секторите и филиалите на библиотеката ще посрещнат софиянци със свои програми, които може да бъдат видени на сайта на библиотеката и в техните фейсбук страници.", "date": "2019.10.31", "title": "Денят на будителите в Столичната библиотека"}
{"url": "https://duma.bg/nina-nikolina-prodalzhava-turneto-s-rusenskata-filharmoniya-n202564", "text": "След концерта \"Нина Николина Live\" с участието на Калин Вельов - барабани и перкусии, Мартин Ташев - тромпет и вокал, Ясен Велчев - клавишни, Таня Първанова - вокал, на 2 ноември в \"София лайв клуб\" музикантите ще продължат националното турне \"Класика и традиция\" 2019/2020 г. с Русенската филхармония. Концертите през юни в Русе и Бяла предизвикаха интереса и възхищението на публиката и турнето ще продължи през ноември - на 4-ти в Кърджали, 5-и в Хасково, 9-и във Варна и през януари 2020 г. - на 22-ри в Плевен, 23-ти в Габрово и 29-и в Горна Оряховица. Съвместният проект на Нина Николина \"Класика и традиция\" с Русенската опера е инспириран от Златните хитове на българския песенен фолклор с оркестрацията и под диригентската палка на Георги Милтиядов. В репертоара са включени песните от първия албум на изпълнителката \"Нина Николина Live Jazz & Traditions\" - \"Излел е Дельо\", \"Лале ли си, зюмбюл ли си\", \"Назад, назад, моме Калино\", \"Майстор Манол\", \"Свети Георги\", \"Пиринска трилогия\" (\"Пуста младост\", \"Еленко\", \"Катерино моме\"), \"Гюл девойкя\", представени в модерен микс от етно-джаз и класика. Освен тях в концерта са и песните \"Ти\" - хит на десетилетието, който звучи като саундтрак на холивудските филми, ползващи нашите народни песни, и македонската народна песен \"Яна\", научи ДУМА от Светла Русева от АБА/СМЕ.    ", "date": "2019.10.31", "title": "Нина Николина продължава турнето с Русенската филхармония "}
{"url": "https://duma.bg/grisho-pregazi-gofen-v-parizh-n202554", "text": "Григор Димитров постигна осма победа над Давид Гофен (Бел, №14), като го надигра със 7:5, 6:3 само за 87 минути във II кръг на \"Ролекс Мастърс\" в Париж. В прочутата зала \"Берси\", която вече носи името \"Акор Хотелс\" хасковлията допусна пръв пробив, при това на 0 още в третия гейм, но го върна в шестия, а после взе подаването на белгиеца в 12-ия и затвори първия сет. Във втория Гришо от самото начало притискаше опонента си и пробивът беше въпрос на време. Той дойде в шестия гейм, след което до края на срещата белгиецът не получи шанс да се върне в мача. Така Димитров постигна 19-а победа за годината при 20 загуби и с достигането до III кръг защити точките си от 2018 г. Днес в спор за място на 1/4-финала той среща Доминик Тийм (Ав, №5), който победи трудно Милош Раонич (Кан, №32) със 7:6 (5), 5:7, 6:4 за 2:38 ч. Австриецът е в серия от 6 поредни победи, но с Гришо двамата имат по 2 успеха. За последно те се срещнаха на финалите на осемте най-добри в Лондон 2017, където българинът би с 2:1 сета на старта, а после триумфира с най-значимата си титла. \"Тук е последният турнир от сезона, можеше просто да се откажа. При лошо развитие да си кажа \"Знаеш ли какво, достатъчно\". Но като цяло се чувствам добре в момента, по състоянието си не мога да разбера, че е краят на годината. За жалост обаче това е така. Нямах възможност да играя много в началото на сезона и го изпращам със смесени чувства, но се надявам, че ще изиграя още няколко мача тук. Беше много странна година за мен. Претърпях първата си контузия, трябваше да се справям с неща, с които досега не ми се бе налагало да се сблъсквам. Сега в тениса психиката заема важно място и понякога върху теб се изсипват трудности. Не е лесно да си атлет, но вече всичко е в миналото и съм благодарен, че имам шанса да се занимавам с това, да запиша още няколко двубоя в края на сезона, да натрупам още увереност, това е\", каза Гришо. ", "date": "2019.10.31", "title": "Гришо прегази Гофен в Париж"}
{"url": "https://duma.bg/rozata-na-balkanite-razkazva-balgarskata-istoriya-n202562", "text": "Премиера на двутомното издание \"Розата на Балканите\" от проф. Иван Илчев ще се състои днес, 31 октомври, от 17 ч. в аулата на Софийския университет. Изданието е с подзаглавие \"Кратка българска история за любопитни читатели\" и включва два тома: том I обхваща историята на България до края на XIX век, а том II - историята на България през XX век. Книгите ще бъдат представени от Ангел Димитров. \"Искаше ми се да нарисувам картина, по-различна от обичайно поднасяната в научните издирвания. Не съм сигурен колцина от сънародниците ни сега могат да се огледат в историческите проучвания и да кажат: \"Това се отнася за мен.\" История, която да не съдим с днешните ни мимолетни пристрастия, а която да обглеждаме любовно и с разбиране. Да се отдалечим от нея и да присвием очи, за да опитаме да разберем цялото, което се крие зад донякъде хаотичните факти, събития и непредсказуемите действия на отделни личности\", подчертава авторът.", "date": "2019.10.31", "title": "\"Розата на Балканите\" разказва българската история"}
{"url": "https://duma.bg/kinomaniya-obyavyava-nagrada-za-kinoman-na-godinata-n202563", "text": "Награда, посветена на кинокритика Георги Ангелов, който ни напусна тази година, обявява \"Киномания\". Георги Ангелов е кръстникът на \"Киномания\", създадена преди 33 години под името \"Световна кинопанорама\". През 1993 г. променя наименованието си на \"Киномания\" по негово предложение. Георги Ангелов е роден през 1947 г. и е известен със страстта си към гледането на кино. През годините е работил в Българската национална филмотека и системата на популярните през 80-те кино-видеоклубове. Ежегодно публикува в сп. \"Кино\" своята анкета сред кинокритиците за най-добрите филми от селекцията на водещите фестивали у нас. През 2005 г. режисьорът Петър Одажиев и сценаристката Боряна Матеева му посвещават документалния филм \"Един киноман в началото на века\". Всеки зрител на \"Киномания\" може да претендира за наградата, като гледа филмите от програмата от фестивала във всички кина в София, Пловдив, Варна, Велико Търново и запази билетите си от прожекциите. Зрителят с най-голям брой билети ще получи наградата \"Георги Ангелов\" за Киноман на годината - безплатен достъп до всички филми от програмата на фестивала през следващата година. Заявки за номинация може да се правят до края на ноември на адрес: НДК, бул. \"България\" 1, отдел \"Външни комуникации\", Мария Йоцова, на e-mail адрес: ndkevent@gmail.com, както и на лично съобщение на фейсбук-страницата на \"Киномания\". В заявката е нужно да упомене бройката купени билети. Този, който е гледал най-много филми от панорамата и успее да го докаже със запазените билети, ще бъде обявен за Киноман на годината.", "date": "2019.10.31", "title": "\"Киномания\" обявява награда за Киноман на годината"}
