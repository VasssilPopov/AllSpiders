{"url": "https://duma.bg/balgari-sabudete-se!-n186391", "text": "Баща ми беше беден селянин, завършил четвърто отделение в местното училище. Беше буден, любознателен, знаеше десетки поговорки, пословици и приказки, често сам ги съчиняваше, неведнъж намираше сгода да ми разкаже някоя от тях. Ето една... ...Умрял царят на едно царство. Той нямал наследници. Първенците решили да изберат някой от тях за трона. Събрали се да го сторят и - нищо, защото всеки искал да стане цар. Намерили му колая: един от тях имал гълъб, отглеждал си го вкъщи. Донесъл птицата и я пуснали: на когото от присъстващите кацне, той ще да е царят. Тя се курдисала на главата на Хасан, циганина, намърдал се неканен на срещата. Грешка! - викнали едногласно първенците. Казали си: прост е, неграмотен е, но е хрисим и сговорчив, ще си седи на престола, а ние ще управляваме наместо него. Излъгали се, додето бива: Хасан така се преобразил, че не мож го позна. Хванал здраво юздите на армията и полицията и започнал да командори, както си иска. Всички въпроси в царството, от най-малкия до най-големия, решавал, кажи-речи, сам. Кажи-речи, защото си имал съветник, първия му приятел. Взел, че назначил, гдето що имало мъже и жени в катуна, на важните постове в държавата. А те, неграмотници и простаци, без знания за нищо, забастисвали страната по всички линии. Освен това, той направил така, че хлябът на поданиците му зависел само от неговата воля. Така тръгнало... Едно лято накарал всичкото население да вършее босо магарешки тръни. Мънкали хората, пъшкали, но не посмели да въстанат срещу тая царска лудост; газели магарешките тръни и дълго време насетне едва пристъпвали с убодените си до кръв ходила. Слава Богу, намерил се един юнак, който вдигнал народа, изгонили циганина и първенците кротко и мъдро избрали най-достойния сред тях за цар... Много пъти съм си спомнял тая приказка на баща ми, питал съм се: може ли да се случи такова нещо в днешното ни отечество. Знам, че всички ще ревнат: не, това е невъзможно да стане у нас и то през този век, век на невероятна цивилизация. Още по-малко у нас, при нашата страхотна стабилност във всичко, в държавата ни, която някои наричат \"перфектна\" в \"небивала кондиция\". Тъй ли, казвам аз, я да погледнем в историята, която, както се знае, ни учи, че на нищо не ни учи... Били сме под византийско и турско робство почти седем века. За първото нямаме кой знае колко факти и документи кое как точно е било, но за второто те са изобилни. Сега няма да се занимаваме с тях, ще се доверим на написаното от великия поет и революционер Христо Ботев. Той пише: \"...нашият православен народ е достигнал до такова гнуснаво скотско положение, щото аз не зная какво още по-голямо зло може да съществува на светът, което да го накара да се стресне и да протестува против своите скотски теглила. Тука се подиграват с имота ти, с живота ти, с труда ти, с децата ти и с най-свещените предмети на твоето човеческо съществувание, а ти мълчиш като риба, търпиш като вол, молиш се Богу като най-последният грешник и чакаш второто дохождане на Месия, за да добиеш награда за своите петвековни страдания. Какво искате от подобен народ? Той е роб и роб безусловен и аз имам пълно човеческо право да го прокълна от сичкото си сърце и душа, ако той и занапред остане така равнодушен към своята горчива съдба. Проклет да е, ако той не въстане против своите кръвопийци.\" Това мисли за народа ни Ботев по негово време, заради това го проклина. Заради това и Петко Славейков пише, че \"не сме народ, а мърша\". Че и Вазов казва своето мнение по въпроса. То е: \"Тъй е, брате; всичко днеска в нас съзира се, че гасне,/ равнодуье навсъде е; глас и звуци гръмогласни/ не го стряскат от сънят.\" Казваме, че това е минало, макар и незабравимо. Нека видим какво е днешното положение у нас, след 30-годишно тържество на свободата и демокрацията... Бяхме 9 милиона граждани на отечеството. Сега сме под 7 милиона. Над два милиона забегнаха в чужбина - едни, за да се спасят от сиромашията, която ги мори у нас, други, за да учат и се квалифицират. Петстотин села вече ги няма на картата. 1081 училища са закрити. Десетки населени места нямат возерия до градовете, лишени са от здравна помощ и лекарства. Работници и служители не получават с месеци заплатите си. Министър-председателят Бойко Борисов сключи предателски договор с Македония, с който я признахме като отделна нация, с отделен език. Затова биде възнаграден: тези дни Ципрас и Заев бяха отличени затуй, че \"създадоха\" Северна Македония. Новоизпеченият северомакедонец каза, че ще сподели наградата си с Бойко Борисов. Правилно, нашият управник си я заслужи... Тия дни той ни информира, че се провира през иглени уши заради България. Не знам каква е иглата и колко е голям процепът й, но резултатите от провирането са тези, които посочих по-горе. А подобни \"прелести\" има още много, много... Чета Ботев, гледам какво е положението в родината ни днес и се убеждавам, че то е гнуснаво и скотско. И като поета се питам какво още по-голямо зло трябва да ни сполети, за да въстанем срещу тия, които ни набутаха в интензивното отделение на историята. А знайно е, че оттам почти винаги болните излизат напред с краката... Уви, както някога, по време на робството, народът ни спи и дремуца, дремуца и спи. Послушайте какво продължават да говорят някои люде: \"Он е добар, он е много добар, он си е като назе.\" И още: \"Живеем зле, ама поминуваме, поминуваме.\" Тези дни гледах по телевизията интервю с лекар от болница, в която бяха били негов колега. На журналистически въпрос какво ще правите след тоя случай, той отговори: \"Какво да правим, свикнахме.\" Свикнахме и продължаваме да живеем скапания си живот. Боя се, че повикът ми ще бъде глас в пустиня, но не мога да се въздържа, човек съм, българин съм, провиквам се: Българи, събудете се! Защото, не го ли сторите, рано или късно някой ще ви събуди и ще ви накара боси да вършеете магарешки тръни...", "date": "2019.02.28", "title": "Българи, събудете се!"}
{"url": "https://duma.bg/gradat-na-spasenieto-n186388", "text": "Прекрасната морска гледка към малкия залив и Стария Созопол веднага грабва погледа. Романтика, простор и невероятни пейзажи се разкриват пред очите. Созопол е най-древното селище по нашето Черноморие - поне на 6000 години! Древногръцкият историк Херодот пише, че тук е живяло тракийско племе. Созопол е град в южната част на Бургаския залив, на 35 км от Бургас. В началото на VII в. пр.н.е. гърците основали колония и я нарекли Аполония - на името на древногръцкия бог Аполон, покровител на изселниците, почитан и като лечител. Нижат се вековете. В 330 г. Аполония сменя името си и започва да се нарича Созопол, което в превод от гръцки означавало \"град на спасението\". Специалисти свързват този акт с обявяването на християнството за официална религия. Градът оставя зад гърба си богата история, примесена с митове и легенди. След Освобождението Созопол става голям риболовен център. Васил Митаков, който е съдия в града в началото на XX в., пише: \"Къщите са стари, паянтови, калдъръмени улички, никакви дворове. Населението се дели на бедни и богати. Живеят само с риболов и лозарство. Най-големият приход обаче е от таляните, с които ловят скумрия. Вода в града няма. Докарват я отвън с мулета. В целия град има само няколко десетки българи.\" Положението бързо се променя. Както през 1906 г., така и през 30-те години на XX в., има голямо изселване на гърците. Бързо нараства броят на българите в града. За начало на археологическите разкопки се приема 1904 г., когато френски екип търси античната Аполония. Откритите старини са предадени във фонда на Лувъра в Париж. Сред тях са рисувани антични вази от XVII в. пр.н.е., позлатен венец на тракийски владетел, изящен бюст от варовик на аполонийска жена и др. Едни от най-значителните разкопки са проведени в първите години на социализма - 1946-1949 г., под ръководството на големия наш историк и археолог Иван Венедиков и резултатите са публикувани в сборника \"Аполония\". Започва изпълнението на разгърната програма за проучване на миналото, за спасяване на историческите съкровища на града и превръщането на Созопол в град-музей. След грижлива подготовка през 1961 г. в старата част е открит Археологическият музей с център за морска история и подводна археология. Той представя хилядолетната култура на Созопол от края на IV хил. пр.н.е. до края на XVII в. от н.е. Постепенно в подредбата му се очертават две направления: Археология (V хил. пр.н.е. - XVII в. от н.е.) и Християнско изкуство (XVII-XIX в.). Най-забележителни са колекциите от каменни и оловни котви и щокове (II-I хил. пр.н.е.). Особено ценни са красивата аполонска рисувана керамика, античните и средновековни амфори. Експонатите от късната античност и Средновековието представят Созопол като важен административен, културен и религиозен център на границата на двете империи - България и Византия. В музея може да бъде видяно алабастровото ковчеже, в което векове са били съхранявани мощите на Св. Йоан Предтеча. Там е и кутийката с надпис на гръцки, която разказва за пътя им. С мощите на Св. Йоан Созопол е победител в класацията \"Чудесата на България\", проведена през 2011 г. Музеят е под номер 8 в списъка на \"Стоте национални туристически обекта\". При археологически разкопки през 1973-1977 г. са проучени тракийски надгробни могили и антични некрополи.  Средновековен Созопол е ограден от крепостна стена и кули, строени по времето на император Анастасий - около 511 г. От защитната стена са оцелели до днес значителни фрагменти с височина 3-4 м, както и южната стражева кула. Извършена е тяхната реконструкция и консервация. През 1970 г. е открита къщата-музей \"Ал. Мутафов\". Черквата \"Св. Зосим\" е изградена на мястото на средновековен храм. Нейно богатство са иконите, рисувани от най-даровития созополски възрожденски художник Димитър Созополски. Черквата \"Св. Успение Богородично\" е един от 28-те християнски храма, съществували в Стария Созопол. Тя е обявена за паметник на културата под закрилата на ЮНЕСКО. През Възраждането Созопол изживява икономически, стопански, социален и културен подем, който се отразява на градоустройствената и архитектурната структура. Строят се забележителни къщи - едни от най-ярките образци на черноморската къща. Каменните приземия и надвесените над тях еркери с дървена обшивка на жилищния етаж, тесните калдъръмени улици създават специфичната романтика на града. През 1974 г. с решение на Министерския съвет старата част на града е обявена за архитектурно-исторически резерват. Музейният комплекс обхваща над 194 сгради, обявени за паметници на културата. Сред най-интересните са къщите на Ана Трендафилова, Дука Дуков, Ат. Гяуров, Яни Пинелов, Мариета Стефанова, на Куртияди. В списъка са черквите \"Св. Богородица\", \"Св. Георги\", \"Св. Св. Кирил и Методий\" - тя е построена в края на XIX в. от уста Генчо Кънев, а резбованият таван е привнесен от разрушената черква \"Св. Яни\". Още защитени са къщите на Креаноолу, на Тодор Загоров, на Димитър Ласкаридис. В града има художествена галерия, настанена в сградата на старото училище, която е паметник на културата. За защитени местности през 1970 г. са обявени фиордите между Созопол и местността Каваците, както и находището на блатно кокиче. Природни забележителности са пясъчните дюни (1984 г.), на които след промените през 1989 г. не един път се посяга. Градът става общински център с 12 селища в годините на социализма. Открита е риболовна база, рибоконсервен цех, винарска изба. От 3195 жители през 1946 г. броят им нараства на 4439 през 1985 г. Малкото градче става седалище на АПК, има научна станция по рибарство, обзаведена е поликлиника, създават се физкултурно и туристическо дружество, ловно-рибарска дружинка, открито е средно училище, изградени са десетки почивни станции, китни къмпинги, добре уредени плажове, препълнени през летните месеци. И друга завидна позиция заема Созопол - през 1979 г. е обявен за център на международния стопански туризъм. Градът е домакин на ежегодните празници на изкуствата \"Аполония\". Упойващият мирис на море, дъхът на смокини, шумът на вълните, съкровищата от отминали епохи - това са само част от спомените, които отнасят хилядите гости от вълшебния Созопол. В навечерието на 90-годишния си юбилей авторът на ДУМА Михо Червенков издаде своята 16-а книга \"Неподвластни на времето - личности, събития, традиции\". Журналист, краевед и автор на тритомника \"История за град Костенец и котловината\", Червенков се е занимавал с проучвания на Костенския край. В новата си книга обаче той пише за личности, събития и традиции от цялата страна, не само за родното си с. Момина църква, Средецка община, и за Костенския край, където живее повече от 50 години. За значимата си обществена и лекторска дейност Михо Червенков е отличен с ордени \"Кирил и Методий\" - втора и първа степен. През 2013 г. е избран за почетен гражданин на община Костенец.", "date": "2019.02.28", "title": " Градът на спасението"}
{"url": "https://duma.bg/parlamentat-stana-chastna-firma-n186389", "text": "Този филм с политическите разводи между предизборни и следизборни коалиции вече сме го гледали. \"Обединени патриоти\" (ОП) по примера на колегите си от РБ (Реформаторския блок) отиват самостоятелно на вота за Европарламент. Сбъдва се и мечтата на Волен Сидеров да води листата за изборите, но само на своята \"Атака\"... Можем да поздравим социолозите, които обявиха още преди месеци, че при отделно явяване на евроизборите трите партии имат шанс най-много за 1,5%, тоест при около 40% избиратели шанс имат ГЕРБ, БСП и ДПС. Като се имат предвид последните изследвания, комай ще имаме 7+7+3.  Пак се потвърждава, че който се е прегърнал в изпълнителната власт с ГЕРБ, е отишъл в политическото небитие. Бизнесменът политик пък - Валери Симеонов, вкара предложение за промяна на правилника на Народното събрание с цел да бъдат лишени от всякакви средства напусналите депутати от левицата. Смешното в случая е, че на парламента Симеонов гледа като на търговско дружество, фирма или свойта лична медия. \"Какво означава няма да се явяват в Народното събрание. Това означава отказ от изпълнение на служебни задължения. Тъй като аз идвам от бизнеса, не мога да си представя, че някой мой работник или служител ще каже, че ще протестира срещу методите на работа във фирмата, като не присъства на работа. Като не присъстваш на работата, ти трябва да бъдеш уволнен\", изцепи се Симеонов, лидер на партия НФСБ. Не му идва на ум, че има различни политическите инструменти, които партии по цял свят използват, за да окажат натиск върху управляващите, и един от тях е напускането на парламента. Това е политически бойкот на политиките, които водят управляващите или мнозинството в парламента, бойкот на калпавите закони, наложени от тях. ГЕРБ са майстори в налагането на закони насила и на инат, което спокойно може да се нарече диктатура на мнозинството - нещо да ви напомня?  Във Великобритания консервативната партия дори предизвика вот на доверие към собствения си лидер Тереза Мей около споразумението за \"Брекзит\". Дали Симеонов ще предложи в правилника на английския парламент да въведат за такова решение глоба? Личното его на мнозинството народни избраници, непокрито с професионални, политически, правни и научни познания, води до некадърно скалъпени лобистки закони, които непрекъснато търпят промени и промени на промените. Връх в това отношение е Изборният кодекс. За каква демокрация и плурализъм на мнения можем да говорим при такъв политически \"елит\"... В тълковния речник думата \"елит\" се обяснява като отбрана част от дадена социална група, професия и други. Симеонов при всички случаи възприема себе си като част от тази група - явно според него само преуспели бизнесмени имат право да са и политици, останалите са просто \"мои работници и служители\"...", "date": "2019.02.28", "title": "Парламентът стана частна фирма"}
{"url": "https://duma.bg/datata-n186387", "text": "1892 - НАПИСАН Е ТЕКСТЪТ НА БЪЛГАРСКИЯ УЧИЛИЩЕН ХИМН. Известен е на всеки българин с първия стих \"Върви, народе възродени\". Авторът Стоян Михайловски озаглавява творбата си \"Химнъ на Св. св. Кирилъ и Методи\". Тя включва 14 куплета, от които днес изпълняваме най-често първите шест. През 1901 г. Панайот Пипков създава музиката към химна. 1895 - СЪЗДАДЕН Е ПАРКЪТ \"АЯЗМОТО\" В СТАРА ЗАГОРА. Първият градски парк от европейски тип в България. Заема площ от 3200 дка и разполага с уникални за страната ни дървесни видове. Идеята на митрополит Методий Кусев, чието име носи паркът, за изграждането му била приета скептично от старозагорци. Той обаче изпратил писма до православни манастири и църковни общности в различни краища на света и получил семена на различни дървесни видове. Някои от засадените от него дървета са живи и до днес. 1907 - ВЪВ ВЕЛИКО ТЪРНОВО СЕ РАЖДА ЕМИЛИЯН СТАНЕВ, ПИСАТЕЛ (УМИРА 1979 Г.). Истинското му име е Никола Стоянов Станев. Сред най-известните му творби са повестта \"Крадецът на праскови\" и романът \"Иван Кондарев\", в който описва събитията около Септемврийското въстание през 1923 г. Автор на книги за деца и юноши, сред които \"През гори и води\", \"Лакомото мече\" и \"Чернишка\", на романите \"Антихрист\", \"Търновската царица\" и др. Творбите му са преведени на повече от 20 езика. 1909 - ЗА ПЪРВИ ПЪТ В СВЕТА В САЩ Е ОТБЕЛЯЗАН МЕЖДУНАРОДНИЯТ ДЕН НА ЖЕНАТА. Инициативата е на Американската социалистическа партия. Идеята се появява след бурната индустриализация и икономическа експанзия, която поражда протести за подобряване условията на труд. Календарното време на деня е свързано с първата масова проява на жени работнички, състояла се на 8 март 1857 г. в Ню Йорк. Жените от шивашки и текстилни предприятия излизат на протест срещу лошите условия на труд и ниските заплати. Атакувани са и разпръснати от полицията. Две години по-късно през март тези жени създават своя първи работнически синдикат. 1978 - В РУСЕ Е ОТКРИТ ПАНТЕОНЪТ НА ВЪЗРОЖДЕНЦИТЕ. Национален паметник-костница на героите, загинали за българската свобода. Костите на Любен Каравелов, Захарий Стоянов, Стефан Караджа, Панайот Хитов, баба Тонка Обретенова, Никола Обретенов, Панайот Волов, Ангел Кънчев се съхраняват в мраморната зала на 22-метровия пантеон. 39 видни възрожденци са погребани в отделни гробове. Вписани са имената на още 453 просветители, четници и опълченци. 2008 - ПОЖАР ВЪВ ВЛАКА СОФИЯ-КАРДАМ. Инцидентът става при навлизането в индустриалната зона на Червен бряг. Възниква във втория кушет-вагон и бързо се разраства към съседния спален вагон. В пожара изгарят 9 пътници, сред които и директорът на Националния археологически музей Рашо Рашев. На 5 март 2008 г. в страната е обявен Ден на национален траур.", "date": "2019.02.28", "title": "Датата"}
{"url": "https://duma.bg/muzikata-e-tretiyat-uchastnik-v-postanovkata-melodiya-v-nov-teatar-ndk-n186384", "text": "\"Мелодия\" от Диъдри Кинахан ще има премиера днес, 28 февруари, и на 11 март на сцената на Нов театър НДК, научи ДУМА от режисьора Бойко Илиев, директор. Постановката и музикалната картина са дело на Клара Армандова. Сценография и костюми Венелин Шурелов. Участват Никола Мутафов и Диана Костова. Следващото представление е на 26 март от 19.30 ч. На пръв поглед връзката между нашумелия филм \"Роди се звезда\" и пиесата \"Мелодия\" от Кинахан в афиша на Нов театър НДК е почти несъществуваща. Но от втори път зрителят ще я открие. Лентата с Лейди Гага и Брадли Купър разказва за истинската любов, и в постановката на Клара Армандова любовта е водеща. Музиката свързва душите на главните герои, чрез нея те изразяват чувствата си. И в двата случая сюжетът не е сложен, но е докосващ, посочват от екипа. През една пролетна сутрин случайността среща Уилям Кейн (в ролята Никола Мутафов), който години наред търси подходяща партньорка, с очарователната Катлийн Хил (Диана Костова), която не по-малко от него копнее за истинската любов, макар да работи като секретарка на рисково място - фирма за компаньонки. И двамата имат оскъден опит с отсрещния пол, което предизвиква поредица от недоразумения. В пътешествието на Уилям и Катлийн един към друг има много перипетии, но и победи, разбулени тайни, малки и големи открития, носталгия по детството, и мощен невидим съюзник - музиката. Когато думите не достигат, Уилям и Катлийн разговарят чрез музиката... Също като героите на Лейди Гага и Брадли Купър. Само че в \"Мелодия\" краят е щастлив.  Режисьорката Клара Армандова е носителка на престижната награда за най-добър режисьор на Международния театрален фестивал в Единбург (1994). Има 45 постановки във Великобритания, три в САЩ. В България е поставяла в театър \"Възраждане\" авторския спектакъл \"Лъч\" по мотиви на Шекспир. Армандова е известна актриса у нас през 1980-те и 1990-те години. Завършила е режисура във Великобритания (1991-1992).", "date": "2019.02.28", "title": "Музиката е третият участник в постановката \"Мелодия\" в Нов театър НДК"}
{"url": "https://duma.bg/uchenitsi-obshtuvat-s-izkustvoto-v-hg-dobrich-n186381", "text": "Приключи началният етап от образователния проект на Художествената галерия в Добрич \"Големите майстори и малките художници в ХГ Добрич\", финансиран от МК. Първите срещи на децата с екипа бяха посветени на двама класици в българското изобразително изкуство. В презентация  ученици от III и IV клас на СУ \"Д. Талев\" и ОУ \"Хр. Смирненски\" се срещнаха с интересната личност на Владимир Димитров - Майстора, възпял красотата и плодородието на българската земя и трудолюбието на селянина. Петокласници и шестокласници от СУ \"Св. Кл. Охридски\" научиха кой е първият директор на НХА (тогава Държавно рисувално училище) - Иван Мърквичка, чех по произход, свързал живота и творчеството си с България. През март проектът продължава с творчески работилници и образователни игри.", "date": "2019.02.28", "title": "Ученици общуват с изкуството в ХГ Добрич"}
{"url": "https://duma.bg/dvudneven-festival-na-alarma-pank-dzhaz-n186382", "text": "Фестивалът \"Аларма пънк джаз\" кани днес, 28 февруари, и на 1 март от 21 ч. на камерен двудневен фестивал, посветен на новата електроакустична авангардна музика. Във Второ студио на БНР ще се състои световна премиера на ембиънт дуета Маня Ристич/E.U.E.R.P.I. (Сърбия/България) - първата вечер. Втората вечер със свои изпълнения ще се представи живеещият в Грузия нюйоркски мултиинструменталист Кристофър Манинг (Fotgjengeren). Всеки от концертите ще се записва за \"Златния фонд\" на \"Аларма\", така че влизането в и излизането от залата след 21.30-21.40 ч. ще е невъзможно, уточняват организаторите.", "date": "2019.02.28", "title": "Двудневен фестивал на \"Аларма пънк джаз\""}
{"url": "https://duma.bg/svoboden-vhod-v-balgarsko-vazrazhdane-na-3-mart-n186383", "text": "Експозицията \"Българско възраждане\" на Регионалния исторически музей в Старинен Пловдив ще работи от 9.30 до 17 ч. на 3 март, по случай Националния празник на България, с безплатен вход за посетители. Промоционално на 50 процента от тяхната стойност ще се предлагат всички издания на музея (годишници, сборници от научни конференции, справочници, книжки за оцветяване и стенен календар за 2019 г.) до изчерпване на количествата. На снимката: Стенен календар за 2019 г.", "date": "2019.02.28", "title": "Свободен вход в \"Българско възраждане\" на 3 март"}
{"url": "https://duma.bg/daniela-bobeva-prognoziraneto-na-ikonomikata-u-nas-e-kato-hvarlyane-na-bob-n186409", "text": "Учени и представители на държавата се оказаха на различни позиции в разбирането дали и кога ще бъде засегната България от икономическа криза. Българската икономика трудно се подава на прогнозиране, това е нещо като хвърлянето на боб, заяви бившият вицепремиер доц. д-р Даниела Бобева по време на форума \"Нова икономическа криза в България - кога и защо?\".  Тя отбеляза, че цикличността в икономиката предполага, че след период на икономически растеж в Европа ще следва и спад, като изтъкна, че държавата ни разполага с редица финансови механизми за посрещане на евентуална икономическа криза. Едни от тях е фискалният резерв, който е на много добро ниво. Заместник-министърът на икономиката Лъчезар Борисов беше категоричен, че заключенията на министерството са, че в следващите две, три до четири години в България няма да има икономическа криза, като посочи, че заключенията са на база икономически анализ при равни други условия, или ако няма катаклизъм от глобалната среда. Доц. д-р Даниела Бобева заяви, че не би могла да сподели оптимизма на заместник-министъра. Ако попитаме който и да е човек от улицата дали идва нова криза, той ще ни си изсмее и ще каже, че ние от 30 години сме си в криза, коментира Бобева с уговорката, че прави разлика между истинската криза и усещането за нея. Според Бобева усещането за криза е близко до нас, защото не сме се преборили с последиците на предишната и призна, че учените се притесняват да не пропуснат да я предскажат, както стана с предишната. Сред симптомите за кризата у нас бившият вицепремиер  посочи забавянето на икономическия растеж до 2,7% през третото тримесечие на 2018 година и смяната на модела на растежа, който сега се дължи на  от вътрешното търсене, а не на експорта.", "date": "2019.02.28", "title": "Даниела Бобева:   Прогнозирането на икономиката у нас е като хвърляне на боб"}
{"url": "https://duma.bg/videoto-na-despasito-bie-rekordi-po-gledaniya-n186378", "text": "Мегахитът \"Деспасито\" (Despacito) от пуерториканския певец Луис Фонси и рапъра Деди Янки се превърна в най-гледания видеоклип в YouTube с над 6 млрд. гледания, съобщиха от Гугъл. Видеото, публикувано за първи път през януари 2017 г., вече държи рекорда за най-бързите 2 млрд., 3 млрд. и 4 млрд. посещения (за 272 дни). Оригиналът на песента е на испански език, но парчето е известно и с английското си заглавие Slowly. Клипът е имал почти 2 млрд. гледания повече от най-големия му съперник - Shape of You на британския певец Ед Шийрън. Първият, който пресече границата от 2 млрд. гледания, беше южнокореецът Пси, разтърсил света със своя Gangnam Style през 2012 г. Парчето се превърна и в предизвикателство за денс маниаците. Сега Пси е на пета позиция в класациите на YouTube с 3,3 млрд. гледания.", "date": "2019.02.28", "title": "Видеото на \"Деспасито\" бие рекорди по гледания"}
{"url": "https://duma.bg/lihvite-po-bankovite-depoziti-prodalzhavat-da-padat-n186408", "text": "Средният лихвен процент по депозитите с договорен матуритет в левове през януари 2019 г. спада на годишна база за бизнеса с 0,17 пр.п. до 0,09%, а по тези в евро - с 0,11 пр.п. до 0,13 на сто, отчита БНБ. През януари 2019 г. спрямо януари 2018 г. средният лихвен процент по депозитите на домакинствата с договорен матуритет в левове и в евро намалява съответно с 0,03 пр.п. и с 0,04 пр.п. до 0,16%. През януари 2019 г. средният лихвен процент по кредитите на домакинствата за потребление в левове се повишава в сравнение с януари 2018 г. с 0,48 пр.п. до 8,57 на сто, а по тези в евро спада с 0,98 пр.п. до 4,18 на сто. При жилищните кредити в левове лихвата намалява с 0,38 пр.п. до 3,28 на сто, а по жилищните кредити в евро - с 0,50 пр.п. до 3,59 на сто. Годишният процент на разходите (ГПР) по кредитите за потребление в левове през януари 2019 г. в сравнение със същия месец на 2018 г. се повишава с 0,20 пр.п. до 10,56 на сто, а по кредитите за потребление в евро се понижава с 0,86 пр.п. до 4,66 на сто.", "date": "2019.02.28", "title": "Лихвите по банковите депозити продължават да падат"}
{"url": "https://duma.bg/spaska-veneva-n186376", "text": "Лъчезарното момиче на дизайнерския екип, експертката в модните тенденции, пазителката на графичните правила във вестника пренася вкуса и идеите си на страниците на ДУМА, а усмивката й внася лъчите светлина във всекидневната напрегната работа на колектива. Бъди здрава, щастлива и обичана, Спейси, твори, смей се и мечтай! Наздраве! От колегите", "date": "2019.02.28", "title": " Спаска Венева"}
{"url": "https://duma.bg/bdzh-puska-dopalnitelni-mesta-vav-vlakovete-n186410", "text": "\"БДЖ-Пътнически превози\" ще осигури над 8000 допълнителни места в съставите на някои влакове, които пътуват по основните направления в страната. Причината е повечето пътуващи по време на почивните дни и за националния празник на България 3-и март, съобщиха от дружеството. Сред влаковете с увеличени състави ще бъдат тези от столицата до Варна, Бургас, Пловдив, Свиленград, Стара Загора, Горна Оряховица, Лом, Видин, Благоевград, Кюстендил и Петрич. Както и от тези градове към София. Заради очакван голям интерес към пътуване с теснолинейката на 3-и март ще бъдат осигурени допълнителни вагони и за влак \"Родопи\" по направлението Септември-Добринище-Септември. От БДЖ напомнят, че при купуване на билети за отиване и връщане, има 10% до 30% намаление от редовната цена на билета в зависимост от различните търговски оферти на дружеството. Пътниците могат да получат подробна информация за свободните места във влаковете през почивните дни от служителите на гишетата \"Информация\" и билетните каси в железопътните гари и бюра в страната.", "date": "2019.02.28", "title": " БДЖ пуска допълнителни места във влаковете"}
{"url": "https://duma.bg/pak-otlagat-kodeksa-za-zemyata-n186411", "text": "Мнозинството в Народното събрание удължи до 31 декември 2019 г. срока за изготвяне и внасяне в НС на законопроект за поземлените отношения и опазването на земеделските земи. Той трябва да уреди отношенията в земеползването, свързани със собствеността на земеделските земи, с арендните отношения и с опазването на селскостопанското имущество, като по този начин се предложи организирана и последователна уредба на поземлените отношения в страната. Предложението за отлагане бе на Министерството на земеделието. И така срокът от 28 февруари се променя на 31 декември. Обединени патриоти и ДПС смятат, че удължаването не е добро решение, а нуждата от такъв закон е отдавна. Петър Петров от ОП предупреди, че това ще има сериозни последствия за управляващата коалиция. Няма как да обясним на хората за неуредените поземлени отношения у нас, обясни той. По думите му няма политическа воля у ГЕРБ за решаване на този изключително важен въпрос. Унищожават се стада, защото собствениците им все още не могат да купуват земя, общинска собственост, забраната е от социализма, информира Петров. И предупреди, че това ще доведе и до уголемяване на \"селскостопанските октоподи\" у нас, до моностопанства, в които се отглежда само пшеница и ечемик. Вече има около 500 села, заличени от картата на България, отбеляза Петър Петров. Подкрепи го Бюрхан Абазов, като уточни, че ДПС ще приеме удължаването на срока, за да се избегне хаосът. Но, подчерта той, нашата идея да прехвърлим всичко на бранша и да чакаме от него да постигне консенсус, е неработеща. Къде е позицията на държавата, която иска да въведе ред в поземлените отношения, и какъв тип земеделие иска да развива тя в дългосрочен план, упрекна той управляващите.", "date": "2019.02.28", "title": " Пак отлагат Кодекса за земята"}
{"url": "https://duma.bg/nov-kontsesioner-poema-vagledobiva-v-uchastak-bobov-dol-n186412", "text": "Свързваната с енергийния бос Христо Ковачки фирма \"Въгледобив Бобов дол\" прехвърля концесията за участък \"Бобов дол\" от находището \"Бобовдолски въглищен басейн\" на друга фирма, която също вероятно има връзка с Ковачки. Правителството е одобрило на заседанието си поисканата от \"Въгледобив Бобов дол\" промяна и вече всички права и задължения по 35-годишния концесионен договор се прехвърлят на фирмата \"Гранд Енерджи\" ЕООД. Според Търговския регистър едноличен собственик на новия концесионер е Александър Спасов. До лятото на 2013 г. обаче съдружници във фирмата с капитал от 5 хил. лв. с равни дялове са били Светлан Убчев и Валентин Терзийски, бивш шеф на \"Топлофикация-Плевен\", за която се счита, че е част от империята на Ковачки, притежавана от различни офшорки, предаде \"Медиапул\". \"Гранд Енерджи\" се занимава с производство на електрическа и топлинна енергия, пренос и разпределение на топлоенергия и строежи и ремонти в областта на електро- и топлопроизводството. Фирмата е регистрирана в една сграда с търговеца на ток \"Гранд Енерджи Дистрибюшън\", който в момента е собственост на Надежда Арсова, но до 2011 г. бил притежание на ТЕЦ \"Бобов дол\", също свързван с Ковачки. Самата Арсова участва в редица други фирми от сектора на енергетиката, за които се смята, че са контролирани от спорния енергиен бизнесмен. От новия концесионер ще се изисква увеличаване на банковата гаранция за изпълнение на ангажиментите му по договора за добив. \"До момента исканата банкова гаранция покриваше 50% от паричните задължения на концесионера. След измененията тя трябва да покрива изцяло всички (не само паричните) задължения, свързани с изпълнението на концесионния договор\", посочват от Министерския съвет. Участък \"Бобов дол\" от находището \"Бобовдолски въглищен басейн\" е разположен в землището на едноименната община, област Кюстендил. Концесионният договор за добив на въглища от него е сключен през 2005 г. за срок от 35 г.", "date": "2019.02.28", "title": "Нов концесионер поема въгледобива в участък \"Бобов дол\""}
{"url": "https://duma.bg/ariana-grande-nadvi-v-mrezhata-selena-gomes-n186377", "text": "Американската актриса, изпълнителка и авторка на песни Ариана Гранде измести колежката си Селена Гомес като жената с най-много последователи в инстаграм. Разликата между двете звезди е малка. Гранде има 146 286 173 последователи, а Гомес - 146 267 801. Въпреки впечатляващата популярност двете певици все още са в сянката на футболиста Кристиано Роналдо, който измести Селена Гомес от първото място през октомври миналата година и има над 155 млн. последователи. Феновете на Ариана Гранде в мрежата са се увеличили с 13 млн. за 4 месеца. Това съвпада с излизането на новия й албум, кръстен Thank U, Next, но и с раздялата с годеника й Пийт Дейвидсън през октомври, малко след годежа им. Селена Гомес остана с по-малко последователи, защото от септември миналата година до януари отсъстваше от социалните мрежи. Тя се лекуваше от тревожност и депресия.", "date": "2019.02.28", "title": "Ариана Гранде надви в мрежата Селена Гомес"}
{"url": "https://duma.bg/disbalansite-v-ikonomikata-ni-ostavat-n186413", "text": "България остава в групата на държавите с макроикономически дисбаланси и тази година, става ясно доклада на Брюксел за състоянието на икономиките в страните от ЕС. През миналата година страната ни излезе от по-тежката категория - на страните с прекомерни дисбаланси. Ако няма съществени проблеми в икономиката и финансите у нас, догодина има шанс страната да излезе и от групата с дисбалансите. ЕК смята, че банковият сектор в България като цяло е подсилен, но остават някои слаби места, свързани с оценката на активите и подсилване на рамката за преструктуриране на банки. Подчертани са и проблемите в застраховането, където ЕК се тревожи заради ценообразуването на \"Гражданска отговорност\", ефективността на бюрото \"Зелена карта\" и разнопосочната съдебна практика по отношение на обезщетенията. Задлъжнялостта в частния сектор намалява, но нивата й остават високи, смята още ЕК. Намалява и делът на необслужваните кредити, но той все още остана на нива над средните за ЕС. Според ЕК през 2018 г. България има \"значителен напредък\" по отношение на реформите във финансовия сектор, \"известен напредък\" по отношение на събирането на данъците и борбата със сивата икономика, подобряване на надзора върху финансовия сектор, подобряване на заетостта на уязвимите социални групи, осигуряване на качествено и достъпно образование. Слаб обаче е напредъкът по отношение на четири болни теми - управлението на държавните предприятия, реформата на несъстоятелността, здравеопазването и формулата за минималната работна заплата.", "date": "2019.02.28", "title": "Дисбалансите в икономиката ни остават"}
{"url": "https://duma.bg/otlagane-na-brekzit-e-vse-po-veroyatno-n186444", "text": "Отлагане с няколко месеца на преходния период за Брекзит става все по-вероятен вариант за изход от кризата между Великобритания и ЕС. Камарата на общините одобри снощи новия план за Брекзит, представен от премиера Тереза Мей и отхвърли алтернативното предложение на лейбъристите. Според плана на Мей на 12 март депутатите трябва да гласуват още веднъж за споразумението с Брюксел, а дотогава тя ще се опита да предоговори спорните моменти. Много е вероятно обаче споразумението да бъде отхвърлено от парламента, защото веднъж вече през януари документът не получи нужната му подкрепа. Затова Мей ще предложи на депутатите още два варианта - да подкрепят Брекзит без сделка или отлагане на \"развода\". Вчера пореден сигнал, че предоговаряне на Брекзит няма да има, дойде от Франция и Германия. Президентът Емануел Макрон и канцлерът Ангела Меркел бяха единодушни, че вече постигнатото споразумение не може да бъде променяно. И двамата обаче не изключиха варианта за отлагане на Брекзит. Преди дни председателят на Европейския съвет Доналд Туск също намекна, че отлагането е добър вариант, за да се излезе от задънената улица. Подобно мнение изрази и председателя на ЕК Жан-Клод Юнкер, с който Тереза Мей имаше три срещи само за последните две седмици.", "date": "2019.02.28", "title": "Отлагане на Брекзит е все по-вероятно"}
{"url": "https://duma.bg/samoletni-nevoli-za-amerikantsi-i-rusnatsi-predi-dan-kolov-nikola-petrov-n186370", "text": "Снежна буря обърка полета на американците за турнира \"Дан Колов - Никола Петров\" по свободна и класическа борба, който стартира днес в Русе. Янките изпуснаха връзката за Европа и пристигнаха с 8 различни полета на летището в Букурещ, а оттам бяха транспортирани с автобус до крайдунавския град. Олимпийският шампион в свободния стил Джордан Бъроуз дойде с ден закъснение, но въпреки това от треньорския щаб смятат, че това няма да повлияе на спортната му форма. Златният медалист от Лондон 2012 и трикратен световен шампион е фаворит за титлата в категория до 74 кг. Другият ас на отбора на САЩ Кайл Снайдер (97), олимпийски шампион от Рио 2016, също вече е у нас и направи първи тренировки в \"Арена Монбат\". Делегацията на янките е от 42 души. Транспортни неволи имаха и руснаците. Тимът в свободния стил също изпусна полета, но снощи пристигна в Русе заедно с класиците на Сборная, начело с олимпийските шампиони Роман Власов (77), Давид Чакветадзе (87) и световния първенец Муса Евлоев (97).", "date": "2019.02.28", "title": "Самолетни неволи за американци и руснаци преди \"Дан Колов - Никола Петров\""}
{"url": "https://duma.bg/savetat-za-sigurnost-shte-glasuva-rezolyutsiya-za-venetsuela-n186441", "text": "Две резолюции - на Русия и на САЩ, за ситуацията във Венецуела ще бъдат разгледани днес в Съвета за сигурност на ООН.  В документа, внесен от американските представители, се призовава властите във Венецуела да не блокират доставкиоте на хуманитарна помощ. Освен това се отправя и призив за организирането на \"свободни, справедливи и заслужаващи доверие избори\" в страната, на които да присъстват международни наблюдатели. САЩ предлагат в процеса да участва генералният секретар на ООН, чийто авторитет би го превърнал в гарант за организирането на честни избори. Междувременно Русия внесе свой проект на резолюция, в който предлага да се отстояват \"независимостта и суверенитетът на страната\".", "date": "2019.02.28", "title": "Съветът за сигурност ще гласува резолюция за Венецуела"}
{"url": "https://duma.bg/proval-na-pregovorite-mezhdu-tramp-i-kim-n186443", "text": "Неочаквано бързо завърши втората среща между Доналд Тръмп и Ким Чен Ун в Ханой. Днес двамата лидери разговаряха за втори път, след като вчера вечеряха заедно. Днешните преговори очевидно са приключили по-бързо от очакваното и то с провал. От американската делегация съобщиха буквално преди минути, че разговорите са прекратени и че пресконференцията след срещата ще е с два часа по-рано от обявеното предварително. Ким Чен Ун напусна с хотел Метропол, където се проведе срещата. Няколко минути след него това направи и американската делегация. Няма да има съвместна декларация нито допълнителни разговори. Драматичният обрат настъпи неочаквано, защото след вчерашния ден и Ким, и Тръмп дадоха сигнали, че очакват успешно развитие и дори подписването на ключово споразумение. Преди вчерашната официална вечеря американският лидер изсипа куп комплименти по адрес на севернокорейския вожд и неговата страна. Обеща на КНДР \"брилятно бъдеще\", разбира се при условие, че се откаже от ядрената си програма. За днес бе планиран и работен обяд между двете делегации, но и той се отлага.  Очаква се Тръмп да даде пресконференция в хотела си всеки момент. ", "date": "2019.02.28", "title": "Провал на преговорите между Тръмп и Ким "}
{"url": "https://duma.bg/evn-iskat-novi-tseni-na-toka-i-parnoto-n186453", "text": "Нови, по-високи цени на тока и парното от 1 юли поискаха от дружеството EVN. От доставчика обявиха днес, че ще внесат в КЕВР заявление за утвържаване на нови цени на мрежовите услуги, на електрическата и топлинната енергия.  Като причина за поредното повишение на цените, от EVN посочват \"необходими приходи за обезпечаване на лицензионните задължения на компанията и изпълнението на дейности, възложени със закон\". В новата калкулация дружеството включва     актуалната цена на природния газ на \"Булгаргаз\" ЕАД за I-во тримесечие на 2019 година, норма на възвръщаемост на капитала - на база на приетата от регулатора, отчитане на реалните разходи на компанията към фонд \"Сигурност на електроенергийната система\", разходи, свързани с либерализацията на електроенергийния и газовия пазар, и разходи за балансиране съгласно Правилата за търговия с електрическа енергия на КЕВР, одобряване на необходимите средства за изпълнение на държавната политика за енергийна ефективност.", "date": "2019.02.28", "title": "EVN искат нови цени на тока и парното"}
{"url": "https://duma.bg/toplo-i-slanchevo-v-posledniya-den-na-fevruari-n186447", "text": "С пролетен полъх ще изпратим месец февруари. Топло и слънчево ще е днес, с температури до 8-13 градуса. Вятърът ще е слаб, до умерен, от запад и серевозапад. В петък, 1 март, температурите ще продължат да се повишават и на места ще достигнат 16-20 градуса. Ще е ясно и слънчево. През почивните дни се очаква леко застудяване и валежи от дъжд, но от понеделник пролетта се завръща.", "date": "2019.02.28", "title": "Топло и слънчево в последния ден на февруари"}
{"url": "https://duma.bg/korneliya-ninova-shte-uchastva-v-sreshta-na-vishegradskata-chetvorka-n186449", "text": "Председателят на БСП Корнелия Нинова ще участва в среща на лидери на партии от Вишеградската четворка - Унгария, Полша, Словакия и Чешка република, по тяхна покана. Събитието ще се проведе на 28.02.2019 в гр. Храдец Кралове, Чешка република. Това е третата среща във формат Вишеград плюс, в която Нинова участва. Първата се проведе в Словакия, а втората - в Унгария.  Очаква се на срещата лидерите да обсъдят общи позиции за бъдещето на Европа и да излязат с декларация. ", "date": "2019.02.28", "title": "Корнелия Нинова ще участва в среща на Вишеградската четворка"}
{"url": "https://duma.bg/gerb-ubediha-i-patriotite-da-othvarlyat-vetoto-n186450", "text": "Управляващата коалиция няма да се съобрази с ветото на президента върху промените в Изборния кодекс. След среща днес между парламентарните групи на ГЕРБ и \"Обединени патриоти\" мнозинството обяви стратегията си официално - отхвърляне на ветото и след това гласуване на предложените вече промени на промените, с които се връщат старите прагове за преференциите.   Въпреки че преди няколко дни от \"Атака\" и ВМРО обявиха, че ще подкрепят ветото, днес Цветан Цветанов е убедил коалиционните партньори да гласуват против.  Припомняме, че именно заради тази реакцията на ГЕРБ от БСП обявиха, че нямат намерение да се върнат в пленарна зала при обсъждането на ветото. Рязка смяна в позицията си демонстрира днес лидерът на \"Атака\" Волен Сидеров. Преди два дни той отправи призив ветото да бъде подкрепено. Днес обаче обяви, че най-вероятно държавният глава е бил подведен в оценката си за промените в изборните правила. Това, че ще отхвърлим ветото, не е проява на конфронтация, господин Радев е имал благородни намирания, но юридическият му екип вероятно го е подвел. Тъй като няма как да се поправят мотивите, ние ще отхвърлим ветото, в това няма драма, коментира Сидеров пред журналисти в НС.  Мотивът на управляващите да отхвърлят ветото е, че то не засяга само обезсмислянето на преференциите. Радев върна за ново обсъждане и ограничаването на машинното гласуване.  Наложено беше вето и на текстовете, според които не всички, а само част от решенията на ЦИК могат да се обжалват пред Върховния административен съд (ВАС). Върнати бяха и поправките, предвиждащи при отменено от ВАС решение на ЦИК, на общинските или на районните комисии, те да вземат ново решение, но не с мнозинство от две трети, а с обикновено мнозинство на половината плюс един от членовете си. Лидерът на групата на ГЕРБ Цветан Цветанов също обясни как мотивите на президента и на юридическия му екип не са правно издържани. Не било вярно, че се ограничава съдебното обжалване на актове на изборните комисии, както и че властта си осигурява мнозинства като намалява нужния кворум за взимане на решения. След като отхвърлят ветото, управляващите ще променят Изборния кодекс и ще върнат текстовете за преференциите във вида им преди ГЕРБ и ДПС да го обезсмислят с високи прагове. Преди седмица от най-голямата партия направиха завой по темата, след като обезсмислянето на преференциите предизвика критики и премиерът Бойко Борисов нареди да бъдат върнати старите правила.  Проектът на ГЕРБ за промени в ИК засяга единствено преференциите и предвижда да се върне досегашният 5-процентен праг за преференции на евроизбори, а за парламентарни -7%.  От НФСБ обаче имат други планове. Партията на бившия вицепремиер Валери Симеонов не се е отказала от вдигането на прага за преференциите. Депутатът от НФСБ Христиан Митев обяви, че може да се поиска нов регламент за преференциите. \"Възможно е да предложим различни прагове за пренареждане на листата на различни видове избори. Това ще стане с предложения между двете четения на новия законопроект за ремонт на кодекса\", каза депутатът от НФСБ Христиан Митев.", "date": "2019.02.28", "title": "ГЕРБ убедиха и Патриотите да отхвърлят ветото"}
{"url": "https://duma.bg/prezidentat-predupredi-za-natisk-otvan-za-turski-potok-n186451", "text": "За опит на чужди държави да оказват натиск на българската позиция по участието ни в ключови енергийни проекти предупреди президентът Румен Радев. Държавният глава направи остро изказване пред български журналисти в Словакия, където ще участва в среща на високо равнище на страните от Б9. Без да споменава конкретно за кои проекти и за какво вмешателство става въпрос, Радев намекна, че в Кошице е трябвало да бъде приета обща декларация, която, по думите му не е в интерес на България. Тук съм, за да не допусна друг да решава бъдещето на българските енергийни проекти. При подготовката на срещата установих, че определени текстове на предварително изготвената декларация застрашават реализацията на важни инфраструктурни проекти от наш национален интерес и направих необходимото проблемните текстове да бъдат извадени от декларацията, заяви президентът в отговор на журналистически въпрос за позицията, която ще отстоява на срещата в словашкия град. Във формата Б9 участват България, Естония, Латвия, Литва, Румъния, Словакия, Унгария, Чехия и Полша. Деветте държави трябва да обсъдят въпроси на сигурността в рамките на колективния подход на НАТО. В срещата ще участва генералният секретар на Алианса Йенс Столтенберг, който след това ще пристигне  в България. Знае се, че позицията на НАТО по отношение на Русия до голяма степен е синхронизирана с американската. Повечето държави от Б9 също държат антируска риторика. По отношение на енергийните проекти, САЩ отдавна се противопоставят на \"Турски поток\", а България вече даде заявка, че има желание газопроводът да минава и през нейна територия. Само след четири дни у нас пристига руският премиер Дмитрий Медведев, а водеща тема на срещите между него и Бойко Борисов също се очаква да бъдат енергийните проекти.  Трябва да материализираме интересите си, а не да ставаме заложник на чужди интереси, бе призивът на Румен Радев от Кошице. Той също така подчерта, че очаква българското правителство \"да материализира визитата на руския премиер в България, а не да ставаме заложник на чужди интереси\".  По думите на Румен Радев НАТО има достатъчно механизми за изработване на единна политика, докато регионалният формат изостря риториката, което не кореспондира с политиката на сдържане и диалог, възприета от Алианса. Президентът добави, че за съжаление неформалната инициатива Б9 се е отдалечила от замисъла си и дори създава рискове за интересите на деветте държави членки, отивайки отвъд приети от всички 29 съюзници подходи, съобщават от Президентството.  ", "date": "2019.02.28", "title": "Президентът предупреди за натиск отвън за \"Турски поток\""}
{"url": "https://duma.bg/vmro-otiva-samostoyatelno-na-evrovota-s-vodach-angel-dzhambazki-n186428", "text": "ВМРО започва подготовка за самостоятелно участие на евроизборите, като водач на листата им ще е Ангел Джамбазки. Това съобщи вчера зам.-председателят на партията Искрен Веселинов в НС. Той уточни, че за председател на предизборния щаб е избран Юлиан Ангелов. Войводите продължават обаче да държат вратата си отворена за всякакъв вид разговори с НФСБ и \"Атака\".  Веселинов аргументира действията на ВМРО с поредния неуспешен опит за провеждане на коалиционен съвет на \"Обединените патриоти\". След като стана ясно, че нашите партньори започнаха подготовка за самостоятелно явяване на избори, логично беше това да стори и ВМРО, подчерта той. \"Разделението не е нещо добро. Но със сигурност, ако продължим да сме втренчени в пъпа си и как да отразяваме собствените си проблеми в тема на деня, няма да направим никакъв резултат на евровота\", коментира Веселинов. По думите му изборите за Европейски парламент са своеобразен Рубикон, който ще позволи на патриотичните формации да променят курса на ЕС. \"Нашето знаме е от розово-либералния фашизъм да се тръгне към нормални човешки стойности, като семейство, вяра, национални ценности. Вярваме в това и сме убедени в успеха си\", поясни Веселинов.", "date": "2019.02.28", "title": " ВМРО отива самостоятелно на евровота с водач Ангел Джамбазки "}
{"url": "https://duma.bg/bsp-i-partiyata-na-zelenite-s-obsht-priziv-za-chestni-izbori-n186430", "text": "Като част от идеята за създаването на общ фронт за честни избори ръководството на БСП продължи срещите си с политически формации. Вчера идеите за прозрачен и свободен вот бяха подкрепени от представители от Партията на зелените. Двете формации имат еднакви позиции по приетите промени в Изборния кодекс и настояват за отмяната им. Срещата със зелените е част от поредицата разговори на БСП с извънпарламентарни партии и граждански сдружения по темата избори. Миналата седмица към идеята за фронт за честни избори на социалистите се присъединиха и от Гражданското сдружение \"Днес\". Корнелия Нинова потвърди позицията на партията, че депутатите от БСП няма да присъстват в пленарната зала при обсъждането на ветото на президента върху промените в Изборния кодекс. Самите управляващи обявиха предварително, че ще отхвърлят ветото, без дори да са прочели мотивите, подчерта лидерът на БСП. Няма смисъл социалистите да участват в нов дебат, в който биха изложили същите мотиви, с които около 26 часа се опитваха да отхвърлят промените, наложени от мнозинството, смята Нинова.", "date": "2019.02.28", "title": "БСП и Партията на зелените с общ призив за честни избори"}
{"url": "https://duma.bg/sboguvame-se-s-krasimir-uzunov-n186446", "text": "Близки, колеги и приятели ще се сбогуват днес с Красимир Узунов. Журналистът, създател на Агенция \"Фокус\", ще бъде погребан с военни почести. Поклонението ще се състои в 10.00 часа в зала „Концертна“ на Централния военен клуб, а опелото ще отслужи викарият на Софийската митрополия епископ Поликарп в църквата „Света София“, от 13.00 часа.  Красимир Узунов е роден през 1963 година в град Пещера. Завършва с отличие Висшето военно артилерийско училище (ВНВАУ) „Георги Димитров“ в Шумен през 1985 година, специалност Политически профил. През 1990 г. става известен с прякора „Поручика“, след като публикува коментар във вестник „Демокрация“, подписан като Поручик Красимир Узунов.  През 1990 г. създава първия клуб на Офицерската Легия „Раковски“ в Шумен. Напуска армията през септември 1991 г. На 7 юни 2000 г. създава първата българска частна информационна агенция „Фокус“.  През 2004 г. създава Радио „Фокус\" – Сливен, с което слага началото на най-голямата българска радиоверига „Фокус\", която в момента притежава 60 радиостанции, 15 регионални офиса и излъчва 12 самостоятелни програми.  Автор е на стотици публикации в български и чужди издания по проблемите на Македония, Западните Балкани, армията, националната сигурност, реформите в службите за сигурност и българската военна история.", "date": "2019.02.28", "title": "Сбогуваме се с Красимир Узунов"}
{"url": "https://duma.bg/pravnata-komisiya-otkaza-da-zamrazi-deputatskite-zaplati-n186431", "text": "Правната комисия в парламента за пореден път отхвърли предложението на БСП за замразяване на депутатските заплати. То бе разписано в промените в Правилника за организацията и дейността на НС и с него се предлагаше депутатите да получават възнаграждение от 2946 лв. Без нито един глас \"за\", с 12 - \"против\" и 1 \"въздържал се\" предложението не беше прието. Според Хамид Хамид от ДПС било обидно подобен текст да се разглежда. Членовете на комисията решиха при общо 5 неизвинени отсъствия за месеца депутатите да бъдат лишавани от месечните възнаграждения. Пропорционално на отсъствията ще се намаляват и представителните разходи. При 3 поредни и общо 5 за месеца отсъствия ще отпада и класът прослужено време. Да помислим дали да пристъпим към санкциите, призова в началото на дебатите Емил Димитров от ВМРО. Той предупреди, че по този начин се въвежда парламентарна диктатура. Не съм съгласен, че санкциите срещу отсъствия на депутати са диктатура, възрази Христиан Митев от НФСБ. Димитров не е убеден за ефекта от санкциите, тъй като практиката с отсъствията не я въвежда БСП. С ирония той предложи мнозинството направо да отмени заплатите за опозицията. Които управляват, взимат заплати, които не - няма, възмути се Димитров. Той подчерта, че депутатите от БСП не са в парламента, защото не са доволни от законите, които се приемат, и че са игнорирани, а сега им се показва, че може и правилникът да се променя. Депутатът се възмути, че се приемат процедурни правила в отсъствието на половината от депутатите. \"Работното място на народния представител не е фиксирано в пленарната зала. Ние ходим по комисии и групи за приятелство. Посещенията при избирателите също ми е работното място\", възрази Хамид Хамид от ДПС. Той припомни, че санкции и досега е имало и те са две трети от възнаграждението, когато депутатът отсъства повече от 5 дни от месеца или от 3 последователни пленарни заседания.  Правната комисия реши всяка парламентарна група да има право на една процедура по начина на водене по точка от дневен ред. Предложението беше на лидера на НФСБ Валери Симеонов и депутата Христиан Митев. То бе прието с 5 гласа \"за\", 2 - \"против\" и 2 - \"въздържали се\". Председателят на комисията Данаил Кирилов от ГЕРБ беше предложил сходна поправка, но я оттегли. По думите му с 15 процедури по един и същи повод дебатите се удължават с половин час. От ДПС остро възразиха срещу предложението. Според Хамид Хамид то е абсурдно. Иронично той изрази изумлението си, че никой не е предложил да се разреши на тези, които водят заседанието на парламента, да грешат само по един път. Хамид настоя параграфът да отпадне, но предложението му бе отхвърлено.", "date": "2019.02.28", "title": "Правната комисия отказа да замрази депутатските заплати "}
{"url": "https://duma.bg/pari-za-patishta-otivat-za-3d-klipcheta-n186432", "text": "Две години след гръмките обещания, че инфраструктурата в Горнооряховско ще бъде подобрена, резултат няма. През 2017 г. общинари и депутати от ГЕРБ се зарекоха пътищата в района да бъдат ремонтирани по програма \"Трансгранично сътрудничество\". Ангажимент пое и тогавашният регионалният министър Николай Нанков. Вместо това в сътрудничество с Румъния общината ще прави по програмата виртуален музей в Горна Оряховица, заложени са и 16 прожекции с 3D мапинг. Вместо нови пътища хората ще получaт прожекции върху фасадите на сграда, възмути се общинският лидер на БСП Огнян Стоянов. Съседни общини използват разумно възможностите на програмата и вместо за фойерверки инвестират в публична инфраструктура, подчерта той. През юни 2017 г. жителите на Първомайци излязоха на протест заради лошото състояние на шосето. Тогава кмет, общински съветници и народни представители от ГЕРБ се снимали на моста в селото и обещали, че пътят ще бъде включен в проект на АПИ по програма \"Трансгранично сътрудничество\" (\"Интеррег\"). Народният представител от \"БСП за България\" Явор Божанков отправи питане до регионалния министър Николай Нанков кога ще се кандидатства, какви са сроковете, колко ще продължи ремонтната дейност. \"Нанков лично пое ангажимент за неотложни дейности, проведе конферентен разговор с кметовете на Горна Оряховица и Велико Търново. 20 месеца след тези показни снимки и разговори нищо от обещаното не е дори започнато\", възмущава се Стоянов. Лидерът на БСП в общината разказа, че Горна Оряховица е спечелила съвместен проект с Румъния по програма \"Трансгранично сътрудничество\". По него ще бъде създаден виртуален музей, предвиждат се 16 прожекции с 3D мапинг. Стоянов подчерта, че съседни общини използват разумно възможностите на програмата за партньорство с Румъния и вместо за фойерверки инвестират средствата в публична инфраструктура. \"Управляващите да бъдат честни и да ви кажат в очите, че няма да се ремонтира пътят между Поликраище, Първомайци и Горна Оряховица. Няма внесен проект и няма и да има\", възмутен е Стоянов.  Местните сами повдигнаха темата за ужасното състояние на пътя през селото. Те се страхуват за живота си, тъй като пътните инциденти са ежедневие. \"Ако БСП управлява община Горна Оряховица, няма да допусне подобно разпиляване на ресурс. Нашите селища имат нужда от спешни действия за подобряване на инфраструктурата. Затова наличните пари по оперативните програми трябва с приоритет да се инвестират в нея, а не в някакви фойерверки и пищни тържества. Това се нарича стратегическо мислене и целеполагане, което явно днес липсва в управлението на общината\", категоричен е лидерът на социалистите в Горна Оряховица.", "date": "2019.02.28", "title": "Пари за пътища отиват за 3D клипчета"}
{"url": "https://duma.bg/stolichni-obshtinari-sindikati-i-shofori-sporiha-dva-chasa-bez-rezultat-n186425", "text": "С люти спорове премина заседанието на комисията по транспорт към Столичния общински съвет, на което присъстваха недоволни шофьори от градския транспорт. Над два часа съветници, синдикати и водачи спориха, надвикваха се и се прекъсваха в опит да представят исканията си и да отговарят на обвиненията един към друг. Представители на различни партии се обвиняваха в пиар и манипулации.  Шофьорите нападнаха синдикатите и ги обвиниха, че не защитават интересите им, заради което ги напускат. Недоволните поискаха обяснение от шефката на транспортната комисия Екатерина Йорданова, която е и синдикален лидер в транспорта в КНСБ, чии интереси защитава - на общината или на шофьорите.   Представителите на шофьорите бяха допуснати да представят подписка с исканията си пред комисията по настояване на омбудсмана Мая Манолова, която също присъства на заседанието. Водачите от електро и автотранспорта обобщиха претенциите си в 6 точки - увеличаване на заплатите, подобряване на условията на труд, намаляване на смените до 8,30 часа, съобразено с трафика разписание, бус ленти и увеличаване на почивките на крайните спирки. В момента почивките са между 2 и 6 минути и често не се ползват, за да се спазва графикът. На последните спирки има само химически тоалетни, а шофьорите искат и течаща вода. Лидерът на групата на БСП в СОС Калоян Паргов призова зам.-кмета Дончо Барбалов за актуализация на заплатите в транспорта в средата на годината. Общината има бюджет от 1,6 млрд. лв., трябва да може да осигури прилични тоалетни за шофьорите, убеден е Паргов. По време на заседанието пред сградата на ул. \"Московска\" 33 се бяха събрали и други шофьори. ", "date": "2019.02.28", "title": "Столични общинари, синдикати и шофьори спориха два часа без резултат"}
{"url": "https://duma.bg/ombudsmanat-okonchatelno-osadi-toplofikatsiya-sofiya-n186424", "text": "След близо 3-годишна съдебна сага омбудсманът Мая Манолова осъди \"Топлофикация-София\" за отказа на изпълнителния директор на дружеството да предостави информация по Закона за достъп до обществена информация. Омбудсманът искаше информация за т.нар. \"юрисконсултски възнаграждения\", които \"Топлофикация\" прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР. Решението на Административния съд е от 25 февруари, преписката вече е изпратена на изпълнителния директор, който е длъжен да предостави информацията изрично и изчерпателно. Решението е окончателно и не подлежи на обжалване. През 2018 г. съдът също отмени мълчалив отказ на директора на дружеството, но от \"Топлофикация\" отново решиха да не предоставят информация.", "date": "2019.02.28", "title": "Омбудсманът окончателно осъди \"Топлофикация-София\""}
{"url": "https://duma.bg/razshiryavat-deynostite-na-agentsiyata-za-horata-s-uvrezhdaniya-n186418", "text": "Разширява се обемът на дейностите, изпълнявани от Агенцията за хората с увреждания (АХУ) по отношение на финансирането на програми и проекти за насърчаване на стопанската инициатива на хората с увреждания, участие в координационния механизъм в областта на политиката за правата на хората с увреждания и осъществяване на контролна дейност. Това става ясно от проекта за нов Устройствен правилник на АХУ, публикуван на електронната страница на МТСП. Предвижда се увеличаване на щата на АХУ с 2 броя - от 24 на 26, за сметка на това щатът на специализираната администрация на Агенцията по заетостта пада с две бройки и вече ще е 2196.  С новия Закон за хората с увреждания са въведени нови контролни функции на АХУ, свързани с упражняването на контрол в областта на заетостта, правомерното изпълнение на задълженията на работодателите за използване на средствата от възстановени осигурителни вноски, контрол на специализираните предприятия и кооперации на хората с увреждания, включително на дейностите по изпълнение на целеви проекти и програми и др.  И досега агенцията имаше информационна система за хората с увреждания, но тя вече е обновена. В новите ангажименти на АХУ е да поддържа системата. Тя съдържа данни за здравословното състояние на хората с увреждания, тяхната квалификация, образователна степен, лични възможности за социално приобщаване, професионална реализация, социално-икономически статус, демографски и други данни.", "date": "2019.02.28", "title": "Разширяват дейностите на Агенцията за хората с увреждания"}
{"url": "https://duma.bg/bivsh-notarius-pomagal-na-retsidivisti-za-imotni-izmami-n186420", "text": "Разбита е престъпна група, която с фалшиви документи и измами е успяла да прехвърли собствеността на 23 имота за над 300 000 лв. Задържани са 10 души, като четирима са вече с обвинения, останалите шестима са с полицейски мерки. Един от задържаните е бивш нотариус, който е давал съвети какви документи да бъдат изготвени и при кой нотариус да се изповяда сделката. Разследването е продължило една година, но и досега не е установено дали престъпната група е била подпомагана от действащи нотариуси. Имотите са били прехвърляни на близки или роднини на участвали в престъпната група. Някои са били прехвърляни и на търговски фирми, за да се заличат следите при покупко-продажбите.  Измамниците са се възползвали предимно от хора, които живеят сами, като част от тях са с психични отклонения и не осъзнавали напълно действията си.", "date": "2019.02.28", "title": " Бивш нотариус помагал на  рецидивисти за имотни измами"}
{"url": "https://duma.bg/mazh-ubil-zhena-si-bil-preduprezhdavan-s-protokoli-n186416", "text": "Пореден случай на брутално домашно насилие завърши със смърт на 40-годишна жена. 41-годишен мъж от Варна е пребил съпругата си, с която били женени от няколко години, но бракът им не вървял. Жената е убита на 24 февруари, два дни преди първото заседание по бракоразводно дело, насрочено в съда във Варна. Според разследващите арестуваният Борислав Н. се скарал със съпругата си за пореден път вечерта. Скандалът преминал в побой. 40-годишната жена е пребита жестоко и оставена в безпомощно състояние в апартамента, където двамата живеели. \"След като оставил съпругата си в безпомощно състояние, Борислав позвънил на майка си и я повикал да му помогне да изнесе багажа си. След това майка и син напуснали жилището, без да се интересуват за състоянието на пребитата жена\", съобщават от прокуратурата. Убитата жена е подавала няколко жалби до полицията, става ясно от съобщението на прокуратурата. Реакцията на МВР била да съставя предупредителни протоколи на мъжа, защото жертвата казвала, че отношенията им се оправят.", "date": "2019.02.28", "title": "Мъж, убил жена си, бил   предупреждаван с протоколи"}
{"url": "https://duma.bg/darzhavata-se-oslushva-za-svlachishte-kray-asenovata-krepost-n186423", "text": "Община Асеновград отново поиска средства за финансиране на дейностите по укрепване на свлачището под Асеновата крепост, предаде БНР. Кметът Емил Караиванов от БСП очаква помощ в размер на около 300 хил. лв. от Междуведомствената комисия за възстановяване и подпомагане. Ако държавата откаже да отпусне необходимото финансиране, от общината са готови да извършат укрепителните дейности със собствени средства. Припомняме, че от години в района има проблем със свлачищата. За последно земните маси се активизираха след поройните дъждове през юни миналата година и свлачището погълна почти половината от пътното платно. Още тогава общината поиска финансова помощ от държавата, за да укрепи участъка. Все още обаче не е получила никакви средства. Кметът обясни, че свлачището се следи непрекъснато, а районът е обезопасен с предпазни ленти и чували с пясък.", "date": "2019.02.28", "title": "Държавата се ослушва за свлачище край Асеновата крепост"}
{"url": "https://duma.bg/pokazvat-izlozhbata-simvoli-na-darzhavnostta-v-sofiya-n186421", "text": "Изложбата \"Символи на държавността\" ще бъде открита утре от 17 ч. в галерия \"София\" на Столичната библиотека. В нея са включени колекция от военни униформи и полицейски шапки и илюстративни табла с кратка историческа информация за военните шапки от Първата българска легия до Съединението на България. В експозицията са показани униформи на четници и войници, притежание на доц. д-р Людмил Георгиев. Доц. Георгиев е преподавател по криминалистика, автор на криминални книги и детективски настолни игри, ветроходец и пътешественик, уточняват организаторите. В откриването ще се включи мъжкият акапелен ансамбъл VOX ORPHIKUS. Събитието е посветено на Националния празник на Република България 3 март.", "date": "2019.02.28", "title": "Показват изложбата \"Символи на държавността\" в София"}
{"url": "https://duma.bg/oshte-edno-selo-e-bez-transport-n186422", "text": "Търновското село Червена е поредното населено място без транспорт до най-близкия град. В селото живеят близо 300 души, но от септември нямат транспорт до град Левски, който е на 9 км. Хората нямат личен лекар и аптека. В селото има и ученици, които учат в града, за тях обаче е осигурен транспорт от училището. Кметът на Свищов Генчо Генчев обясни, че е запознат с проблема с транспорта от над две години. Според него причината са нерегламентираните транспорти и нелицензираните таксиметрови превози. Именно заради това линията, която е обслужвала пътниците от Червена, е работила на загуба. Генчев обясни, че единственото, което общината може да направи, е да дотира билетчето на превозвача. Преди седмици стана ясно, че жители на две кюстендилски села са принудени да вървят над 5 км до единствената автобусна спирка, свързваща ги с града.", "date": "2019.02.28", "title": "Още едно село е без транспорт"}
{"url": "https://duma.bg/bolnichni-otdeleniya-mozhe-da-badat-zakriti-ako-meditsinski-sestri-napusnat-n186417", "text": "Отделенията по педиатрия, хирургия и кардиология в пловдивската болница \"Св. Мина\" са пред закриване, ако медицинските сестри там изпълнят намерението си да напуснат колективно. Причината са ниските заплати. С настояване за увеличение и за по-добри условия на труд е обявеният за 1 март национален протест на медицинските сестри. Сестрите се организират в социалните мрежи. Огромен брой медицински сестри в страната са принудени да работят извънредно и на няколко места. Някои обаче твърдят, че напоследък работодателите са започнали да не заплащат извънредния труд. Миналата година на 12 май, Международния ден на сестринството, хиляди специалисти по здравни грижи от страната протестираха в София. Протестът им бе подкрепен от Федерацията на синдикатите в здравеопазването в КНСБ, както и от съсловни и пациентски организации. Тогава бе оповестена тревожната статистика, че на здравната система са необходими двойно повече медицински сестри и други специалисти по здравни грижи, а средната възраст на медицинските сестри е 53 г., а на акушерките 51 г.", "date": "2019.02.28", "title": " Болнични отделения може да бъдат закрити, ако медицински сестри напуснат"}
