{"url": "http://www.duma.bg/node/177707", "text": "България отбелязва ръст в добива на някои зърнени култури през 2017 г. Това става ясно от писмен отговор на депутатски въпрос от министъра на земеделието Румен Порожанов. Справката е изготвена от отдел \"Агростатистика\" на министерството и обхваща периода 2015 - 2017 г. От данните става видно, че през 2017 г. в страната са добити 6 132 671 тона пшеница, като през 2016 г. реколтата е 5 662 721 тона, а през 2015 г. - 5 011 597. Ръст се наблюдава и в добива на ръж, където за 2017 г. са произведени 17 304 тона. За 2016 г. количеството е 15 178 тона, а през 2015 г. - 11 210 тона. По-малко е увеличението в добива на овес, който за миналата година е 31 849 тона. За 2016 г. количеството е 31 372 тона, а за 2015 г. - 21 694. Страната ни е отбелязала увеличение на добивите още на царевицата за зърно и трикале, където стойностите за 2017 г. са съответно 2 562 569 тона и 59 140. Спад се наблюдава единствено в производството на ориз и ечемик. Добитият ориз през 2017 г. е 58 523 тона, при 64 773 тона за 2016 г. и 67 684 тона за 2015 г. Ечемикът е 595 237 за миналата година, при 689 850 тона за 2016 г. и 697 863 за 2015 г. При всички зърнени култури обаче се наблюдава увеличение на средните добиви от декар площ. За настоящата година данните ще станат известни след прибиране на реколтата и провеждане на анкета за добивите.   \n \t\n", "date": "2018.10.24", "title": "България увеличи добива на зърно през 2017 г."}
{"url": "http://www.duma.bg/node/177709", "text": "Националната агенция за приходите (НАП) не предвижда удължаване на сроковете за предстоящата подмяна на касовите апарати и софтуера за тях през 2019 г. Това стана ясно от изявление на шефа на дирекция \"Контрол\" в агенцията Васил Панов. Той отговори на критиките на бизнеса от началото на  седмицата, че масовата подмяна на касовите апарати догодина е пореден удар върху \"белия бизнес\", а сроковете били нереалистични.  Всички около 202 000 дружества, регистрирани по ДДС, трябва да актуализират касовите си апарати и софтуера до 31 март 2019 г. За нерегистрираните по ДДС срокът е 30 юни 2019 г., а за големите вериги, работещи с интегрирани системи за приходите, актуализацията трябва да е налице към 31 декември 2019 г. Целта на промените в наредбата за касовите апарати е да се пресекат измамите с модификации на софтуера на касовите апарати, чрез които се издават фалшиви касови бележки или пък в НАП се отчита само всяка втора или всяка трета продажба, а върху останалите не се плащат данъци. \nСлед като промяната стане факт, всяка продажба ще се отчита в данъчната агенция до 5 минути и веднага след това потребителят ще може да провери дали покупката му е отчетена, като сканира специалния QR код на касовата бележка. Очаква се около половината от касовите апарати да имат нужда от подмяна, а за останалите ще е необходима само актуализация на софтуера. Масовите касови апарати в момента са на цени между 150 лв. и 300-400 лв., а отделно не е ясно колко ще струва софтуерната настройка. Очаква се новите апарати и програми да се пуснат на пазара през ноември. \nВместо от март догодина касовите апарати с новия софтуер да бъдат въведени от началото на 2020 г., поискаха няколко браншови организации в понеделник - на софтуерния бизнес, на заведенията и на лекарския съюз на съвместна пресконференция в Българската стопанска камара (БСК). Новите изисквания натоварват допълнително \"белия бизнес\", като разходите на компаниите за това се оценяват между 40 млн. и 100 млн. лева, каза Станислав Попдончев, главен финансов директор на Българската стопанска камара (БСК). Предварителни разчети на Министерството на финансите оценяваха разходите на бизнеса за новите фискални устройства на около 17 млн. лева с разходите за софтуер. Целта на промените са ограничаване на сивата икономика, заради която годишно се губят около 330 млн. лв. от данъци, твърдят от НАП. Браншовите организации обаче смятат, че от наредбата ще бъде засегнат бизнесът на светло, а не този на тъмно, защото този, който и сега работи, ще продължи да го прави. Данните за реално работещите в момента фискални устройства са различни. Към момента броят им се оценява на не по-малко от 250 хиляди, каза Попдончев. Той обясни, че от тях над 100 хиляди не подлежат на обновяване и ще трябва да бъдат подменени. От оставащите 150 хиляди около една трета са фискални принтери, при които доработката ще е по-изгодна от закупуване на ново устройство, но и тук ще се наложи подмяна на поне 10 хиляди. И още около 100 хиляди устройства, за които търговците ще трябва за изберат дали да ги обновят, или да си купят нови. Практиката показва, че в много случаи е по-изгодно да се закупи ново устройство, вместо да се обновява съществуващото, каза Попдончев. \n    \n \t\n", "date": "2018.10.24", "title": "Отхвърлиха исканията на бизнеса за касовите апарати  "}
{"url": "http://www.duma.bg/node/177705", "text": "61% от българите знаят какво представлява Черния петък и 45% от тях ще се включат в него тази година. Средно един потребител в България ще похарчи около 400 лева според изследване на Black-Friday.Global. Това прогнозира Николай Кашейев от аналитичния отдел на компанията пред Bloomberg TV Bulgaria. Според него българските купувачи харчат повече в Черния петък в сравнение с тези от страни като Полша, Русия и Италия, но лидери остават САЩ и Канада. Кашейев посочи, че търговските центрове остават най-предпочитаното място за пазаруване. 42% от българите ще изберат търговските центрове, за да пазаруват в Черния петък, 28% от тях предпочитат да го направят онлайн, а 30% ще се възползват от двете възможности, каза анализаторът. Кашейев посочи още, че онлайн продажбите в нашата страна бележат увеличение с 562% в този ден в сравнение с обикновен ден.Той коментира, че най-търсени са дрехите, следвани от електрониката и обувките. \nОтстъпките средно са между 40 и 60%, поясни Кашейев и отбеляза, че лидери и в този сегмент са САЩ и Канада със средна отстъпка от между 66 и 68%. За търговците подобен ден е една чудесна възможност за реклама и добър начин за увеличение на продажбите. В някои страни има данни, че приходите от ноември всъщност представляват 20 или дори 30-процентен дял от годишните им приходи. \nТой предупреди потребителите да внимават за фалшиви отстъпки и настоя предварително да се следят цените на продуктите, които искат да закупят, като направят сравнение на продажбите в различните магазини. \n    \n \t\n", "date": "2018.10.24", "title": "На Черен петък харчим повече от италианци и поляци"}
{"url": "http://www.duma.bg/node/177711", "text": "Агенция \"Пътна инфраструктура\" за втори път пуска обществена поръчка за закупуване на 53 нови автомобила на обща стойност 1,3 млн. с ДДС. Търгът е в две обособени позиции. Първата за 51 нови леки автомобила, които ще се използват от областните пътни управления и новото звено, контролиращо тол системата. Другите две високопроходими машини са за Управителния съвет на АПИ и ще струват общо 222 хил. лв. - близо 20% от общата сума. Тази обществена поръчка повтаря параметри на предишната, публикувана от АПИ на 29 август и спряна на 4 септември от тогавашния регионален министър Николай Нанков. Причината, която той изтъкна тогава, бе, че не е бил уведомен за нея, а не че техническите изисквания и удобства бяха твърде завишени. Оферти по новата поръчка ще се подават до 26 ноември.   \n \t\n", "date": "2018.10.24", "title": "  АПИ пак иска да купува два скъпи джипа "}
{"url": "http://www.duma.bg/node/177715", "text": "За съжаление, трябва да признаем, че почти по всички оперативни програми има изоставане вече за трета година, заяви вчера пред БНР председателят на бюджетната комисия в парламента Менда Стоянова. \"Това е и една от причините за формирането на бюджетен излишък, защото предвидените за финансиране пари от бюджета не могат да бъдат похарчени. Всички тези икономии, направени през годините 2017 и 2018 г., ще бъдат похарчени вероятно през следващите две години, в края на програмния период\", коментира Стоянова. Тя поясни, че в момента излишъкът е 2,5 млрд. лв., но ще бъде стопен до края на годината. Въпреки това за 2019 г. също е предвиден дефицит от 0,5% от БВП. \nПроектобюджетът за следващата година изглежда малко странно на фона на изпълненията от предходните три години. Планираният бюджетен дефицит, при положение, че три години подред имаме излишъци, е малко странно. Това е още по-озадачаващо предвид очакванията за забавянето на световния икономически растеж, включително този на ЕС, от който сме по-зависими, коментира Калоян Стайков от Института за пазарна икономика. Според експерта от тази гледна точка бюджетът следва да е по-консервативен и вместо да залага дефицит, да се предвиди някакъв буфер под формата на поне малък излишък. Това е някакво запазване на линията на фискална политика, която е по-скоро да се носим по течението, отколкото да се напрягаме да направим сериозни структурни реформи, включително в бюджетната сфера, които могат да доведат до по-добра среда за бизнеса и съответно до по-високи доходи, подчерта Стайков. \nБившият финансов министър проф. Христина Вучева оспори тезата за забавения растеж и консервативния бюджет. Според нея очакваното забавяне \"съвсем не означава, че трябва на този принцип да се подчини или само на това твърдение правенето на един бюджет, бюджетът има друг смисъл, друго съдържание\". Според Вучева, бюджетът е направен така, както се прави години наред, но липсва връзката с програмата на правителството, \"за да се разбере разходите и политиките, свързани с тези разходи, дали допринасят за изпълнение на програмата\".   \n \t\n", "date": "2018.10.24", "title": "Усвояването на европарите се забавя фатално "}
{"url": "http://www.duma.bg/node/177706", "text": "Министърът на регионалното развитие и благоустройството Петя Аврамова съобщи пред журналисти, че с промени в ресорна наредба се обмисля отнемането на лиценза за строителен надзор да става при две, а не както е сега при три нарушения от страна на фирмата. Министърът изтъкна, че обмисляните промени, които се отнасят до дейността на лицензираните фирми за строителен надзор, са в посока да има ефективен контрол по време на целия инвестиционен процес и като ангажименти по оценката на проекта, и като задължения по време на изпълнението на строителните дейности. \n    \n \t\n", "date": "2018.10.24", "title": "Отнемат лиценза на фирми за строителен надзор при две нарушения"}
{"url": "http://www.duma.bg/node/177710", "text": "През периода 2019-2021 г. се предвижда дългово финансиране на бюджета под формата на държавни ценни книжа (ДЦК) да остане в рамките на около 0,8-1 млрд. лв. годишно. Сумата е базирана на размера на падежиращия дълг в обращение (годишно от порядъка на 1,1 млрд. лв. до 1,4 млрд. лв.). Като основен източник за осигуряване на пазарно ориентирано финансиране през следващите 3 години се очертава вътрешният дългов пазар. В допълнение към финансирането с ДЦК през 2019 - 2021 г. са предвидени усвоявания на средства в размер на около 586,7 млн. лв. по вече договорени държавни заеми. Това е записано в проекта на стратегията за управление на държавния дълг в периода 2019 - 2021 г., оповестена за обществено обсъждане от Министерството на финансите.     \n \t\n", "date": "2018.10.24", "title": " До 2021 г. властта ще взема годишно до 1 млрд. лв. нов дълг"}
{"url": "http://www.duma.bg/node/177708", "text": "Властта се е заела да докаже, че може да смачка поредния животновъд, така секретарят на ПГ на \"БСП за България\" Кристиан Вигенин коментира на пресконференция в Ямбол заповедта за заличаване от регистрите на фермата на Ани Петрова от Болярово и за евтаназиране на животните й заради положителна проба на чума по дребните преживни животни. Той настоя за отмяна на заповедта, защото времето е доказало правотата на позициите им от самото начало, че не бива да се избиват масово стадата, както това беше направено при откриване на първите положителни проби през юни и юли в община Болярово. Народният представител изтъкна, че сега, когато са открити нови случаи на животни с антитела, се обсъждат други варианти за справяне със заболяването, не само не се избиват всички стада в населените места с положителни проби, но дори не се избиват и стадата, в които има открита такава зараза. \nИмаме всички основания да смятаме, че стадото на Ани Петрова, в новите условия, може да бъде запазено, още повече, че говорим за една положителна проба от стадо от 200 овце, която може да се окаже и грешка, коментира още Кристиан Вигенин и допълни, че предложението им е да бъдат взети нови проби от стадото, за каквито настояват и собствениците на фермата.   \nДепутатът от БСП заяви, че продължават да настояват за оставката на земеделския министър и на изпълнителния директор на Българската агенция по безопасност на храните и ще предложат и законови промени, защото в този си вид Агенцията е безконтролна, непрозрачна и не работи в услуга на гражданите. Като заместник-председател на Националния предизборен щаб за Европейските избори Кристиан Вигенин е започнал подготовката на програмата на БСП за този вот. В нея ще бъдат отразени вижданията на левицата за бъдещето на Европа. Той изтъкна още, че изборите за Европейски парламент са много важни, защото са определящи за насоката, в която ще тръгне Европейският съюз. \nКристиан Вигенин беше определен от действащия председател на ОССЕ - външния министър на Италия Енцо Миланези - да бъде Специален координатор, който ще води краткосрочната мисия на ОССЕ за наблюдение на изборите и ще представи предварителните резултати от мисията по време на пресконференция на 29 октомври в Тбилиси.   \n \t\n", "date": "2018.10.24", "title": "Вигенин настоява за оставката на земеделския министър  "}
{"url": "http://www.duma.bg/node/177672", "text": "Редовната употреба на пастата за зъби може да се окаже вредна за здравето заради включена в нея съставка, унищожаваща полезната чревна флора на човешкия организъм, пише \"Дейли мирър\". Става дума за химическото съединение триклозан, което се използва като антимикробен и антигъбичен компонент в продукт. Веществото също така широко се употребява в състава на тоалетните сапуни, дезодорантите, водата за уста и др. \nТриклозанът се абсорбира както от стомашно-чревния тракт, така и през кожата. В крайна сметка се изхвърля от организма чрез урината. Но по пътя си съставката предизвиква дисфункция на човешката микрофлора и унищожава \"добрите бактерии\". А това води до заболявания от рода на диабета, сърдечносъдови неразположения, артрит и разстройства на храненето. \nЕкипът на проф. Томас Шарптън от университета в Орегон провел многобройни експерименти с опитни рибки и тяхната реакция на триклозана. Веществото за пръв път е било използвано в болничните заведения през 70-те години на миналия век, а сега е едно от най-популярните бактерицидни и фунгицидни вещества.   \n \t\n", "date": "2018.10.24", "title": " Пастата за зъби може да е вредна"}
{"url": "http://www.duma.bg/node/177713", "text": "България остава на трето място сред страните от Европейския съюз (ЕС) по най-ниско съотношение на държавния дълг спрямо брутния вътрешен продукт (БВП) и през второто тримесечие на 2018 г., показват данни на европейската статистическа служба Евростат. За периода април-юни съотношението на държавния дълг на България към БВП достига 23,8% спрямо 24,3% през първите три месеца на 2018 г. През същия период на миналата година съотношението е било още по-високо 28,3%, или с 4,5 пр.п. повече. \nДългът намалява и като стойност както на тримесечна, така и на годишна база, до 24,81 млрд. лева през второто тримесечие. Това е със 76 млн. лв. по-малко спрямо първите три месеца на годината, но с 2,7 млрд. лева по-малко спрямо периода април-юни на 2017 г. Страните с най-ниско съотношение на дълга към БВП за първото тримесечие на годината продължават да са Естония (8,3%) и Люксембург (22,0%). В 14 страни членки размерът на държавния дълг надхвърля 60% от БВП (държавен дълг под 60% от БВП е един от числовите критерии за членство в еврозоната - бел. ред.). Най-високо продължава да е съотношението в Гърция (179,7%), Италия (133,1%) и Португалия (124,9%). На тримесечна база шест страни членки отчитат ръст на съотношението, 21 -  спад, а в Швеция нивото остава без промяна. Най-голямо повишение е регистрирано в Кипър (+10,6 пр.п.), Латвия (+1,4 пр.п.), Обединеното кралство (+1,1 пр.п.) и Словакия (+1,0 пр.п.), а най-голямо понижение - в Словения (-2,8 пр.п.), Германия (-1,2 пр.п.), Холандия (-1,1 пр.п.) и Литва (-1,0 пр.п.). Понижението е от 2,9 пр.п.     \n \t\n", "date": "2018.10.24", "title": " България запазва 3-то място за най-ниско ниво на дълга"}
{"url": "http://www.duma.bg/node/177712", "text": "Румънците са за първи път в историята си по-богати от всички съседни държави, включително от унгарците, се съобщава в актуален доклад на Credit Suisse, консултиран от Business Review. През 2018 г. благосъстоянието на възрастен в Румъния се оценява на 42 282 долара, в сравнение с 41 118 долара в Унгария, 30 224 долара в България, 19 582 долара в Сърбия, 5204 долара в Украйна и 3837 долара в Молдова, показва докладът на Credit Suisse \"Global Wealth 2018\" .  \nРумънците обаче остават много по-бедни от западноевропейските нации като британците - 314 842 долара на възрастен, французите - 281 339 долара, или германците  - 250 856 долара. Румъния се развива много бързо през последните две десетилетия, но започва от много ниска база. През 2000 г. в Румъния състоянието на възрастен възлизаше на само 3300 щ.д., много по-ниско от това на Унгария - 11 882 щ.д., или дори на Грузия - 4494 щ.д. Но тази година румънците са почти два пъти по-богати от аржентинците или руснаците и три пъти по-богати от бразилците, според Credit Suisse. Румънските граждани все още са по-малко богати от полските - 53 511 долара на възрастен, или от чехите - 62 340 долара. \n    \n \t\n", "date": "2018.10.24", "title": " Румъния е по-богата от съседите си"}
{"url": "http://www.duma.bg/node/177725", "text": "С разпоредба в преходните и заключителни разпоредби на проектозакона за бюджет 2019 финансовият министър Владислав Горанов отнема от БАН и прехвърля към МОН цялото имущество, архивите, членството в национални и международни организации, както и докторантите на Националния институт по метеорология и хидрология (НИМХ), който преминава към министерството. С това се продължава практиката на МС с преходните разпоредби на един закон да решава проблеми от друг. Според Закона за БАН, отчуждаването на имоти от академията става с решение на НС. А в края на септември министър Красимир Вълчев, НИМХ и Общото събрание (ОС) на БАН постигнаха договореност да се създаде преговорен екип от БАН и МОН, който след пълна инвентаризация на имуществото, архивите и пр. на НИМХ да намери законосъобразно решение на проблема за НИМХ. Той възникна, след като ОС установи, че директорът на института проф. Христомир Брънзов в грубо нарушение на Устава на БАН и законите има паралелна частна дейност, а самият Брънзов инсценира бедствено финансово състояние на НИМХ, за което обвини БАН, и работещи там поискаха институтът да напусне академията. Част от учените обаче пожелаха да останат в БАН и общата работна група трябваше да реши въпроса за ползването и разделянето на имуществото.         \nВ последните седмици комисиите на ОС на БАН работеха по темата, а завчера ОС реши, че ще предостави имуществото на НИМХ към МОН за 4 години безвъзмездно ползване. С проектозакона си обаче Горанов отсича, че от 1 януари 2019 г. НИМХ се преобразува и с всичките си активи преминава към МОН. Това де факто е заимствано от искането на Брънзов, който не понесе никаква отговорност като закононарушител. НИМХ ще бъде звено за оперативна, за научна и образователна дейност към МОН и няма да им функции при упражняване на изпълнителната власт, пише в проекта. Работещите там минават на трудови договори с МОН, за тях няма да се отнася намаляването на числеността на държавната администрация. Парите за дейността му са включени в бюджета на МОН за 2019 г.      \n \t\n", "date": "2018.10.24", "title": " Горанов отмъква имотите на НИМХ от БАН  "}
{"url": "http://www.duma.bg/node/177714", "text": "Източник от Европейската централна банка опроверга пред БНР информацията, че нейни надзорници ще пристигнат през ноември, за да оценят 6 банки във връзка с кандидатурата на България за чакалнята на еврозоната ERM2. \"Условията трябва да са на масата, за да се процедира. Трябва правна основа, която да бъде извършена от българските власти, а нея я няма\", каза източник от ЕЦБ. Става дума за необходими промени в българското законодателство, които да дадат възможност на ЕЦБ да осъществява надзор над български банки. Сред имената на банките, за които се предполага, че със сигурност ще бъдат проверени, са УниКредит Булбанк, Банка ДСК и Обединена българска банка.   \n \t\n", "date": "2018.10.24", "title": "ЕЦБ: Нямаме правни основания да оценяваме български банки"}
{"url": "http://www.duma.bg/node/177657", "text": "Части от тялото на убития журналист Джамал Хашоги е намерено в резиденцията на саудитския генерален консул в Истанбул. Това заяви за агенция РИА \"Новости\" турският политик Догу Перинчек, лидер на партията \"Ватан\" (\"Родина\"). \n\"Надеждни източници в службата за сигурност в Истанбул ми съобщиха, че тялото на Хашоги е намерено в кладенец, който се намира в градината на резиденцията на саудитския генерален консул\", разказа събеседникът пред агенцията. Според Перинчек президентът Реджеп Ердоган ще обяви това утре (днес, 24 октомври - ред.). \n На свой ред новинарският портал Haberler уточнява, че става дума за части на тялото. Резиденцията на генералния консул се намира на няколко метра от сградата на генералното консулство. \nТурските медии вече писаха, че тялото на журналиста е било завито в килим, изнесено в консулски автомобил на дипломатическата мисия и предадено на \"местен съратник\", който е жител на Истанбул. \nПовече от две седмици ръководството на саудитското консулство твърдеше, че журналистът е напуснал ведомството. В нощта срещу събота държавните медии в Саудитска Арабия разпространиха съобщението на генералния прокурор шейх Сауд ал-Муаджиб, че Хашоги е мъртъв, а смъртта му е предизвикана от случайна кавга със служители на консулството. Генералният прокурор заяви също, че са арестувани и разследвани 18 поданици на кралството, чиито имена обаче не бяха посочени. Той също съобщи, че е уволнен съветникът на принца престолонаследник ген. Ахмеда Асири, който е заемал висок пост в разузнаването на кралството, както и съветникът на кралската канцелария с ранг на министър Сауд ал Кахтани. Джамал Хашоги работеше като наблюдател за американския в. \"Вашингтон пост\" и от 2017 години е живял в САЩ. Известен е с критичното си отношение за политиката на Саудитска Арабия, където е смятан за дисидент. \nТой изчезна на 2 октомври, след като отиде в генералното консулство на страната си в Истанбул, за да получи документи, необходими за сключване на брак с турска гражданка. След няколко дни турската полиция предприе разследване за неговото изчезване. Турската преса писа, че Хашоги е бил разпитван и подложен на изтезания, след което е бил убит. Съобщаваше се също, че последните часове от живота му са записани на часовника Apple Watch, които журналистът предварително е настроил за запис и синхронизирал със своя iPhone, оставен на невестата му. Съобщаваше се също, че в консулството са намерени и други  свидетелства за гибелта му.   \n \t\n", "date": "2018.10.24", "title": "Части от тялото на Хашоги открити в дипломатически кладенец"}
{"url": "http://www.duma.bg/node/177719", "text": "Предстои дискусия дали Обществения съвет да остане към Фонда за лечение на деца в чужбина или да бъде сформиран друг орган, който да изпълнява неговите функции. Това обяви здравният министър Кирил Ананиев. Съветът беше съставен, за да могат гражданите да имат информация и съответно контрол върху решенията, които се взимат от експертите от фонда. В понеделник здравният министър обяви, че Фондът за лечение на деца заедно с Фонда за лечение на българите зад граница ще преминат към Здравната каса. \nПрипомняме, че една от първите стъпки на новото ръководство на фонда в лицето на Владимир Пилософ, след шумната операция на ДАНС срещу бившия директор на фонда Павел Александров, беше да се промени начинът на работа на Обществения съвет. Още тогава участници алармираха, че се отменят малко по малко функции на съвета, което съвпадна и с ротационна смяна на състава. \nПри всички случаи това, което са получавали малчуганите от Фонда за лечение на деца, няма да бъде по-малко, напротив, ние разчитаме на по-високо качество, твърди Ананиев. Предвиденият ресурс е 14 млн. лева и той ще бъде представен като трансфер през бюджета на МЗ до НЗОК, поясни той.  снимка Емилия Костадинова \nРегионалният министър Петя Аврамова и здравният й колега Кирил Ананиев подписаха вчера договор за изпълнение на проекта за модернизация на спешната медицинска помощ. Той е за 3 г. и струва почти 164 млн. лв.   \n \t\n", "date": "2018.10.24", "title": " МЗ още мисли да има ли Обществен съвет към Фонда за лечение на деца"}
{"url": "http://www.duma.bg/node/177673", "text": "Най-новото парче на група \"Мастило\" - \"Някой друг\", ще звучи за първи път на живо на 25 октомври и то на различна и алтернативна сцена - клуб \"Терминал 1\". Песента е любовна история, разказана от една от най-желаните дами на българската музика. \nПредставянето на \"Някой друг\" ще е на сцена, на която Вики и Десо отдавна искат да се качат. Клубът е известен домакин на рокендрол, алтернативни и ъндърграунд банди от България и чужбина. Не случайно точно тук \"Мастило\" ще представят най-новото си парче. Вики споделя, че отдавна е време за едно по-различно звучене, акустични изпълнения и алтернативни локации. \n\"Някой друг\" говори за любов и колко разочароваща може да бъде тя. Заедно с тази песен \"Мастило\" ще изпълни на живо всичките си популярни любими парчета от последните 15 години, като някои от хитовете ще са в специални акустични версии. \nОсвен основните членове на \"Мастило\" - Виктория Терзийска и Десислав Данчев, заедно с групата на сцената ще бъдат и гост музикантите Александър Васев - пиано, и Васил Вутев - барабани. \nВратите на клуба ще бъдат отворени в 21 ч., а концертът ще започне 60 мин. по-късно. Билети по 10 лв. се продават в мрежата на Eventim.bg, а на входа ще струват 15 лв.   \n \t\n", "date": "2018.10.24", "title": " \"Някой друг\" на \"Мастило\" звучи за първи път на живо"}
{"url": "http://www.duma.bg/node/177654", "text": "В една спечелена война едно изгубено сражение може да се приеме и без от това да се прави тежка драма. Може, но много зависи от обстоятелствата, от подхода, от... много неща. Докато за поражението при Чаталджа, първото и единствено за Българската армия в Първата балканска война, причините са само и единствено субективни. Против атаката на Чаталджанския укрепен район са и началникът на щаба на Действащата армия генерал Иван Фичев, и командващият Трета армия генерал Радко Димитриев, и началникът на артилерията в Действащата армия генерал Пантелей Ценов... Но главнокомандващият цар Фердинанд иска да се атакува. С единствения и голям мотив - да не кажат после някои, че не сме опитали! Подкрепя го помощникът му генерал Савов. Затова сражението при Чаталджа е една от най-нелюбимите теми на историците. Трябва да изтъкват \"заслугите\" на Величеството. Дотогава победата на нашата армия е пълна. А изходът на войната - решен. Главнокомандващият, пък комай и цялото му обкръжение, не могат да се задоволят с друго освен с влизане в Цариград. Царската каляска на Фердинанд и мантията му вече са готови! И има защо! \nСлед неуспеха си да задържи българското настъпление на линията Люлебургаз-Бунархисар, за турската армия Чаталджанската позиция е последна възможност за опазване на Цариград. Междувременно Турция търси усилено международно посредничество за военно примирие с България. И прави всичко възможно да укрепи докрай с всичко налично позицията.  За българското Главно командване обаче поражението при Чаталджа би трябвало да е освен много болезнено и много поучително. Уви. След малко повече от половин година, на 16 юни 1913 г., то се повтаря наистина трагично. А е казано, че в един и същи камък два пъти не бива да се спъваш. Ето един съвсем нашенски отказ от поука. С цената на много животи и много смърт. Генерал Фичев е против атаката \nЧаталджанската укрепена позиция е само на 43 км от имперската столица. Това е най-тясната част на Цариградския полуостров. Между езерата Деркос при Черно море и Буюкчекмедже на юг при Мраморно море. Изградена е още по време на Руско-турската война от 1877-1878 г. Местността е осеяна с малки хълмчета, пресечена, нагъната. Изключително удобна за отбрана и трудна за настъпление. Тук още през V-VI век е издигната известната Анастасиева стена за предпазване на царствената столица от нашествията на варварите. Съветници при укрепването на позицията още до началото на войната са френският инженер Бриалмон и австриецът Блум паша. Турците знаят значението на позицията. \nНо българските военни специалисти преценяват, че тя е напълно преодолима. Всеки с аршина си. Помощник-главнокомандващият генерал Михаил Савов, същият, който е върл привърженик и подбудител и на Втората балканска война, уверява: \"Господа, за осем дена ние ще бъдем в Цариград!\" Никой не го пита как ги е пресметнал. Радко Димитриев пък е поласкан, защото е назначен за командващ съединените Първа и Трета армия. Тук някои военни историци се прехласват, че за първи път е създадено \"Съединено\" - Фронтово командване. \nПет дена след разгрома на турците при Люлебургаз-Бунархисар, след като им позволява спокойно да се изтеглят и да се организират на Чаталджа, на 25 октомври българското командване дава нареждане за преминаване в преследване. И в продължение на седмица по разкаляните пътища, при лошо снабдяване и при масово заболяване Първа и Трета армия излизат пред Чаталджанската позиция. Датата е 30 октомври 1912 г.  \nЕто какво пише за тези дни генерал Пантелей Ценов, началник на артилерията:  \n\"Около края на октомври, след пристигането на Главнокомандващия в Лозенград, в Главната квартира се заговори, че скоро ще се атакува Чаталджанската позиция... Генерал Фичев ми съобщи, че слуховете са верни, обаче това атакуване ще стане без негово съгласие, защото той не очаква нищо добро от него...\" Грешен аршин и голям мерак Трудно е човек дори да си представи, но е така - полковник Найденов крие от генерал Ценов, че се подготвя атака на Чаталджанската позиция!? Където артилерията има да играе решаваща роля! А помощник-главнокомандващият генерал Михаил Савов и през двете Балкански войни е под следствие.  \n\"Не беше ли по-добре, по-държавнически и по-умно от страна на правителството, преди да поверят на генерал Савов един такъв важен пост в армията.... делото да бъде прекратено?\", обсъжда въпроса генерал Ценов. \"Отпосле се оказа, че цар Фердинанд имал за цел така да държи Савов в респект...\"  \nЦарски стил, няма що. \nНа 3 ноември генерал Савов пристига в щаба на Трета армия при генерал Радко Димитриев и от името на Главнокомандващия отдава заповед на следващия ден войските да настъпят към Чаталджа. А на Радко Димитриев му е пределно ясно: със силите на Първа и Трета армия в състав 180 000 души и 482 оръдия срещу 190 000 турска армия с 350 оръдия, заели отрано отбранителната позиция, при 40% заболели войници, без добре разузната местност, недостатъчна организираност... успех е невъзможен. Но той няма куража на генерал Фичев да се противопостави. Дори при всички големи рискове за българите. \nЗаповедта за настъпление при Чаталджа, както и Манифестът за започване на войната, е изключително обща:  \n\"Българските армии да търсят противника и да го атакуват, където го намерят.\"  \nНяма направление на главния удар, не се поставят конкретни задачи на армиите. След като е бездействало няколко дена, българското командване решава да форсира.  \nИ сутринта на 4 ноември войските преминават в настъпление. Рано падналата над белия сняг мъгла временно ги прикрива. Но пространството пред позицията на турците е отлично простреляно от турската артилерия и настъпващите дават много жертви. Въпреки това е завладяно с. Лазаркьой, но час по-късно, около 10 часа, настъплението спира. \n\"На 4 ноември генерал Савов и съпровождащите го, полковниците Нерезов и Найденов, се завърнаха доста омърлушени...\", пише в спомените си генерал Пантелей Ценов.  \nХубаво омърлушване! А убитите... И в преговорите за примирие губим Само за минути 17-и полк дава 300 убити и 700 ранени от общо над 3200 числен състав. Но въпреки някои частични успехи, дължащи се на удари \"На нож!\", нашите не успяват да пробият турската отбрана. Има и недоразумения. Дружината на капитан Пирузев от 29-и пехотен Ямболски полк овладява форта Илеритабия, но нашата артилерия продължава да го обстрелва поради лошо взаимодействие. Просто няма кой да даде сигнал. \nИ на следващия ден, 5 ноември, българите се бият героично, но огневата им поддръжка не е достатъчна. Дори на някои места турците преминават в контраатака. Сега вече българското командване е напълно изтрезняло и... обезверено. При което вечерта на 5 ноември генерал Радко Димитриев дава заповед за връщане на изходните позиции. Само че нашите дават 1482 убити, 13 000 са ранените, 1600 умират от холера!  \nТова си остава и единствената победа на Турция в тази война. Те нямат сили за настъпление. Но удържат позициите си.  \nНужно е да се върнем малко назад. Общото развитие на военните действия от началото на войната за турците на всички участъци на фронта ги принуждава почти да молят за примирие. Но българите скланят едва след сатъра, който им удрят турците. И под силен международен натиск. \nПреговорите за примирие се водят в Лондон -  започват на 12 ноември и приключват на 20-и с подписването на временно примирие.  Атаката на Чаталджанската укрепена позиция е типичен пример за атака на укрепена линия без необходимата предварителна подготовка. Тя е пример и за пасивно, безидейно и инертно командване. В крайна сметка Чаталджанската загуба е и ярко огледало на случващо се на най-висше ниво при повсеместни раздори. Но скоро ще настъпи едва първата национална катастрофа. След подобни разпри.   \n \t\n", "date": "2018.10.24", "title": "Спечелената война и... загубеното сражение"}
{"url": "http://www.duma.bg/node/177675", "text": "Топ лицата на Пловдив ще бъдат избрани по време на специален моден спектакъл, който ще се състои на 26 октомври, петък, от 20,30 ч. в клуб \"Енканто\". Като истинско пиршество за сетивата конкурсът за красота и европейски зрелища от години присъства в културния и нощен живот на града под тепетата. Платформата на \"Мис и Мистър Топ лица на Пловдив\" е динамична, екстравагантна и излиза извън клишетата и стандартите за единствена и нескончаема \"разходка на модни закачалки\". \nВ журито на събитието досега са били бившият топ рефер Наско Узунов, футболистите Мартин Камбуров и Дани Кики, както и известната лекоатлетка Габриела Петрова. И тази година в експертната комисия отново ще има популярни личности от Пловдив. \nСъорганизатор на шоуто е Националната модна агенция \"Идея Прима-Варна\", която е с позиции в над 40 града и курортни комплекси у нас. Водещ и продуцент на конкурса е нейният собственик Димитър Увалиев. \nСветското събитие неминуемо ще мине и под сянката на трагичната кончина на журналистката Виктория Маринова, която 7 години е била модел именно на тази агенция, но досега този факт не е разгласяван от колегите й заради морални подбуди.   \n \t\n", "date": "2018.10.24", "title": "В Пловдив избират топ лицата на града"}
{"url": "http://www.duma.bg/node/177674", "text": "Една от най-яките лайв банди на Фатбой Слим от 90-те години - Freak Power, идва за своя специален концерт в Sofia Live Club на 30 ноември от 22 ч. В последния ден на есента се очаква взривяващо парти на най-добрата сцена за изяви на живо у нас. В събитието участие ще вземат и едни от най-добрите български музиканти: Деян Георгиев-Даката (барабани), Филип Александров (клавиши), Петко Дреников (китара) и Радослав Славчев-Riverman (бас). Зад пулта застава небезизвестният и колоритен Мартен Роберто - мултифункционален и бутиков диджей и продуцент. \nFreak Power е сформирана от Норман Кук - Fatboy Slim, тромбониста Ашли Слейтър и Джеси Греъм. Музиката им е микс от acid jazz, funk, soul & trip hop. Изпълненията на живо са мощни и енергични, включващи мелодии от двата албума, издадени до този момент. \nБилетите за шоуто по 20 лв. са в продажба в мрежата на Eventim и партньори, като на място, в деня на концерта, ще са 25 лв., а за най-големите меломани има early bird бройки, които бързо ще литнат на цена от 15 лв.   \n \t\n", "date": "2018.10.24", "title": " Бандата на Фатбой Слим със специално шоу у нас"}
{"url": "http://www.duma.bg/node/177684", "text": "Трябваше спешно да заведа хъскито Лея до ветеринарната клиника за преглед. И се наложи да го кача в трамвая... Но Лея не е куче. Тя е опитомен сибирски вълк, повече принцеса, отколкото домашен любимец. Храни се с нас на масата, спи в леглото ми, част от нас е. \n И така, возим се със северното хъски в трамвая и не щеш ли на следващата спирка се качва контрольор. Направо се насочва към нас. Аз съм седнал, защото случайно в този час няма ученици с таблети по седалките, та има места в мотрисата, а до краката ми лежи кротко и възпитано кучето. \n И протича ексклузивен разговор за правата и правилниците в градското превозно средство, покрай новите велоалеи на булеварда. Обяснявам, че кучето е  изкъпано, обезпаризитено и има дори билет, защото още не е почетен гражданин на София, няма правата и привилегиите на  удостоените със софийското отличие да пътува безплатно и да ползва безплатно общинската баня. Обяснявам, че е нахранено, не хапе опозиционно настроените, не лае по управляващите, за разлика от стопанина му, не участва в протестните акции на домашните любимци, не дружи с клошари и бездомни животни, няма още карта за цялата градска мрежа, защото рядко му се налага да ползва обществения транспорт. На селската вила има собствена къщичка, но не я ползва, защото предпочита да е социализирано - да се разхожда на воля в градината и да преспива при нас, в отделна стая дори. Нуждите си върши навън от двора. Не замърсява паркове, градини и тротоари, защото прилежно го водим на каишка и с подходящи за случая найлонови торбички, които своевременно изхвърляме на упоменатите за това места. Обяснявам също, че не пречи на никого в трамвая, гледа дружелюбно и е добронамерено към останалите пътници, а дори децата му се радват и искат да го погалят по красивата му  почти плюшена козина. \nНищо обаче не задоволява проверяващия. Търси повод да ни санкционира и свали от трамвая. \n   - А къде е намордникът на кучето? - сеща се контролата и се хваща като удавник за сламка, а аз съм неподготвен и уязвим, защото в бързината бяхме забравили намордника вкъщи. Подсказвам, че нестандартният \"пътник\" Лея не е нито мутра, нито телефонен измамник, не е политик, не е депутат, дори общински съветник не е, не е министър, няма нищо общо с държавната администрация, дори не е разследващ журналист, за да му слагам намордник.   Обяснявам, че без да полза услугите на Здравноосигурителната каса има всички ваксини; сита е, защото за последните десетина години съм \"инвестирал\" в домашния ни  любимец поне 15-20 хиляди български лева. Кучето ми струва около 120 до 140 лв. месечно, но обичта, която дава, си заслужава и оправдава средствата, а привързаността не може да се измери и в европейска и задокеанска валута. \n И идва последният въпрос на контрольорката, към която вече на следващата спирка се е присъединил и  униформен полицай: \n  - А какъв е месечният ви доход, господине? \n  Не крия. От десет години съм пенсионер. Нали всяка година правителството ни вдига доходите. Вече взимам чисти 207 лева. А инфлацията и постоянно вдигащите се цени не ме вълнуват, защото отдавна съм свикнал с безкрайния български преход и зная, че каквото и правителство да дойде, все е едно и също. Три десетилетия се нагледахме на реформи, партии и правителства, наслушахме се на обещания и програмни документи, нагледахме се на нови бюджети. Така че вече сме разбрали, че е по-лесно да общуваме с домашните животни, отколкото с хора. А и кучешкият ни живот е направо привилегия. \n  Сега съм в ръцете на ДАНС и КОНПИ. Разследват ме за несъответствие между разходи и действителните доходи. Купих си намордник и ходя с него, докато тече следствието, за да не изтече информация по непредпазливост или пък неизвестен извършител да ме вкара в нова беда с някоя друга фалшива новина от градския транспорт. \n   Ако искате вярвайте, ако не искате, пак вярвайте.     \n \t\n", "date": "2018.10.24", "title": "Куче в трамвая..."}
{"url": "http://www.duma.bg/node/177685", "text": "Дори по времето на фашизма българите са спасили не само своите евреи, но и себе си от вирусите на кафявата чума. Дори в пътя към комунизма българите се спасиха от утопии. Но въжделенията, жадуваната демокрация, не спаси българите от последиците на т.нар. преход. Че ще стане едно огромно разслоение на обществото - знаехме, но неговите мащаби ни изненадаха. Че богати хора ще помагат на останалите, вярвахме и се радвахме. Че на повърхността ще изплуват сухи нечистотии, също очаквахме. Но че от тях ще блика такава воня, ни изненада. \nС какво нашият народ е заслужил една или друга  политическа фъшкия да обругава определена част от обществото - ерго, цялото общество? \nВ моето детство имаше деца, родени с някакви недостатъци - на кой нещо ръчичките, на кой краченцата или очичките, или тикове. Ама си бяха едни от нас и не сме ги наричали недъгави. Помагахме им всякак. \nА днес, когато би трябвало да сме свидетели на много по-изявена и доказана съпричастност към неравностойни хора, виждаме пропаганда на фашизъм от страна на политик на висок държавен пост. Никакво извинение на лицето Валери Симеонов не може да бъде прието, защото не може да му почисти омацания дирник. Ние не твърдим, че пишман патриотът е фашист, за да не почне да ни съди. Само изявлението му е фашистко. Но той не е виновен, ако експертизата докаже, че мозъкът му е невред. Тоест и мозъкът не е виновен, ако мисленето на този индивид е неравностойно. Ех, така ни се пада! Един креслив хуманоид да спекулира с недъгавото си, неравностойно и невалидно (инвалидно) мислене. \nКой и как да му обясни, че БСП не \"яхва\" никаква вълна на недоволство, за да печели някакви дивиденти. Лявата партия е затова - не да следва, а да предвожда, да събужда недоволството на онеправданите и да насърчи цялото общество най-сетне да яхне метлата на недоволството и да помете вонящата измет барабар с фашизоидите, че да се отървем хем от мафиотизираните политици, хем от политизираните мафиоти. \n    \n \t\n", "date": "2018.10.24", "title": "Фашизоид"}
{"url": "http://www.duma.bg/node/177686", "text": "В Пловдив тия дни  се състоя международната изложба \"Медикус, Денто, Галения\". Около 99 на сто от изложителите обаче за пореден път са все дентисти, щандове от останалите клонове - медицина и галения, липсваха с едно две изключения. Не показва ли и това пълната уродливост в картината на общественото здравеопазване в капиталистическа България? Като прибавим и факта, че посетителите на пищната зъболекарска изложба бяха в огромното си мнозинство все българи, останали без зъби - като извънземни, тази безсмислена изложба става фарс във вървящия бързо към конгломерат от складове бивш държавен международен панаир. \nНеотдавна публикувах в \"Литературен свят\" журналистическото си разследване \"Дентален геноцид в България\" - една трагична картината на стоматологичната помощ за българското население. Нищо, че се изредиха какви ли не зъболекари в парламент и министерства. Още след публикацията ми по телефона ми се обади читател, който ме поздрави и... ми зададе гатанка: \"А знаете ли коя ще е най-голямата партия в България за новите избори?\" И отговори:  Партията на Беззъбите Българи. По численост ще бие и ГЕРБ, и всички\"... \nИ събеседникът продължи: \n\"Само за четвърт век голямата част от българите си останахме не с по 32, както е по проекта на Твореца, а със \"зъби тук-таме\"! А може би и една трета от населението ни в България, членка на ЕС, е останало вече напълно без зъби, благодарение на здравните реформи, корупцията и сиромашията. Без зъби са от рано дори децата. Кога е било това? А ще ставаме европейска столица на културата!? Бяхме и председател на ЕС! Пълен майтап!  За пенсионерите да не говоря, държавата явно не смята, че и те имат някакво право да имат зъби, макар да са бозайници все пак!\" \nСлушах с усилие, защото телефонният ми събеседник, явно останал и той без зъби, фъфлеше. Но така или иначе разбрах предложението му. Ето го в звук от автентична фонетична стенограма: \n- И аз, и много хора сме поставяли този проблем пред избори, обещафаха ни кандидатите за депуфтати от фсички партии да фърнат зъболекарите ф детските градини, ф училищата, фъф фузовете, ф предприятията, ф селата. Минафат обаче изборите и се забрафят обещанията... Затофа аз и група пенсионери след Фашата статия, г-н Фладимиров, решихме, че проблемът може да се реши, само ако фсички ние, останалите без зъби българи, се съюзим ф една партия и с нея се яфим като мощен юмрук на следфащите избори. Никой няма да може да ни излезе насреща, защото, останалите без зъби българи, почти три милиона, ще гласуфат за нашата си партията на Беззъбените Българи. Кой ще ни се опре тогафа? \nПопитах внезапния събеседник с какъв лозунг ще се явят като партия на предстоящите избори. Той не се поколеба и ми отговори \"по новобългарски\", тоест - ОБЕЗЗЪБЕНО: \n- Обеззъбени фролетарии от фсички страни, съединяфайте се!     \n \t\n", "date": "2018.10.24", "title": "Фролетарии от фсички страни, съединяфайте се!  "}
{"url": "http://www.duma.bg/node/177689", "text": "Излезе от печат книгата „Политически НЕкоректно\" с автор Петър Волгин. Това е книга срещу статуквото - политическото, икономическото и най-вече, мисловното. В нея авторът влиза в директен сблъсък с идеите, които господстваха в публичното пространство през последните три десетилетия. В разрез с широко разпространеното клише той твърди, че популизмът съвсем не е онова чудовище, за което го представят либералите, а е израз на желанието на хората да бъдат чути. Популизмът е логичната съпротива срещу властта на елитите, срещу изключването на нормалните граждани от процеса на вземане на решения. От интересите на нормалните граждани никак не се вълнуват и толкова превъзнасяните неправителствени организации (НПО). Основната роля на подобни организации, според Волгин, съвсем не е да защитават свободите и правата на хората, а да бъдат безкритични проводници на чужди интереси в България.  \n    \"Политически НEкоректно\" засяга и най-важните процеси в съвременната геополитика. В книгата се говори за все по-силната дезинтеграция, обхванала ЕС, както и за невъзможността на евроелита да схване дълбочината на проблема. Разликите между \"брюкселския народ\" и нормалните европейци стават все по-големи. Вместо да се стеснява, този разлом непрекъснато се разширява. Волгин се спира и на началото на залеза на американския хегемон. САЩ вече не са \"господарите на света\", каквито бяха доскоро, и колкото и да не им се иска, вече се налага да се съобразяват с интересите на други държави. С тези на Русия, например… \nКакто въпросите, така и отговорите на Петър Волгин са силно провокативни. Можете да приемете тезите му или да ги отхвърлите. Възможно е книгата да ви очарова. Или да ви ядоса. Едно е сигурно - \"Политически /НЕ/коректно\" няма да ви остави безразлични. Ще ви накара да погледнете с други очи на света, в който живеем. \nПредставяме ви част от нея, в която се говори за грантовите НПО-та и по-специално за България: \n\"Либерални клишета можете да срещнете и в учредителните документи на българските НПО-та, които без щедрите чуждестранни грантове нямаше да просъществуват и ден. Има, разбира се, и \"приноси\" в теорията и практиката на съставянето на бомбастични изречения. Например на сайта на едно от най-претенциозните български NGO-та - Центъра за либерални стратегии - четем, че акценти в дейността на неговите служители са \"демократизирането на посткомунистически държави, корупцията, популизмът, антиамериканизмът (!), новият световен ред\". Разбира се, докладите, които изготвят българските НПО-та, обхващат всички възможни теми, за които може да се получи някой грант - като се започне от частни проблеми в някои малки населени места и се стигне до общонационални въпроси, като здравеопазването, образованието, националната сигурност. \nТази всеядност не е просто израз на прекалено голямо доверие в собствените сили, на вяра, че разбираш от всичко. Всеядността бива задавана от чуждестранните донори. Целта е на публиката да бъде внушено, че истинските специалисти, големите умове, дългосрочните стратези работят именно в НПО-тата. И че всички останали - например професорите и академиците в БАН и в университети - те, дългогодишните професионалисти в държавните структури - са просто едни \"феодални старци\" и \"ненужни бюрократи\". Това е поредният точно прицелен удар срещу компетентността на държавата. На хората бива внушавано, че не нейните кадри, а единствено служителите в неправителствения сектор могат да дадат работещо решение на кой да е проблем. На практика бива обожествявано т.нар. гражданско общество, съставено основно от грантови служители и анализатори. \nЗа да може това внушение да се загнезди в съзнанието на колкото се може повече хора, основна роля играят медиите. Схемата за спечелването им е удивително проста. Медийните босове, както и обещаващи, а и вече утвърдени журналисти, постоянно биват канени на пътувания, семинари, конференции, работни закуски, обеди и вечери. Всички разходи, разбира се, са за сметка на канещите NGО-та. Тези от поканените, които покажат особена готовност да следват препоръките на домакините, свързани с \"утвърждаването на демокрацията\", което е протритият параван за защитата на американските интереси, биват включвани в допълнителни програми, екскурзии, командировки. Медийните хора от всички нива на йерархията, които се възползват от тези бонуси, лека-полека започват да вярват в това, което им втълпяват в продължение на години...\" \n    \n \t\n", "date": "2018.10.24", "title": "Книгата на Волгин \"Политически НЕкоректно\" вече е на пазара "}
{"url": "http://www.duma.bg/node/177688", "text": "\n    \nДълго време ни убеждаваха и продължават да ни убеждават, че САЩ са държавата, която е стожер на демокрацията, морален коректив и носител на общочовешки ценности. САЩ се смятаха за изключителна нация с мисия в световен мащаб. Особено това личеше в речите на Обама, които бяха изключително идеологизирани и изпълнени с патос. Обама подкрепяше глобализацията и неолибералния дневен ред. С избирането на Тръмп за президент политиката на САЩ се промени. \nТръмп заяви, че \"всеки е сам за себе си\". Демокрацията и ценностната система останаха назад. Това стана кристално ясно след изявлението на Тръмп по случая с журналиста от Саудитска Арабия. Попитан каква ще бъде реакцията за смъртта му, той беше пределно откровен. \"Но тук става въпрос за сделка за 110 милиарда долара, за хиляди работни места.\" За какви ценности, за каква демокрация, за какви човешки права, за каква свобода на словото може да става въпрос, когато доларите стоят над всичко. Тръмп е цинично откровен. \nСАЩ се стремят към световно господство, но по друг начин. Целта на Тръмп е Щатите да бъдат привлекателни с успехите си и светът да се развива под хегемонията на американците. Това личи в последователната политика на американския президент. За него националният суверенитет е над международните организации, над международното право. Ники Хейли също заяви: \"Волята и желанието на американското общество са по-важни от желанието и волята на международната общественост.\" Виждаме на практика как се отнасят САЩ към международните институции. Тръмп заяви, че Международният съд в Хага не е легитимен. Напуснаха Комисията по правата на човека към ООН. Отказаха се от споразумението по климата, от споразумението с Иран. Тръмп започна да критикува Световната търговска организация, защото тя подкрепи Китай в спора между двете държави. САЩ са недоволни и от ООН, защото невинаги могат да прокарат своите искания. \nПолитиката на Тръмп води към създаване на нов световен ред под егидата на САЩ, при който те да определят световния дневен ред според своите интереси. Всяко практическо действие на САЩ се съобразява с тази нова концепция на американската политика. Въвеждат се санкции срещу всяка държава, която има делови отношения с Русия. Така е с компаниите, които участват в изграждането на \"Северен поток 2\". Заплашват Китай и Индия, защото купуват руско оръжие. И всички тези санкции не са заради ценности, а за да се осигури пазар за американските стоки. Готови са да финансират Европа, за да се ориентира към американския втечнен газ. Прозвуча и изказването, че няма да позволят на китайската армия да разиграва коня си в Азия. \nСъбитията в Украйна са друг ярък пример как САЩ пренебрегват високопарните си приказки за демокрация и ценности, как не забелязват нарушенията, потъпкването на свободата на словото, неонацистките изстъпления, корупцията, нарушаването правата на малцинствата. Целта е Украйна да бъде използвана като острие срещу Русия с антируската си политика. И тук трябва да поставим въпроса: \"Отказват ли се САЩ от прокламираната ценностна система, за да се фокусират върху икономическите и стратегическите си интереси?\" Като проследим действията на Тръмп в последните две години, можем да заключим, че доларът взема връх над ценностите.      \n    \n \t\n", "date": "2018.10.24", "title": "Долари, ценности, демокрация  "}
{"url": "http://www.duma.bg/node/177676", "text": "Три поредни дни - от 26 до 28 октомври включително, ще бъдат изцяло посветени на дамската и мъжка мода, характерна за наближаващите месеци. Събитието, наречено \"Дестинация: Есен\", ще се проведе на Водна сцена на Paradise Center и се очертава като едно от най-сериозно представящите последните световни модни тенденции у нас. Проявата ще привлече любителите на стила в петък от 17 ч., а в събота и неделя - от 16 ч. \nНапълно безплатно всички гости на събитието ще имат възможност да получат модни съвети за начина си на обличане от един от най-добрите стилисти у нас - Кристиан Пижов. Това обаче не са всички изненади, които организаторите са приготвили за посетителите на трите дни на модата в мола. Гостите ги очакват още куп безценни съвети за техния външен вид, както и безплатни грим и прическа от водещите салони и обекти за красота в най-големия български търговски център. \nСпециално поканена, за да консултира на място посетителите, е и Румяна Пенева, която ще помага за освежаването на стила им чрез цветови анализ. В петък, събота и неделя ще бъдат изложени най-актуалните сетове за сезона на водещи модни марки, част от които присъстват ексклузивно в Paradise Center. \nНа случаен принцип на 5 ноември ще бъдат избрани трима души, които са качили своя снимка във фейсбук страницата на мола в специално създаден пост за събитието. Един от тях ще спечели голямата награда - вълнуващ уикенд за двама от Riu Pravets Resort, а другите ще получат комплименти от няколко магазина за красота.   \n \t\n", "date": "2018.10.24", "title": " Есенни дни на модата превземат столицата"}
{"url": "http://www.duma.bg/node/177690", "text": "Риболовен клуб \"Балканка\" София алармира за неминуема екологична катастрофа, която предстои в района на община Кюстендил и за необратимите последици върху природата и хората на територията на общината, както и в съседните Земен,  Трекляно и Босилеград в Сърбия заради вредни утайки от мина в западната ни съседка. Най-пагубно се очаква да е въздействието точно в Кюстендилската котловина, където ще предизвика невъобразим негативен ефект с натрупване върху природата, здравето на хората и развитието на земеделието, съобщиха от риболовния клуб. \nПреди две седмици българската общност в Босилеград, БТА и консулът ни в Ниш организираха среща в Сърбия. На нея те запознаха държавните органи и обществото с потресаващата история на ефектите върху хората и природата от пусната в експлоатация в района на Босилеград оловно-цинкова мина без хвостохранилище. \nПървите проблеми са от 2016 година, когато е пуснат в експлоатация ВЕЦ Пчелина, източващ дънните утайки, отложени през социализма и причиняващ отравяне на река Струма под язовир Пчелина до село Лобош. Тази катастрофа бе документирана от Националния природонаучен музей на БАН, но институциите бездействат. Реката под язовира тече синьо-бяла, напълно отровена. \nВсички отпадни води се изхвърлят непречистени в река Караманичка - приток на река Драговищица, а оттам в Струма при Кюстендил. В Караманичка река тече бяла каша и цялото корито е побеляло от отложенията. \nСръбското министерство на околната среда е разрешило мината без ОВОС и въздействието й не е оценено в трансграничен контекст.  Също така са разрешени и три нови ВЕЦ, които заедно със съществуващите три централи на реката съвсем ликвидират възможността дори за минимално естествено самопречистване на водата. \nЯвно обаче тези въздействия не са достатъчни, защото и откъм България, и откъм Сърбия са дадени площи за проучване за нови мини. Ако някой не знае какво причиняват у нас подобни дейности по добив на метални полезни изкопаеми, рибарите са готови да заведат всеки в района на река Тополница от вливането на Медетска до Буновска, за да види, че там над реките не летят и мухи даже - до такава степен всичко е мъртво. \nТака дадените разрешения за проучване и добив на метални руди във водосбора на Треклянската река в землищата на Кюстендил и Трекляно за бъдещата мина Злогош по границата ни със Сърбия, са като присъди за местните хора, смятат риболовците. Защото след издаването на разрешително за проучване, процедурата е практически необратима.  Ако бъде открито нещо - следва регистрация на откритието и договор за концесия, освен ако процедурата по ОВОС не установи риск от увреждане. Само че у нас инвеститорите заплащат за изготвянето на докладите по ОВОС и ОС, а експертите винаги доказват, че няма да има увреждане, защото иначе няма да им платят. А МОСВ непрекъснато си затварят очите - толкова е просто. А единствената все още чиста река в описания район е именно Треклянска. \nЗатова от рибарския клуб са изпратили сигнал до всички компетентни институции в България, включително до президента, премиера, Народното събрание, омбудсмана и компетентните по въпроса министри.  Описаната ситуация изисква незабавно действие за спасяване на хората в района.  Ясно е, че всичко това се търпи от местните хора, само поради феодализацията на населените места, където хората са зависими и живеят в страх в ХХІ век, в страна член на ЕС.     \n \t\n", "date": "2018.10.24", "title": "Екокатастрофа грози Кюстендилско "}
{"url": "http://www.duma.bg/node/177694", "text": "През май, в разгара на розобера, стотици производители протестираха  срещу ниските изкупни цени на продукцията им, които дори не покриват  разходите им. Ниската цена на розовия цвят тази година бе оправдана с  увеличеното производство и богатата реколта. За последните 2 години и  насажденията с рози били нараснали с 22%. В същото време дестилериите  имали розово масло, което не успели да продадат през миналата година.  Това довело до понижаване на изкупните цени. По-късно производителите  получиха подпомагане за покриване на част от разходите по отглеждането  на рози, но какво от това? \nМинистърът на земеделието Румен Порожанов пък огласи, че има някои  некоректни производители на розово масло, които работели с вносна  суровина от Иран, Турция и Тунис. Смесвали тези продукти с българското  розово масло и по този начин компрометират качеството и марката му. Къде  обаче тук е държавата, къде е контролът? \nБеше обещано от управляващите и изготвянето на Закон за маслодайната  роза. Проектът вече е факт. В понеделник по инициатива на депутата от  \"БСП за България\" Веска Начева в Карлово, заедно с представители на  парламентарната комисия по земеделие - проф. Светла Бъчварова, Георги  Стоилов, Румен Георгиев, Даниел Петков и Цветан Топчиев, имаше обсъждане  на проблемите в сектора, както и на предложения от властта  законопроект. По темата разговаряме с народния представител Веска  Ненчева, която е дълбоко свързана с Карлово. \"Липсва грижа за малките розопроизводители\" - Госпожо Ненчева, какви са основните проблеми, които хората, занимаващи се с производство на рози и розово масло, споделиха с вас? \n- Успяхме на тази среща да съберем както розопреработватели, така и розопроизводители. Когато говорим за розопроизводители, трябва много добре да си дадем сметка, че има големи, но и много малки производители. Общото впечатление е, че Законът за маслодайната роза е репресивен. Срещата беше именно, за да се обсъдят текстовете по него. Хората се обединиха около тезата за репресивния характер на закона. И то не само заради санкциите, които са цял раздел, но най-вече заради липсата на грижа за малките розопроизводители. Хубавото беше, че ние бяхме заедно в желанието си да съхраним и развиваме добива на розово масло,    което е начин на живот и поминък в района на Карлово. Чуха се, разбира се, и разнопосочни мнения, но на практика малките розопроизводители се видяха за първи път едни с други. Защото големите имат възможността да защитават позициите си и да развиват стопанствата си. Но при малките не е така. Те винаги остават безгласна буква. Дори на срещата през май в МЗХГ розопреработвателите имаха основно думата. Малките розопроизводители не успяват да защитят позициите си. Те обаче си дават сметка, че има необходимост да се обединят, да бъдат заедно, за да могат да отстояват позициите си. Не трябва да има разделителна линия между преработватели и розопроизводители - малки или големи, защото става въпрос да си защитим един специален български продукт, каквото е розовото масло. По отношение на този продукт всички ние трябва да бъдем в един отбор, да се обединим, за да можем да запазим този отрасъл и да го развиваме. При така стеклите се обстоятелства през тази година - с ниските изкупни цени, без гаранции от държавата, този поминък може да бъде смачкан както много други. Това е пряко свързано и с демографията в района. А много хора разчитат като допълнителен доход на розите. Срещата в Карлово бе естествено продължение на протестите на хората и на грижата да има Закон за розата, в който да бъдат регламентирани производството, изкупуването и преработката. Посланието на хората е не само държавата да има контрол, а грижа към тази специфична култура. \n- Пет месеца след протестите проблемите ще бъдат ли решени с този законопроект? \n- Единственото, което изпълниха от МЗХГ, е, че създадоха проектозакон. Текстовете в него обаче не помагат за решаването на всички проблеми. В тези текстове никой от производителите и преработвателите не припознава решаването на проблемите с розопроизводството. Включително и репресивните санкции, както ги определиха хората, защото това не помага. По-скоро би отказало хората да работят. \n- Ако законът бъде приет в този вариант, в който е предложен, възможно ли е на практика проблемите в сектора да се задълбочат? \n- Да, точно това е изводът от срещите. Има много неизчистени въпроси. Когато се пишат текстове на закони, нека това става от възможно по-широк кръг хора, които се занимават с тези проблеми - от най-малкия до най-големия. Чиновническото писане на закони не върши работа. Пуска се обществено обсъждане - дали се вземат предвид реакциите или не - не е ясно. Но се приема законът и той започва да действа. Само на базата на тежестта на мнението на хората от бранша може да се направи читав закон, а не да се обслужват нечии тесни интереси, вместо на цял един сектор. Затова събрахме различните мнения по законопроекта, които да бъдат оформени като предложения. \n- Разбирам, че браншът не е попитан за закона. Как възнамерявате да реагирате? \n- Това, което разбрахме, е, че ничие мнение не е поискано. А единственото спасение и на преработвателите, и на производителите е обединяването в общ интерес. Защото трябва да си дадем сметка, че ние не сме на две разделителни линии. Хората разбраха, че това не е поредната среща за бъбрене, а среща, в която е важно мнението на всеки, и насреща си имаха изключително подготвени по темата специалисти като проф. Светла Бъчварова и другите представители на земеделската комисия. По време на срещата излязоха няколко сериозни проблема, по които ще бъдат зададени парламентарни питания. Например по темата за митническата политика на държавата за вноса на масло. Имам предвид изнесените данни за компрометирането на българското розово масло чрез влагането на чужди съставки. Необходимо ни е технологично време и на базата на това, което получим като предложения от заетите в бранша, ще оформим нашите предложения и питания. \n- По време на протестите беше изнесена информация за голям дял на сивия сектор. \n- Там е разковничето и смисълът от държавата. Сив сектор не може да има при закон, който да регламентира тази дейност. Ще ви дам конкретен пример. Масово в селата от карловския край се произвежда разсад от всеки, който проявява трудолюбието си и това е прекрасно. Този разсад е неконтролиран, извън закона е. Но кой е този закон? Такъв няма досега. Тук има един много тънък момент - че трябва и да съхраним трудолюбието на младите семейства, на възрастните хора, които гледат много малко декари с рози. По наши разчети от 1,5 дка, които се обработват от младо семейство, реално хората със спечеленото могат само да купят тетрадките за училище на децата си. Това за тях е допълнителен доход, същевременно има обременяване с бумащина за регистрация. Това ли е сив сектор и сива икономика? А малките са в конфликт с по-големите производители, за които това е основен поминък. И в този му вид законът не помага. Важно е да има грижа за малките производители, които са основно млади семейства и с тази възможност допълват доходите си. Иначе и тези хора ще се отправят към Терминал 2. На срещата в Карлово събрахме двете страни - и малките, и големите. И те си говориха, макар и понякога с по-остри фрази. \n- С думи прости, в законопроекта малкият производител е натикан в ъгъла. \n- Липсва грижа за малките производители. Който е писал закона, няма представа какво на практика се случва с този човек. Няма виждане. Дали ще им се помогне да бъдат в някакво сдружение, дали ще се погрижат за тях. Ами ако този производител е баба на 70 години, как тази жена ще иска да бяга от законите на държавата, но няма и да тръгне да попълва каквито и да било удостоверения и документация, което не й е по силите. Тя иска просто да работи нивата си. А държавата не мисли за това. На фона на масовото обезлюдяване в сърцето на България хората имат възможност да развиват някаква дейност. Оправданието е със свободния пазар, но трябва да мислиш за собствените си граждани. \n- Какво коментираха хората от сектора за качеството? \n- Тенденцията да се компрометира качеството на българското розово масло е голяма, а това е емблемата на България. И тук е много важна намесата на държавата. Как можеш да изключиш силата си от сектор, който е толкова важен. Хората питаха: Защо по време на председателството у нас началници от ЕС бяха посрещани с разпръснат розов цвят и в същото време се оказва, че не можем да си защитим марката на България. \n    \n \t\n", "date": "2018.10.24", "title": "Законопроектът за розата е репресивен"}
{"url": "http://www.duma.bg/node/177691", "text": "1. \nДеянията на Негово Божествено Всесветейшество Вартоломей, Архиепископ на Константинопол - Новия Рим и Патриарх Вселенски. Беше 11 октомври 2018 г. - денят на светите Теофан и Теодор Начертани, наречени тъй, защото изпадналият в ерес Византийски император Теофил разпоредил да изпишат (жигосат) с нажежени игли върху лицата им оскърбителни стихове. В този ден Божественото Всесветейшество г-н Архондонис написа с нажежени игли върху лицето на Светото Православие нечувани оскърбления към Едната Света Съборна и Апостолска Църква, и сътвори дела богупротивни и човекоугодни, и поруга Господа Бога нашего Иисуса Христа, който е главата и домостроителят на Светата Православна Църква, създадена по Божия промисъл и с волята Божия, а не ради човешките страсти, амбиции и властолюбие. Присвои си права, които не му принадлежат. Узурпира правоправеща власт там, където той власт няма. Никаква. Самообяви се за “Източен папа”, изживява се като наместник Господен, не ще да е “пръв сред равни”, а “пръв без равни”, че да бъде свободен от съборната тегоба, и еднолично да раздава и отнема автокефалии и томоси, да налага и вдига схизми и анатеми. И си въобрази, че Константинопол е Рим, че епископската катедра в истанбулския квартал Фенер е папски престол, че Фенер е държава, а той - държавен глава. И постави своя трон над автокефалните поместни църкви. И отрече тяхното равноправие, и презря тяхната воля. И подмени Всеправославния събор със собствения си интерес и с интересите на своите покровители, наставници и водещи офицери, които си мислят, че Господ Бог резидира в Белия дом. И посегна на най-голямата православна църква, Руската, стожер на Светото православие, и нахлу в каноническата територия на Украинската православна църква - Московска патриаршия (УПЦ-МП), и я анексира, и захвана да безчинства и да се разпорежда там като завоевател. И проводи в Украйна своите “папски легати”, двама “екзарси” от САЩ и Канада, а единият - с пребогат опит в пратеничеството, бидейки емисар за “специални поръчки” на чеченския терорист Шамил Басаев. Можеше да изпрати някой “посланик” на главорезите от ИДИЛ, макар че бандеровците вършат същата работа. И влезе в общение със самозванци, с низвергнати, с разколници, с изпаднали от лоното на Църквата, с предадени на анатема, които вече заграбиха над 3000 храма и манастири на каноничната УПЦ-МП. Разколниците и техните бандеровски банди бият и влачат духовници и миряни, крещят “Москалив на ножи!” (“Москалите”, т.е. московците под ножа), и наместо свето миро, кръв плиска от очите на иконите. И вдигна анатемата от разколника Филарет, наложена от Руската православна църква заради греховете му. А първият сред тези грехове е “неговото съдействие за задълбочаване на разкола в Българската Православна Църква”. Това е същият лъжепатриарх Филарет, който през лятото на 1996 г. пристигна в България и нахлупи бяло було на лъжепатриарх Пимен. И отмени едностранно решения, съборно приети и канонично утвърдени преди повече от три века. И захвана, засега само словесно, да раздава автокефалии, при това - на “църкви” разколнически. И погази толкова Апостолски правила, и толкова правила на Вселенски събори, че ако река да ги изпиша, ще ми свърши мастилото в мастилницата, а имам още много за писане. И понеже извърши цялото това безчиние, г-н Архондонис изпадна в ерес нечувана и разкол небивал, и посрами, и унизи, и опозори великата някога Константинополска катедра. И предизвика смут в целия православен свят, защото от този злощастен октомврийски ден нататък може да обяви всеки разколник за патриарх, всяка разколническа “църква” - за автокефална, а всяка автокефална църква може да изгуби своята независимост под неговия диктат и според капризите на неговите покровители. 2. \n“Този, който мисли противно на написаното или поиска по друг начин да покаже неподчинение или противление, той ще противостои на повелението Господне... Година 1686, месец юни, индикт 9”. Годината е 1686-а. Руското царство има двама малолетни царе - Иван и Петър, бъдещият Петър Велики. Вместо тях управлява сестра им, царевна София. Част от Руското царство (днешна Украйна) е под властта на Жечпосполита (Полско-Литовското княжество). Под полско-литовска власт е и Киевската митрополия, която е в юрисдикцията на Константинопол. И понеже хранените с американски курабийки украински разколници, бандеровци, Вартоломей и Порошенко повтарят единогласно как Москва “заграбила Украинската църква” и “ограбила Константинопол”, ще ви кажа вкратце какво пише в документите от 1686 г. Те са преизобилни словесно, както подобава на Византийската традиция. И ето какво научаваме: А) Православните от Киевска митрополия, притиснати от гнета на католическата църква, пишат отчаяни писма до Константинопол. За това, че с решение на Сейма под страх от смъртно наказание и конфискация на имуществото на православните енории в Жечпосполита са забранени всякакви отношения с Константинопол и с православния свят въобще; че властите грабят имуществото на православните храмове в полза на униатите и католиците; че православните са подчинени на католическите епископи; че са подложени на гонения и издевателства от светските полско-литовски власти, от униатите и от католиците; че църковните дела са поверени на кралския съд; че под страх от смъртно наказание православните в Киевска митрополия са принуждавани да се отрекат от своята вяра и да приемат католицизма; че ако Киевска митрополия не премине под закрилата на Московската патриаршия, православните са обречени. И тези отчаяни писма продължават 20 години. Накрая православните в Киев пишат прошения до Руското царство. Официалният Полско-литовски отговор сякаш е писан не в ХVII в., а днес. Жечпосполита отрича всякакви гонения срещу православните в Киевска митрополия с едно забележително уточнение: че всички тези “мерки” се предприемат “срещу народа Московски”! (“Москалив на ножи!”, викат бандеровците.) Б) В 1686 г. Константинополската катедра приема не един, а 11 (единадесет) документа, с които Киевската митрополия преминава под омофора на Московската патриаршия, за да бъдат спасени православните от набезите на униатите и католиците. Това са 4 грамоти на Константинополския патриарх Динисий IV от май 1686 г.; 4 грамоти на Динисий IV от юни 1686 г. (едната е съборна, другата разрешителна); плюс едно Синодално постановление, плюс едно Послание и едно Постановление на Динисий IV от юни 1686 г. В) Никъде, в нито един от тези 11 документа не пише, че решението е временно, инцидентно, еднократно или по изключение. Точно обратното. На няколко пъти се повтаря един и същи израз - “ныне и впредь”, т.е. “днес и в бъдеще”, “днес и занапред”, “днес и завинаги”. “Да бъде подчинена Киевската епархия на Светейшия патриаршески престол на Москва”. “Когато възникне необходимост да бъде ръкоположено достойно лице (за Киевски митрополит - б.а.), то блаженейшият Патриарх на Москва и на цяла Русия, който и да бъде в даденото време, да има право да го ръкополага по църковния устав и да го обявява за истински и законен, и каноничен митрополит Киевски с неговите прерогативи”. Това право е дадено не инцидентно на Московския патриарх в онзи момент - Йоаким, а на всички негови приемници на Московската Патриаршеска катедра: “Патриарсите, които ще бъдат след него”. “Киевската Митрополия да бъде подчинена на светейшия Патриаршески престол Московски, и нейните архиереи да признаят за старейшина и предстоятел Патриарха Московски, който ще бъде в даденото време, като ръкополагаеми от него”. “Да бъде занапред тази епархия под властта и благословението на Московския патриарх и на бъдещите светейши Московски патриарси... Киевската епархия да бъде подначална на светейшия Патриаршески престол на великия и богоспасяем град Москва... Киевският митрополит да бъде ръкополаган от блаженейшия Патриарх Московски, да го признава за свой старейшина и предстоятел, като ръкоположен от него, а не от Вселенския”. “Никой да не се противи и възразява против това, защото е обосновано и справедливо. Този, който мисли противно на написаното или поиска по друг начин да покаже неподчинение или противление, той ще противостои на повелението Господне и ще получи от Него въздаяние (наказание - б.а.)... За утвърждаване на това дело е написана настоящата съборна грамота в свещения кодекс на нашата Велика Христова Църква, в година 1686, месец юни, индикт 9.” В тези документи е записано еднозначно, че решението за преминаването на Киевска митрополия към Московската патриаршия не е еднолично, а съборно, “обосновано и справедливо”, взето “без никакви възражения”, грижата за Киевската митрополия от страна на Руската църква и царство “заслужава велика похвала и най-голямо възхищение”, и в заключение: “да бъде днес и завинаги за спасение на тамошните християни”, при това - “да бъде всеконечно”, т.е. “неизменяемо, безусловно, несъмнено, неоспоримо, окончателно”. Тези решения Вартоломей отмени. И обяви де факто УПЦ-МП за неканонична от 332 години! И защо се “присети” да оспорва тези решения след 332 години? Според правило 133 на Картагенския събор срокът за оспорване е 3 години, а според правило 17 на IV Вселенски събор - 30 години. Някой да е възразил през 1689 г.? А през 1716 г.? Не. Просто “хегемонът” е още в пелени, първият президент на САЩ още не се е родил, а Белият дом още не е построен.  3. \n“Грехът на разкола не се умива дори с мъченическа кръв” - Св. Йоан Златоуст: “Да отсечем пипалата на държавата-агресор!”, викаше боголюбиво Порошенко. \n“За тези вампири няма място на украинска земя!”, крещеше богобоязливо един съветник на украинския вътрешен министър. “Москалив на ножи!”, реват смирено бандеровците пред стените на Киевско-Печорската лавра. “Пипалата”, които трябва да бъдат отсечени, и “вампирите”, които трябва да бъдат прогонени - това са милионите православни, които принадлежат към УПЦ-МП. “Третият Рим падна!”, тържествува днес Порошенко. Майк Помпео даде ценни указания: “Украинските власти да продължат работата за създаването на автокефална църква!”, да не би някой да си помисли, че САЩ нямат нищо общо с тази провокация към православния свят. А “работата” е ясна - “Москалив на ножи!” И понеже майдани, скрипали и провокации всякакви не сломяват Русия, подставеният от САЩ Истанбулски владика започна своя антиправославен поход срещу Русия, както му е разпоредено. За да унижи и сломи Русия като унижи и сломи Руската православна църква. А войната срещу Руската православна църква е война срещу Светото Православие. Това не е ново. Хитлер планира да създаде друга, своя, нацистка “вселенска патриаршия”, своя, нацистка “православна църква” на територията на Райха (конкретно - в Полша). “Поражението на Православните Църкви на Изток и Югоизток, е първостепенна задача на немската културна политика”, постановява Reichsaussenministerium. Защото православните славяни, тези подчовеци, нечовеци, untermenschen подкрепят “Московията”. “След падането на комунизма единственият наш враг остана Православието”, разпореди Бжежински през 1989 г. През 2014 г. Карл Билд допълни - “Православието е най-страшният враг на Запада, по-страшен от Ислямска държава”... “Рано или късно те (Русия - б.а.) ще следват решенията, взети от Вселенския патриарх”, заяви ехидно Вартоломей оня ден. Да не би някой да се усъмни, че решенията от 11 октомври не са еднолични. И зае позата на “източен папа” и “Божи наместник”, с ратифициран от САЩ “догмат за непогрешимост”. Решението на Вартоломей е нищожно, антиканонично и антиправославно. Това е тя, хибридната война на САЩ. Това е откровен заговор срещу независимите и равнопоставени православни църкви, а то значи - срещу православните държави. За да бъдат и църквите, и държавите разчленени и разпарчетосани, обречени на подчинение, покорство и междуособици, и главно - за да приемат, че Русия и Руската православна църква са техните смъртни врагове. Това е флагрантно покушение и срещу историята, и срещу канона, и срещу държавността. И ще доведе до разкол и разпад на Православния свят. Каквато е и целта. Затова Вартоломей легитимира разколниците и ги насърчи, и ги вдъхнови. И обяви разкола за канон, а канона - за разкол. Защото само чрез разкол може да обсеби, овладее, узурпира и подчини Светата православна църква, да я омаломощи, обезсили и съсипе, както му е наредено. За да няма нито Православна цивилизация, нито православни държави. За да има разкол вечен, скрепен с омраза и кръв. И да се възцари над света злото, и да настане мерзост и запустение в душите на човеците, и разтление да покрие лицето на земята. Престъпление е това. Няма друга дума. \n    \n \t\n", "date": "2018.10.24", "title": "Вартоломей Разколникът  "}
{"url": "http://www.duma.bg/node/177656", "text": "Франс прес Турските проправителствени медии публикуваха нови твърдения, свързващи саудитския престолонаследник Мохамед бин Салман с убийството на журналиста Джамал Хашоги. Това стана, след като турският президент Реджеп Ердоган се зарече да разкрие \"цялата истина\" за случая. През уикенда Ердоган каза, че във вторник ще даде нови детайли за изчезването на Хашоги. (Очевидно разкритието на Догу Перинчек е такъв дейтал - ред.). Хашоги беше убит преди почти три седмици в саудитското консулство в Истанбул. \nСлед повече от две седмици мълчание Саудитска Арабия призна, че Хашоги е бил убит в консулството, но обясненията на кралството са оценявани дори от неговите съюзници като противоречиви и незадоволителни. \nСлучаят фокусира вниманието върху саудитския престолонаследник Мохамед бин Салман, който е начело на новата реформа в управлението на кралството, но сега е изправен пред поток от обвинения, че е заповядал убийството на коментатора на в. \"Вашингтон пост\". Рияд, естествено, отхвърля обвиненията.  \nАмериканският президент Доналд Тръмп, който се противопостави на натиска за ограничаване на продажбите на оръжие на Саудитска Арабия, първоначално каза, че версията на събитията на Рияд е надеждна, но след това обвини кралството, че лъже. Принц Мохамед е враг на Турция Турският проправителствен всекидневник \"Йени Шафак\" заяви, че саудитският служител по сигурността Махер Абдулазиз Мутреб, смятан за предполагаемият водач на операцията, се е обаждал на Бадер ал Асакер, шефа на кабинета на престолонаследника, \"четири пъти след убийството\". Освен това, според \"Йени Шафак\" Хашоги е разговарял с принц Мохамед бин Салман по телефона преди печалното си влизане в консулството. Принцът го помолил да се прибере в Саудитска Арабия, което предложение Хашоги отхвърлил с аргумента, че животът му ще бъде изложен на опасност. \"Кръгът се стеснява около престолонаследника\", гласи едно от заглавията. \nАбдулкадир Селви е автор, чиито коментари във в. \"Хюриет\" внимателно са наблюдавани като индикации за мисленето на Ердоган. Той представя нови подробности и казва, че принц Мохамед трябва да поеме отговорност. Според коментатора Селви Хашоги е удушен от екип саудитски убийци, което е било извършено за около осем минути. Тогава Салах Мохамед ал-Тубайги, подполковник в саудитската съдебна медицина, нарязал тялото на 15 парчета, докато слушал музика. \n\"Не можем да затворим тази страница, докато престолонаследникът не даде обяснения и не бъде отстранен от поста си. Не можем да живеем 50 години с престолонаследник, който е враг на Турция\", пише Селви. \nПрез последните седмици турски медии и официални представители, говорейки пред чуждестранни медии, излязоха с твърдения, според които звукозаписи потвърждават, че Хашоги е бил измъчван, преди да бъде обезглавен, макар да няма конкретни доказателства за съществуването на записите. Няколко висши членове на Републиканската партия на Тръмп заявиха, че смятат  принц Мохамед, който има близки връзки със зетя на президента и негов съветник Джаред Кушнер, за свързан с убийството. \nСенаторът Боб Коркър призова към \"колективен\" отговор на Запада, ако връзката бъде доказана. Голата истина Ердоган засега се въздържа директно да посочи обвинително с пръст към Рияд и според анализаторите предпочита да одобрява изтичане на компрометираща информация до проправителствени медии, за да оказва натиск върху кралството. \nТой два пъти е провел телефонни разговори с крал Салман за кризата, като някои анализатори твърдят, че Ердоган се опитва да запази отношенията между Турция и Саудитска Арабия чрез застаряващия монарх, като същевременно отстрани властния му син принц Мохамед. \nРияд в събота най-сетне призна, че Хашоги е загинал в консулството. Саудитските власти хвърлиха вината за това върху скандал и обявиха уволняването на петима висши служители и арестуването на 18 други в рамките на разследване. \nСаудитският външен министър Адел ал-Джубейр, бивш посланик във Вашингтон, в неделя се появи по \"Фокс Нюз\", за да хвърли вина върху \"нечестна операция\" от лица, които \"надхвърлиха правомощията си\" и след това \"се опитали да го прикрият\". \n\"Ние сме твърдо решени да разберем всички факти. И ние сме решени да накажем тези, които са отговорни за това убийство\", каза той, като отрече всякаква връзка с престолонаследника. \nОфициалната саудитска информационна агенция каза, че и крал Салман, и престолонаследникът принц Мохамед са говорили по телефона със Салах, сина на Хашоги, за да изразят съболезнованията си. Удар върху пустинния Давос Хашоги влиза в консулството на 2 октомври, за да получи документи преди предстоящата му сватба с неговата турска годеница Хатидже Ченгиз, на която сега е осигурена 24-часова охрана според турските медии. \nПетима служители на саудитското консулство дадоха показания пред прокуратурата в понеделник, съобщи Анадолската агенция, като общо се очаква изявления по случая да направят 22 чуждестранни и турски служители на консулството. \nВремето, в което върви развитието на този неясен и противоречив случай, не можеше да бъде по-неподходящо за престолонаследника принц Мохамед, който се подготвя да бъде домакин на ключов инвестиционен форум. Само че новините за събитието бяха помрачени от броя на оттеглилите участието си гости. \nДесетки участници - от шефове в Голдмън Сакс и ДжейПи Морган до западни лидери като шефката на Международния валутен фонд (МВФ) Кристин Лагард -  отмениха участието си в тридневния форум \"Инвестиционна инициатива за бъдещето\" (FII), наричан популярно \"Пустинния Давос\". \nМеждувременно германският канцлер Ангела Меркел каза, че Берлин няма да изнася оръжия за Рияд \"при сегашната ситуация\", макар последния месец Германия да одобри оръжеен износ на стойност 416 млн. евро за Саудитска Арабия. \nВ рядко срещано съвместно изявление Германия, Великобритания и Франция заявиха, че има \"неотложна нужда от изясняване\" на това какво се е случило с Хашоги и обясненията на Рияд трябва да \"бъдат подкрепени с факти, които да бъдат надеждни\"./БГНЕС   \n \t\n", "date": "2018.10.24", "title": "Убийството на дисидента се фокусира върху престолонаследника"}
{"url": "http://www.duma.bg/node/177695", "text": "Турските проправителствени медии публикуваха нови твърдения, свързващи саудитския престолонаследник Мохамед бин Салман с убийството на журналиста Джамал Хашоги. Това стана, след като турският президент Реджеп Ердоган се зарече да разкрие \"цялата истина\" за случая. През уикенда Ердоган каза, че във вторник ще даде нови детайли за изчезването на Хашоги. (Очевидно разкритието на Догу Перинчек е такъв дейтал - ред.). Хашоги беше убит преди почти три седмици в саудитското консулство в Истанбул. \nСлед повече от две седмици мълчание Саудитска Арабия призна, че Хашоги е бил убит в консулството, но обясненията на кралството са оценявани дори от неговите съюзници като противоречиви и незадоволителни. \nСлучаят фокусира вниманието върху саудитския престолонаследник Мохамед бин Салман, който е начело на новата реформа в управлението на кралството, но сега е изправен пред поток от обвинения, че е заповядал убийството на коментатора на в. \"Вашингтон пост\". Рияд, естествено, отхвърля обвиненията. \nАмериканският президент Доналд Тръмп, който се противопостави на натиска за ограничаване на продажбите на оръжие на Саудитска Арабия, първоначално каза, че версията на събитията на Рияд е надеждна, но след това обвини кралството, че лъже. Принц Мохамед е враг на Турция Турският проправителствен всекидневник \"Йени Шафак\" заяви, че саудитският служител по сигурността Махер Абдулазиз Мутреб, смятан за предполагаемият водач на операцията, се е обаждал на Бадер ал Асакер, шефа на кабинета на престолонаследника, \"четири пъти след убийството\". Освен това, според \"Йени Шафак\" Хашоги е разговарял с принц Мохамед бин Салман по телефона преди печалното си влизане в консулството. Принцът го помолил да се прибере в Саудитска Арабия, което предложение Хашоги отхвърлил с аргумента, че животът му ще бъде изложен на опасност. \"Кръгът се стеснява около престолонаследника\", гласи едно от заглавията. \nАбдулкадир Селви е автор, чиито коментари във в. \"Хюриет\" внимателно са наблюдавани като индикации за мисленето на Ердоган. Той представя нови подробности и казва, че принц Мохамед трябва да поеме отговорност. Според коментатора Селви Хашоги е удушен от екип саудитски убийци, което е било извършено за около осем минути. Тогава Салах Мохамед ал-Тубайги, подполковник в саудитската съдебна медицина, нарязал тялото на 15 парчета, докато слушал музика. \n\"Не можем да затворим тази страница, докато престолонаследникът не даде обяснения и не бъде отстранен от поста си. Не можем да живеем 50 години с престолонаследник, който е враг на Турция\", пише Селви. \nПрез последните седмици турски медии и официални представители, говорейки пред чуждестранни медии, излязоха с твърдения, според които звукозаписи потвърждават, че Хашоги е бил измъчван, преди да бъде обезглавен, макар да няма конкретни доказателства за съществуването на записите. Няколко висши членове на Републиканската партия на Тръмп заявиха, че смятат  принц Мохамед, който има близки връзки със зетя на президента и негов съветник Джаред Кушнер, за свързан с убийството. \nСенаторът Боб Коркър призова към \"колективен\" отговор на Запада, ако връзката бъде доказана. Голата истина Ердоган засега се въздържа директно да посочи обвинително с пръст към Рияд и според анализаторите предпочита да одобрява изтичане на компрометираща информация до проправителствени медии, за да оказва натиск върху кралството. \nТой два пъти е провел телефонни разговори с крал Салман за кризата, като някои анализатори твърдят, че Ердоган се опитва да запази отношенията между Турция и Саудитска Арабия чрез застаряващия монарх, като същевременно отстрани властния му син принц Мохамед. \nРияд в събота най-сетне призна, че Хашоги е загинал в консулството. Саудитските власти хвърлиха вината за това върху скандал и обявиха уволняването на петима висши служители и арестуването на 18 други в рамките на разследване. \nСаудитският външен министър Адел ал-Джубейр, бивш посланик във Вашингтон, в неделя се появи по \"Фокс Нюз\", за да хвърли вина върху \"нечестна операция\" от лица, които \"надхвърлиха правомощията си\" и след това \"се опитали да го прикрият\". \n\"Ние сме твърдо решени да разберем всички факти. И ние сме решени да накажем тези, които са отговорни за това убийство\", каза той, като отрече всякаква връзка с престолонаследника. \nОфициалната саудитска информационна агенция каза, че и крал Салман, и престолонаследникът принц Мохамед са говорили по телефона със Салах, сина на Хашоги, за да изразят съболезнованията си. Удар върху пустинния Давос Хашоги влиза в консулството на 2 октомври, за да получи документи преди предстоящата му сватба с неговата турска годеница Хатидже Ченгиз, на която сега е осигурена 24-часова охрана според турските медии. \nПетима служители на саудитското консулство дадоха показания пред прокуратурата в понеделник, съобщи Анадолската агенция, като общо се очаква изявления по случая да направят 22 чуждестранни и турски служители на консулството. \nВремето, в което върви развитието на този неясен и противоречив случай, не можеше да бъде по-неподходящо за престолонаследника принц Мохамед, който се подготвя да бъде домакин на ключов инвестиционен форум. Само че новините за събитието бяха помрачени от броя на оттеглилите участието си гости. \nДесетки участници - от шефове в Голдмън Сакс и ДжейПи Морган до западни лидери като шефката на Международния валутен фонд (МВФ) Кристин Лагард -  отмениха участието си в тридневния форум \"Инвестиционна инициатива за бъдещето\" (FII), наричан популярно \"Пустинния Давос\". \nМеждувременно германският канцлер Ангела Меркел каза, че Берлин няма да изнася оръжия за Рияд \"при сегашната ситуация\", макар последния месец Германия да одобри оръжеен износ на стойност 416 млн. евро за Саудитска Арабия. \nВ рядко срещано съвместно изявление Германия, Великобритания и Франция заявиха, че има \"неотложна нужда от изясняване\" на това какво се е случило с Хашоги и обясненията на Рияд трябва да \"бъдат подкрепени с факти, които да бъдат надеждни\"./БГНЕС     \n \t\n", "date": "2018.10.24", "title": "Убийството на дисидента се фокусира върху престолонаследника"}
{"url": "http://www.duma.bg/node/177697", "text": "Правителството на Великобритания не открива доказателства, че чужди държави, в това число и Русия, са използвали успешно дезинформационни методи за влияние върху демократичните процеси в страната, предава РИА \"Новости\". Това се казва в отговор на кабинета към парламентарен доклад на тема \"фалшиви новини\". В него се споменават думи на Тереза Мей за \"вмешателство\" на Русия в избори и разпространение на фалшиви новини. \nКомисията в долната камара на британския парламент изяви недоволство от отговора на правителството. Ръководителят на комисията Деймиън Колинс го нарече \"разочароващ\". Според него правителството пропуска шанс да спре \"разпространението на вредно и въвеждащо в заблуждение съдържание в социалните мрежи\". \nОт 42-те препоръки в документа правителството е приело едва 3, 4 са отклонени, а девет от тях въобще не са коментирани.   \n \t\n", "date": "2018.10.24", "title": "Няма доказателства за \"руска намеса\" в британската политика"}
{"url": "http://www.duma.bg/node/177696", "text": "Части от тялото на убития журналист Джамал Хашоги е намерено в резиденцията на саудитския генерален консул в Истанбул. Това заяви за агенция РИА \"Новости\" турският политик Догу Перинчек, лидер на партията \"Ватан\" (\"Родина\"). \n\"Надеждни източници в службата за сигурност в Истанбул ми съобщиха, че тялото на Хашоги е намерено в кладенец, който се намира в градината на резиденцията на саудитския генерален консул\", разказа събеседникът пред агенцията. Според Перинчек президентът Реджеп Ердоган ще обяви това утре (днес, 24 октомври - ред.). \n На свой ред новинарският портал Haberler уточнява, че става дума за части на тялото. Резиденцията на генералния консул се намира на няколко метра от сградата на генералното консулство  \nТурските медии вече писаха, че тялото на журналиста е било завито в килим, изнесено в консулски автомобил на дипломатическата мисия и предадено на \"местен съратник\", който е жител на Истанбул. \nПовече от две седмици ръководството на саудитското консулство твърдеше, че журналистът е напуснал ведомството. В нощта срещу събота държавните медии в Саудитска Арабия разпространиха съобщението на генералния прокурор шейх Сауд ал-Муаджиб, че Хашоги е мъртъв, а смъртта му е предизвикана от случайна кавга със служители на консулството. Генералният прокурор заяви също, че са арестувани и разследвани 18 поданици на кралството, чиито имена обаче не бяха посочени. Той също съобщи, че е уволнен съветникът на принца престолонаследник ген. Ахмеда Асири, който е заемал висок пост в разузнаването на кралството, както и съветникът на кралската канцелария с ранг на министър Сауд ал Кахтани. \nДжамал Хашоги работеше като наблюдател за американския в. \"Вашингтон пост\" и от 2017 години е живял в САЩ. Известен е с критичното си отношение за политиката на Саудитска Арабия, където е смятан за дисидент. \nТой изчезна на 2 октомври, след като отиде в генералното консулство на страната си в Истанбул, за да получи документи, необходими за сключване на брак с турска гражданка. След няколко дни турската полиция предприе разследване за неговото изчезване. Турската преса писа, че Хашоги е бил разпитван и подложен на изтезания, след което е бил убит. Съобщаваше се също, че последните часове от живота му са записани на часовника Apple Watch, които журналистът предварително е настроил за запис и синхронизирал със своя iPhone, оставен на невестата му. Съобщаваше се също, че в консулството са намерени и други  свидетелства за гибелта му.  \n    \n \t\n", "date": "2018.10.24", "title": "Тялото на Хашоги открити в дипломатически кладенец "}
{"url": "http://www.duma.bg/node/177699", "text": "Норвегия, Черна гора, Албания и Украйна се присъединиха към решението на Европейския съвет да бъдат продължени до 15 март 2019 г. санкциите срещу Русия, въведени заради нарушаването на териториалната цялост на Украйна, предаде агенция \"Униан\" с позоваване на комисаря по външните работи Федерика Могерини. \nВ обсега на санкциите попадат 44 компании и 155 физически лица. \nВ изявление от офиса на Могерини се отбелязва, че четирите страни се присъединяват към решение 2018/1237 на ЕС и трябва да предприемат стъпки, с които да се постигне съответствие между националната им политика и решението за санкциите. \nВ документа се напомня, че Черна гора и Албания са кандидатки за членство в общността. Норвегия не е членка на ЕС, но е част от Европейската икономическа зона. \nСанкциите срещу Москва заради нахлуването в Украйна бяха въведени през март 2014 г. Те включват забрана за влизане на територията на ЕС и замразяване на активите на лицата и компаниите, включени в санкционния списък.   \n \t\n", "date": "2018.10.24", "title": "4 страни извън ЕС въведоха санкции срещу Русия"}
{"url": "http://www.duma.bg/node/177698", "text": "Британският премиер Тереза Мей заяви, че се подготвя да „проучи всяка възможна опция” да излезе от задънената улица по разговорите за \"Брекзит\", съобщи Би Би Си. \nПред депутати в британския парламент тя заяви, че 95% от условията по излизането за договорени, но ирландската граница все още е разглеждана като „проблемна точка”. \nСлед като се съгласи да обмисли по-дълъг преходен период след 2020 г., Мей заяви, че това е „нежелателно” и трябва да приключи преди лятото на 2022 г. \n„Удължаването на преходния период ще означава само една промяна за бизнеса в момента, в който ще се преместим към бъдещите ни взаимоотношения”, каза британският министър-председател пред парламента. \nТя добави, че „при подобен сценарий ние трябва да приключим с преходния период преди края на този парламент”. \nМей също така заяви, че няма да слуша тези, които искат да спрат \"Брекзит\" чрез нов референдум, който според нея ще бъде „политически глас”, а не народен. \nТя каза още, че хората са направили своя избор през 2016 г. в референдум и че ако се направи нов, ще е защото политиците са искали. \nНо според нейния съпартиец Сара Уолстон „политически вот” ще бъде само ако се намери начин да се пренебрегнат хората, взели участие в протеста на Даунинг Стрийт в подкрепа на новия референдум.   \n \t\n", "date": "2018.10.24", "title": "Мей: 95% от \"Брекзит\" е договорен"}
{"url": "http://www.duma.bg/node/177701", "text": "Франция изгони 1800 мигранти от лагер край Дюнкерк \nФренската полиция е влязла в импровизиран мигрантски лагер край северния пристанищен град Дюнкерк, за да прогони близо 1800 души, опитващи се да прекосят Ламанша към Великобритания. Местната префектура обяви, че мигрантите ще бъдат изпратени в приемни центрове в Северна Франция, където властите ще проверят дали искат да търсят убежище. Русия критикува Канада за канабиса \nРусия разкритикува Канада за легализирането на марихуаната, което влезе в сила през миналата седмица. Москва определи промяната като \"неприемлива\" и в противоречие с международните закони. Руското правителство вярва, че това ще доведе до трафик на наркотици в чужбина. Според Москва Канада нарушава големи международни договори за борба с наркотиците от 1961 г., 1971 г. и 1988 г. \nХиляди в Швеция с микрочипове \nВ Швеция хиляди са си поставили микрочипове на ръцете. Чиповете имат за цел да улеснят ежедневието на потребителите и да направят живота по-удобен - по-лесен достъп до дома, до работата и мястото за спорт, тъй като заменят цифров четец с ръката. Микрочиповете също могат да бъдат използвани за съхранение на контакти, лична информация, профили в социални мрежи, електронни билети за събития и билети за железопътния транспорт в Швеция. Поддръжниците на малките чипове твърдят, че те са безопасни и като цяло са защитени от хакерски атаки. Турчин звънял на полицията 45 000 пъти за година \nТурски гражданин може да бъде осъден на пет години затвор, тъй като е телефонирал на полицията 45 210 пъти за една година. 55-годишният Шереф Джан от Истанбул разказал пред полицията, че е звънял на спешния телефон, тъй като е искал да разговаря с някого. \"Разведох се преди две години. Пиех. Бях депресиран и нямаше с кого да разговарям, заради това звънях на полицията\", казал той. \n   \n    \n \t\n", "date": "2018.10.24", "title": "Кратки новини"}
{"url": "http://www.duma.bg/node/177700", "text": "САЩ ще увеличават своя ядрен потенциал дотогава, докато останалите страни не се вразумят. Това заяви президентът Доналд Тръмп, преди да замине на предизборна обиколка в щата Тексас по повод междинните избори за Конгрес през ноември.  \n„Докато хората не дойдат на себе си, ние ще увеличаваме ядрения си потенциал“, каза Тръмп. „Ние имаме толкова пари, колкото няма никой друг, и ще го увеличаваме, докато останалите не се вразумят. Когато те го направят, ние ще постъпим умно и ще прекратим това. И не само ще прекратим, но и ще съкратим този потенциал“, подчерта президентът. Той добави, че става дума за Китай и Русия, която по думите му не изпълнявала ангажиментите си по договора за ликвидирането на ракетите със среден и малък обсег (ДЛРСМО). \n„Русия не се придържа към духа на този договор. Прекратявам действието му, защото те го нарушават“, каза той. Попитан дали изявлението му може да се приема като „заплаха към Владимир Путин“, Тръмп отговори: „Това е заплаха към когото поискате. И това включва Китай, и това включва Русия, и това ще включи всеки, който иска да играе тази игра. С мен няма да се получи да играете на тази игра“, закани се Тръмп.  \nОсвен това той смята, че ДЛРСМО трябва да обхваща не само САЩ и Русия, но и Китай. \nВ същото време намиращият се в Москва президентски съветник по националната сигурност Джон Болтън заяви, че САЩ продължават преговорите с Русия по изпълнението на ДЛРСМО, който няма как да обхване и Китай. Сред преговорите със секретаря на руския Съвет за сигурност Николай Патрушев гостът наблягаше не на излизането на страната му, а именно на диалога с Русия.  \nСАЩ ще продължат консултациите с Русия по договора, а също така по другите въпроси на стратегическата стабилност, посочи Болтън в интервю за „Ехото на Москва“. Вашингтон още не е взел решение за разполагането на ракети на територията на Европа след изявлението за излизане от ДЛРСМО, добави той. „Сега крилатите ракети с морско базиране имат радиус на полета, който попада под ДЛРСМО. Но ако те са разположени на американски кораби в Балтийско море, това не нарушава договора. А ако бъдат преместени на сушата в Полша, това вече ще бъде нарушение“, уточни Болтън. По думите му това е \"още една аномалия на договора\". \n„Ние виждаме, че Китай, Иран и КНДР, всички те укрепват своя потенциал с методи, които биха нарушили ДЛРСМО, ако тези страни го бяха подписали. Преди 15 години може би е съществувала възможност за разширяването на споразумението и превръщането му в многостранно. Но днес това на практика е неосъществимо“, каза той. \n„Следващата стъпка – това са консултации с нашите приятели в Европа и Азия. По-нататъшни консултации с Русия, напълно ясно е, че ние ще ги продължим. И по другите стратегически въпроси. Ще има много дипломация в близките месеци. Имахме много сериозна дискусия по въпроса за ограничаването на оръжията“, каза Болтън в интервюто.  \nТой добави още, че страната му остава открита за преговори с Москва по въпроса за продължаването на Договора за съкращаването на стратегическите нападателни оръжия (СНВ), който изтича през 2021 г. \"Сега разбираме руската позиция по-добре и желаем да я уточним, да се запознаем с нейните детайли“, поясни президентският съветник.  \nПатрушев и Болтън са обсъдили и организирането на нова руско-американска среща на върха. „Да, ние обсъждахме това, и аз казах на Николай Патрушев какви са възможностите. Той каза, че ще предаде всичко на Владимир Путин. Не искам да предсказвам решението на руския президент, но е възможно да има какво да ви кажем в скоро време“, заяви Болтън пред в.  \"Комерсант\". По-рано беше съобщено, че Путин и Тръмп могат да се срещнат през ноември в Париж и Буенос Айрес. \nГоворителят на Кремъл Дмитрий Песков заяви, че Путин е готов за среща с Тръмп по всяко време, но за момента подобна среща не се подготвя.\n   \n \t\n", "date": "2018.10.24", "title": "Разнобой между Тръмп и Болтън за Русия  "}
{"url": "http://www.duma.bg/node/177702", "text": "Канцлерът на Германия Ангела Меркел ще отвори страната си за втечнен природен газ (LNG) от САЩ. Това пише американският в. \"Уолстрийт джърнал\", цитирайки източници, запознати с намеренията на Меркел. \nУточнява се, че по време на среща, проведена през този месец, Меркел е казала пред група германски депутати, че правителството ще съфинансира създаването на транспортен терминал за LNG на стойност 500 млн. евро в северната част на страната. \nСпоред канцлера този ход не представлявал цялостна промяна на газовата политика на Германия, но това било \"стратегическо\" решение, което ще се изплати в дългосрочен план. \nПрез септември американският заместник-секретар по енергетика Дан Брюлет заяви за германския в. \"Билд\", че е само въпрос на време американският втечнен газ да пристигне в Германия, изтъквайки, че 2022 г. е най-късната дата.   \n \t\n", "date": "2018.10.24", "title": "Американският газ потича към Германия"}
{"url": "http://www.duma.bg/node/177703", "text": "Взривно устройство е открито около дома на финансиста Джордж Сорос в щата Ню Йорк, съобщава вестник „Ню Йорк таймс“. \nНа място е пристигнала група сапьори, които са извършили контролен взрив. Властите на град Бедфорд в окръг Уестчестър са информирали изданието за започнатото разследване, което трябва да установи причините и мотивите за поставянето на взривното устройство. За момента не се съобщава какъв тип е то. \nНе е ясно дали Сорос е бил в дома си, когато е открита бомбата. \nДжордж Сорос е основател е ръководител на хедж фонда Soros Fund Management. Той е един от най-богатите хора в света, неговото състояние се оценява на около 25 милиарда долара. През февруари 2016 г. телевизия Си Ен Ен съобщи, че Сорос е дарил 6 милиона долара за президентската кампанията на кандидата на демократите Хилари Клинтън, която бе съперник на сегашния президент Доналд Тръмп. \nСлед победата на Тръмп той нарече държавния глава привърженик на диктатурата и го обвини, че превръща САЩ в мафиотска държава.     \n \t\n", "date": "2018.10.24", "title": " Откриха взривно устройство край дома на Сорос"}
{"url": "http://www.duma.bg/node/177678", "text": "Вечер в памет на Марин Дринов по случай 180 години от неговото рождение ще се състои днес, 24 октомври, от 17.30 ч. в клуб \"Журналист\" на СБЖ, ул. \"Граф Игнатиев\" 4, ет. 1. В срещата ще участват представители на българската наука, култура и образование, както и негови наследници от България и Русия.   \n \t\n", "date": "2018.10.24", "title": "Паметна вечер за Марин Дринов"}
{"url": "http://www.duma.bg/node/177679", "text": "Столичната библиотека става на 90 години. По този повод днес, 24 октомври, от 18 ч. в камерна зала \"България\" свои творби ще четат Георги Константинов, Михаил Белчев, Валентина Радинска, Бойко Ламбовски, Георги Господинов, Марин Бодаков, Елин Рахнев, Иван Христов и Бенджамин Буш (САЩ) под музикалния съпровод на Евгени Бенов, Хайгашод Агасян, Георги Варимезов, Веселина Драголова-Данаилова, Стефан Вълдобрев, Георги Арнаудов, Георги Георгиев от група \"Остава\" и Анджела Родел (САЩ, България). Специален поздрав ще отправят музикантите от камерния ансамбъл \"Софийски солисти\" с диригент Пламен Джуров. Входът е свободен.   \n \t\n", "date": "2018.10.24", "title": "Четем и свирим за Библиотеката на София"}
{"url": "http://www.duma.bg/node/177704", "text": "Централният комитет на ВМРО-ДПМНЕ изхвърли от редиците на партията всички известни фигури, които се противопоставиха на политиката на изолация и конфронтация, водена от лидера Християн Мицкоски. \nЦК изключи от партията заместник-председателя на партията Митко Янчев и члена на Изпълнителния комитет на ВМРО-ДПМНЕ Константин Богданов. В същото време поиска изключване от партията и на бившия директор на контраразузнаването и братовчед на Никола Груевски Сашо Миялков. От партията ще бъде изключен и бившият здравен министър Никола Тодоров. \n\"Господ да им е на помощ\", бе краткият коментар на Янчев, след като бе изключен от партията и от второто място във ВМРО-ДПМНЕ. От партията ще бъдат изключени и всички депутати, които гласуваха за конституционните промени съгласно Договора от Преспа. \nСпоред говорителя на ВМРО-ДПМНЕ Александър Николовски \"след това заседание на ЦК вече нищо няма да бъде както преди във ВМРО-ДПМНЕ\". \"Поради действия срещу интересите на ВМРО-ДПМНЕ и на Македония и поради сътрудничеството със Зоран Заев в условията на организирана престъпна група за натиск, рекет и подкупване на депутати от ВМРО-ДПМНЕ, за да бъдат приети конституционните промени, ЦК изключи от партията Митко Янчев\", каза Николовски. Николовски твърди, че в Македония \"вече има нова коалиция между Зоран Заев, Вице Заев (братът на Зоран Заев) и Сашо Миялков\". \nГоворителят на ВМРО-ДПМНЕ поиска 8-те депутати, които гласуваха за промени в Конституцията, да напуснат местата си в парламента. Николовски подчерта, че в партията остава Никола Груевски, който в момента е почетен председател на формацията. \n\"За него нямаме информация да е работил срещу партията\", каза още Николовски. \n\"Ако Митко Янчев е изключен от партията, аз ще напусна парламентарната група на ВМРО-ДПМНЕ. Докато Мицкоски е лидер на партията, аз повече няма да бъда депутат от ВМРО-ДПМНЕ. Това са напълно недемократични методи\", каза народният представител Панчо Минов, след като станаха известни решенията на ЦК на ВМРО-ДПМНЕ. \nМитко Янчев, Константин Богданов и Никола Тодоров публично се противопоставиха на призива за бойкот на референдума от 30 септември. Самите те гласуваха на референдума. Часове преди заседанието на ЦК Сашо Миялков разпространи декларация, в която заяви, че \"историческото ВМРО и ВМРО-ДПМНЕ винаги са били прозападно ориентирани\". \nМицкоски е предложил да бъде свикан извънреден конгрес на партията, но неговото предложение било отхвърлено, каза Николовски. \nХристиян Мицкоски застана начело на ВМРО-ДПМНЕ в края на 2017 година на конгреса във Валандово. Той бе подкрепен от тогавашния лидер и бивш премиер Никола Груевски.      \n \t\n", "date": "2018.10.24", "title": "Чистка във ВМРО-ДПМНЕ  "}
{"url": "http://www.duma.bg/node/177677", "text": "Днес, 24.10., сряда, от 17.30 ч. в салона на дружеството на ул. \"Славянска\" 6, ще бъде изнесена лекция на тема: \"Народните будители и нашето съвремие\". Лектор: В. Вацев. \n    \nЗАПОВЯДАЙТЕ!  \n    \n \t\n", "date": "2018.10.24", "title": "ПОКАНА"}
{"url": "http://www.duma.bg/node/177680", "text": "Клавирния фестивал \"Поглед към Шопен\" организира Полският институт в София. Събитието се открива днес, 24 октомври, от 18 ч. в салона на ул. \"Веслец\" 12. Ще се състои и премиера на второто издание на книгата \"Поглед към Шопен\" от Андре Букурещлиев. Водеща ще бъде Диана Дамянова, ст.н.с. в Института по изкуствознание към БАН. Организатори са Полският институт и Музикалното сдружение \"Фредерик Шопен\" в София. Входът е свободен. На 25 октомври от 19 ч. в камерна зала \"България\" клавирен концерт ще изнесат Хасан и Ибрахим Игнатови, с участието на Стоян Павлов, ударни инструменти. Входът е с билети. Организатори са Музикалното сдружение \"Фредерик Шопен\" и Софийската филхармония. На 26 октомври от 18 ч. в Полския институт камерен концерт ще изнесат Любомира Вербовска, виолончело, и Иван Керековски, пиано. Входът е свободен. На 29 октомври от 18 ч. в салона на \"Веслец\" 12 ще свири пианистката Гергана Несторова. А Мария-Десислава Стойчева ще изнесе концерт на 5 ноември от 19 ч. в Гьоте-институт, ул. \"Будапеща\" 1, с вход свободен. Организатори на проявата са Гьоте-институт България и МС \"Фредерик Шопен\". Проектът се реализира с подкрепата на програма \"Култура\" на Столичната община. \n    \n \t\n", "date": "2018.10.24", "title": "Клавирен фестивал \"Поглед към Шопен\""}
{"url": "http://www.duma.bg/node/177681", "text": "Премиера на книгата на д-р Десислава Стойчева \"Актьорите, мениджърите и уменията на бъдещето\" ще се състои на 25 октомври от 19 ч. на камерната сцена в Младежкия театър \"Николай Бинев\". \nД-р Десислава Стойчева е сертифициран мениджър на проекти от Международната асоциация по управление на проекти, лектор по Арт мениджмънт, обучител по \"Умения за работа\" и професионална актриса. Има британска професионална квалификация за оценител на проекти по методиката за възвращаемост на инвестициите. Ръководила е проектите на Британския съвет в България във всички области на изкуствата. \nКато регионален арт мениджър за страните от Югоизточна Европа и ЕС и глобален мениджър \"Финанси и оценка\" на програмата за развитие на умения за работа, ръководи екипи в повече от 70 страни. От 2005 г. преподава арт мениджмънт в НАТФИЗ и е един от създателите на магистърската програма \"Мениджмънт в сценичните изкуства\". Авторка е на книгата \"Управление на иновативни театрални проекти\" и на статии в специализирания печат. Води обучения по \"меки умения\" - презентационни и комуникационни, работа в международни екипи, междукултурна комуникация и др. Ментор е в международния курс \"Как да успееш на работното място в глобалния пазар\". \n    \n \t\n", "date": "2018.10.24", "title": " Десислава Стойчева представя новата си книга в Младежкия театър"}
{"url": "http://www.duma.bg/node/177682", "text": "Ямболският драматичен театър \"Невена Коканова\" гостува на сцената на ДСТ \"Алеко Константинов\" в София с най-новото си заглавие - \"Не е вярно, но аз вярвам\" от Пепино де Филипо, на 29 октомври от 19.30 ч. Специално по този повод у нас пристига Лаура Тибалди де Филипо, ексклузивен представител на автора. Присъствието си на спектакъла са потвърдили Давиде Фанчуло от посолството на Италия у нас и директорката на Италианския културен институт в София Луиджина Педди.  \nЗа първи път в България се поставя една от пиесите на Пепино де Филипо, останали в съкровищницата на италианския театър. Главен персонаж в нея е маниакално суеверният индустриалец Джервазио Савастано, който не може да вземе и най-малкото решение в живота си, без да се съобрази с всички възможни поличби. Страховете му стават повод за комични недоразумения, а семейството му се чуди как да го накара да спре да робува на заблудите. Постановката е дело на известния театрален режисьор Владлен Александров, сценографията и костюмите са на Ванина Цандева. В ролите ще видим Димитър Димитров, Даниела Райчевска, Вълчо Янев, Мария Панайотова, Капка Валентинова, Михаил Лазаров, Атанас Жеков, Радослав Владимиров, Галина Иванова. \nПиесата на Пепино де Филипо е преведена  преди доста време за сп. \"Панорама\" и е публикувана в сборника с италианска драматургия. Откритие е на преводачката Румяна Сарайдарова, за което всички трябва да сме й безкрайно благодарни, казва драматургът Дияна Радева. За съжаление толкова години не е потърсена от режисьорите, но ето че днес нейната реализация вече е факт. След много четене и търсене на ново и подходящо за ямболската трупа заглавие единодушно - и ръководство, и постановъчен екип - се спряхме на \"Не е вярно, но аз вярвам\". Това е пиеса, позволяваща безкрайно много актьорски импровизации и едновременно с това дава възможност за категоричност в режисьорското решение. \nПрез лятото веднага потърсихме контакт с италианската агенция за авторски права,  обяснихме, че бързаме да започнем колкото може по-скоро репетиции. И за да не се бавим в различни процедури, те любезно ни предоставиха директен контакт с ексклузивния представител на Пепино де Филипо - г-жа Лаура Тибалди де Филипо, неговата снаха. През месеците, в които общувахме с писма и в телефонни разговори, се опознахме и тя, освен че се оказа любезен и точен бизнес партньор, с много внимание следеше процеса на работата ни, разказва Радева. \nЛаура Тибалди де Филипо от близо 20 години ръководи театър \"Parioli\" в Рим, който основава нейният съпруг Луиджи де Филипо, също много талантлив актьор. Когато се свързахме с нея, бяха минали едва няколко месеца от неговата кончина. Знаейки, че досега пиеси на баща му Пепино не са поставяни в България, тя с голямо желание ни предостави и редакцията на Луиджи по текста, и всичко, каквото сме й поискали. Същевременно веднага категорично заяви, че ще дойде на премиерата. Очакваме я с голямо нетърпение. Тя ще гостува три дни в София и след като гледа премиерата ни в Сатиричния театър, ще има доста разговори и, надявам се, приятни срещи в България, сподели пред ДУМА Дияна Радева.\n   \n \t\n", "date": "2018.10.24", "title": " Ямболският театър гостува в Сатирата  "}
{"url": "http://www.duma.bg/node/177683", "text": "- След толкова време отново се завръщате, поводът е две изложби, които открихте - в Пловдив и в столичната галерия \"Валер\", (ул. \"Княз Борис I\" 86), която продължава до края на октомври. \n- Изложбите станаха малко импровизирани, защото първоначалната идея датира още отпреди няколко години. Ние сме трима приятели от детинство - Никола Манев, Андрей Лекарски и аз, които сме свързани с Париж. Решихме заедно да направим изложба там, която стана едва през април т.г. и паралелно един от нашите съграждани се премести в Пловдив и поиска да направи същата изложба. И когато я подготвяхме, ми се обади г-н Терзиев от галерия \"Валер\", който каза, че го интересуват мои работи и иска да направя изложба.  Оказа се не много лесно да се съберат картини, защото работя бавно, в стил, който изисква много време - от месец до години, така че трябваше да събирам всичко, което намерих в ателието. Това, което парижката галерия, с която работя, се съгласи да ми преотстъпи. Даже трябваше да си откупя една работа на търг... Така събрах около 45 - 50 картини от най-различни периоди. Най-старата е от 1974 г., а най-новата от т. г. Изложбата обхваща три града - Венеция, Париж и Ню Йорк. Те са изиграли голяма роля в живота ми и във формирането ми като художник. Венеция е първият град, където се озовах след напускането ми на България. Венеция е чародейка, която замайва главата. После се връщах много пъти там, даже специализирах класическа фреска мозайка в академиите на Венеция и Флоренция. Ню Йорк концентрира културния живот на Съединените щати, извън него Америка е културна пустиня! Аз съм издънка от един македонски род и в един момент се оказа, че може би най-много роднини имам в Калифорния, Невада и Аризона. Те са се преместили там в края на XIX и началото на XX в. в резултат на войни. Често ходих в Западните щати... И Париж естествено защото това е мястото, в което съм прекарал по-голямата част от живота си. Тук съм малко повече от 50 г., а в София съм живял само 20 съзнателни години. Напуснах България през 1966 г., а през 1968 г. се установих в Париж.  \n- Защо напуснахте страната? \n- Имаше период, в който много интелектуалци и не само, искаха да напуснат България по една или друга причина. Освен това аз съм от франкофонска фамилия - моите родители са живели във Франция през 30-те г., баща ми е следвал в Париж, но аз не съм се родил там. Защото моите родители е трябвало да бягат под нашествието на германците, които нахлуват във Франция през юни 1940 г., а аз се раждам през септември същата година - при родителите на майка ми, в България. Те, както много французи, бягат от германците. Когато пристигнах в Париж, имах чувството, че се връщам у дома. Тогава за първи път отидох във френската столица, обаче я познавах добре от карти, книги, литературни източници. \n- С какво сте запомнили т.нар. руски период във Франция, когато сте пели с Константин Казански песни на Висоцки...?  \n- С него направихме дуо и пеехме руски романси в прочутите руски кабарета \"Шехеразада\", \"Распутин\" и \"Ремарк\". Това бе в началото на 70-те г., когато руските кабарета бяха страшно на мода. Оказа се, че беше по-лесно да изкарвам прехраната си с китарата, отколкото с четката. Там е по-трудно. С моя приятел, който беше известен eстраден певец и композитор, се качихме на последния вагон, на последния влак. Намерихме  се в Париж в момент, в който бяхме нещо автентично, което идваше от онзи свят. Имах късмета да знам и да пея тези любими стари руски романси отпреди революцията, защото майка ми пееше добре и обичаше руските песни. Казански знаеше много по-малко от мен, но за сметка на това беше великолепен професионален музикант. Тия две тенденции се съчетаха и направихме дуо \"Казански\", което имаше голям успех и ни включиха в най-голямото тогава кабаре, което се казваше \"Распутин\" на \"Шанз-Елизе\" в сърцето на Париж.   Имаше страхотен интерес. Русия беше нещо още далечно, непознато и забранено. Викаха на руснаците тайнствени азиатци със сини очи. Бяха страшно на мода. Всичко това продължи няколко години и приключи изведнъж с падането на Берлинската стена. Дуото беше известно и музиката ми даваше възможност да работя и през деня - да набирам точки и да участвам във всички художествени салони в Париж. Започнах да работя и с една току-що основана галерия, намираща се на известна улица само с галерии. Лека-полека тя  започна да пропагандира моите творби сред любители и колекционери и в даден момент нямаше нужда да се занимавам с друго.  \nИма един любопитен период в моя живот, когато бях в кома, вследствие на тежка автомобилна катастрофа, бях на 34 г. Тогава галерията и моите приятели направиха изложба и мога да кажа, че съм единственият жив художник с посмъртна изложба, където търсенето надхвърли предлагането! \n- Фигуративното творчество от САЩ има превес по онова време, как стоят нещата днес с изобразителното изкуство у нас и във Франция? \n- В България един път на 10 години правя изложба... Днес е много трудно за художниците по цял свят. Имаше период в България по време на тоталитарния режим, колкото и невероятно да звучи, тогава творците живееха материално добре, нямаше и пречките на това, което наричаха социалистически реализъм. Имаше период, в който СБХ и държавата се грижеха за творците, не знам дали това е за добро или за лошо. В България държавата е била единственият клиент в даден момент, материално обезпечава почти всички художници, за сметка на това пък може би невинаги творчеството е отговаряло. Животът на художника винаги е труден, освен в България в периода 1965-1985 г. Например в Холандия допреди 10-15 г., който е признат художник, Съюзът на художниците му плаща по 1000 долара месечно заплата и той трябва да се отчита с по 1 картина. Сега има друг период - във Франция, има официално изкуство, което го поддържа изцяло държавата, т.нар. съвременно изкуство. Салвадор Дали казва: Не се мъчете да бъдете съвременни, това е единственото, от което не може да избягате! Една инсталация кой ще си я сложи в двора? Затова изкуството е субсидирано от държавата, както и от няколко свръх богати. Но изкуството не остарява никога, това е единственият продукт, който човек създава и не се изхабява от консумиране. До ден днешен се възхищаваме от Египетските пирамиди, Леонардо да Винчи... Няма старо - ново, има това, което стига до зрителя и това, което не стига... Времето е жесток съдник, то пресява много бързо. Трябва да има някой зад гърба ти спонсор или галерия, за да оцелееш днес.     \n- Планирате ли други изложби в скоро време?         \n- Предстои ми представяне през февруари в един от салоните на двореца \"Гран Пале\" в сърцето на Париж - центъра на световното изкуство.  \n       \n    \n \t\n", "date": "2018.10.24", "title": "Френската държава финансира съвременното си  изкуство"}
{"url": "http://www.duma.bg/node/177716", "text": "Има опасност МБАЛ \"Параскев Стоянов\" в Ловеч да остане без отопление през зимните месеци заради неизплатени задължения към доставчика на природен газ. Това съобщи вчера изпълнителният директор на лечебното заведение Румяна Нановска. Тя уточни, че към момента натрупаните задълженията на болницата са над 7 млн. лева, като просрочените плащания за природен газ са 198 хиляди. За една година броят на пациентите, преминали през лечебното заведение, е намалял с две хиляди. \nПо думите на Нановска парното и топлата вода са спрени от април и за да бъдат пуснати, доставчикът е поискал болницата да изплати половината от задълженията си към него, а това е непосилно за лечебното заведение, което продължава да е в тежко финансово състояние. Тя заяви, че преговорите с газоразпределителното дружество се водят на ниво Министерство на здравеопазването, но до този момент няма договореност. \nБолницата има забавени задължения и към ЧЕЗ - 173 хиляди лева, и ВиК - 30 хиляди лева. На този етап няма проблем с лекарствата и консумативите, аптеката също е снабдена. Директорът добави, че няма забавяне на заплатите на персонала. \nС преустановена дейност остават кардиология, урология и съдова хирургия заради липса на персонал.   \n \t\n", "date": "2018.10.24", "title": "Болницата в Ловеч може да остане без отопление през зимата"}
{"url": "http://www.duma.bg/node/177718", "text": "Директорът на Агенцията по трансплантациите д-р Михаил Христов се оплака от лошото наследство, което е заварил от предшественика си. В телевизионно интервю той обяви, че не му било ясно каква работа е била свършена досега в ИАТ, но вече е предприел много важни мерки. \nД-р Христов призна, че двама от листата с 15 чакащи за белодробна трансплантация у нас са в много тежко състояние. По думите му вече е постигната уговорка с екип от Истанбул, който да прави трансплантации у нас и да обучава български лекари. Разговори се водят и с екипи от болниците в Рим, Париж, Хановер и Виена. Идеята е лекарите от чужбина да обучават наши екипи както за извършването на трансплантации, така и за грижи за пациентите след тях. \nХристов обяви, че в понеделник е направена първата междуболнична комисия, която да обсъди състоянието на чакащите белодробна трансплантация. Той обеща, че всички болни ще бъдат прегледани и ще се уточни здравословно състояние. Христов обаче не пое ангажимент, че чакащите белодробна трансплантация ще я получат. Според него основната задача е да се подобри донорството у нас. Нямаме ли донорство на органи, няма да може да има успех, категоричен е Христов. \nПрипомняме, че през последните седмици трима души починаха, без да дочакат нужната им белодробна трансплантация, след като от миналата година страната ни остана без договор с единствената европейска клиника във Виена, приемаща българи. След като месеци наред здравното министерство твърдеше, че е близо до намирането на решение и ще имаме договор с германска клиника, миналата седмица стана ясно, че сме получили отказ.   \n \t\n", "date": "2018.10.24", "title": "Шефът на агенцията по трансплантациите се оплака от лошо наследство"}
{"url": "http://www.duma.bg/node/177717", "text": "Около 3800 българи всяка година се диагностицират с рак на белия дроб, сочат данните на Националния раков регистър. Заболяването е на първо място по смъртност от онкологичните болести при мъжете и на пето място при жените. \nВ България смъртността от болестта е по-висока от средната за ЕС. Над 70 на сто от болните у нас отиват в трети и четвърти стадий на заболяването и много малко от тях живеят пет години. Пушенето е основен фактор, но около 44% от заболелите са непушачи. Така че трябва да насочим усилията си и върху другите фактори, които влияят върху развитието на болестта, коментират здравни експерти. \nПушачите трябва да ходят редовно на профилактични прегледи. Най-честите симптоми са суха кашлица, затруднения в дишането, както и обща отпадналост. Над 2 милиона души годишно се диагностицират с болестта, а повече от милион и 800 хиляди умират.   \n \t\n", "date": "2018.10.24", "title": "Около 3800 души годишно се диагностицират с рак на белия дроб"}
{"url": "http://www.duma.bg/node/177721", "text": "На 8 ноември ще бъде ясна окончателната позиция на Столичния общински съвет дали да има референдум за изграждане на завод за изгаряне на столичните отпадъци. Във вчерашния брой в статия по темата е допусната техническа грешка. ДУМА поднася своите извинения. Тепърва Столичният общински съвет ще се произнесе по казуса. \nКакто вече писахме, предложението за допитване вече влезе за обсъждане в постоянните комисии на общината. Искането за референдум е инициирано от 15 общински съветници, сред които са и представителите на БСП в СОС. \nТри са въпросите, които общинарите от опозицията искат да попитат жителите на София: \"Съгласни ли сте Столичната община да изразходва 157 млн. евро, от които 67 млн. евро са заем, за изграждане на инсталация за изгаряне на RDF отпадъци? Съгласни ли сте инсталацията да се построи в центъра на София, район \"Сердика\", на територията на ТЕЦ-София? Съгласни ли сте инсталацията да бъде изградена в местността за третиране на отпадъци \"Садината\" до село Яна?\" \nИскането за референдум е провокирано, след като през май СОС даде зелена светлина за изграждането на инсталация за изгаряне на отпадъци в центъра на София. \n    \n \t\n", "date": "2018.10.24", "title": " СОС решава за референдума на 8 ноември"}
{"url": "http://www.duma.bg/node/177722", "text": "Стрелба изплаши жителите на столичния квартал \"Яворов\" в понеделник вечерта. Сигнал за изстрели в района на ул. \"Бойчо войвода\" е постъпил в полицията малко след 20 ч., съобщиха вчера от пресцентъра на МВР.  \nСтреляно е по офис сграда, в която все още е имало хора на работа. По чудо инцидентът се е разминал без жертви и пострадали. \nИзстрелите са възпроизведени от улицата в посока към офиса. Надупчени са стъклата на сградата и паркиран пред нея автомобил. Разследването по случая продължава, още няма задържани.   \n \t\n", "date": "2018.10.24", "title": " Стреляха по офиси в центъра на София"}
{"url": "http://www.duma.bg/node/177720", "text": "Вицепрезидентът Илияна Йотова бе категорична, че са необходими адекватни законодателни промени, които да подпомогнат справянето с домашното насилие и това над жени. Тя застъпи тезата, че подобни престъпления трябва да преминат от графата \"частен\" в графата \"общ\" характер в Наказателния кодекс. Йотова защити тезата си в Бургас на конференция \"Развиване на регионална стратегия за превенция, защита, наказателна отговорност и политики в борбата със сексуално насилие\", организирана от британското посолство в София, Асоциация \"Деметра\" и община Бургас. \nДУМА припомня, че през април със 152 гласа \"за\" парламентът прие на първо четене предложените от БСП промени в Наказателния кодекс, свързани с домашното насилие. Социалистите убедиха мнозинството да промени характера на умишлено причинена средна телесна повреда на близък роднина или съпруг точно в посоката, за която вчера настоя и Йотова. Измененията са част от законодателните инициативи на БСП, свързани с борбата с насилието. От левицата обещаха, че ще предложат редица промени, които кореспондират с текстове от Истанбулската конвенция, без да се налага тя да бъде ратифицирана от НС. \nИ до момента обаче промените в НК не са стигнали второ четене, а дебатът по темата бе изместен от други проблеми. \nЙотова бе категорична, че наказателните норми за борба с насилието у нас са занижени. Тя изрази надежда, че при предстоящите редакции на НК извършителите на подобни престъпления действително да получат наказанията, които заслужават. Новата ситуация с престъпленията чрез интернет и \"робство\" с цел сексуална експлоатация на бежанци и имигранти, както и трафикът на хора изискват нови законодателни норми, и то в международен план, смята вицепрезидентът. \n\"Домашното и сексуалното насилие не са личен проблем, а проблем на цялото общество. Убедена съм, че само с общи усилия на всички нива можем да се справим\", добави Йотова. Според нея е жалко, че през XXI век темата за права, за защита, за гаранции отново е повече от актуална. \"Нещо повече - има отстъпление от основни човешки права. Във всеки случай мащабът на тези проблеми не присъства в публичното пространство, не е предмет на медиите, освен ако не се е случило непоправимото\", съжали Йотова. \nВицепрезидентът отправи и критика, че броят на международните документи сякаш е обратнопропорционален на тяхната ефективност. Често хората са разочаровани, защото приемането на конкретната резолюция не води до реални резултати, отбеляза тя. Според нея сигнализирането до компетентните органи за домашно насилие или сексуално насилие трябва да става чрез по-улеснена процедура, а не жертвите да бъдат принуждавани да чакат от институция на институция и да обясняват десетки пъти какво им се е случило. \nЙотова отбеляза, че дори и най-идеалният закон обаче няма да има ефект, ако не се прилага, ако няма обществен натиск, разбиране и безкомпромисни действия от страна на институциите. \n    \n \t\n", "date": "2018.10.24", "title": "Вицепрезидентът настоя за законодателни промени срещу насилието  "}
{"url": "http://www.duma.bg/node/177734", "text": "Въпреки многобройните протести с искане за оставка, вицепремиерът Валери Симеонов продължи с арогантното си отношение към майките на деца с увреждания. Той дори определи митингите срещу себе си като тюрлюгювеч. Вчерашната среща на коалиционните партньори от \"Обединените патриоти\", на която трябваше да се обсъди поведението му, мина без присъствието на Волен Сидеров, който ден по-рано поиска вицепремиерският му пост да заеме друг представител на ОП. Красимир Каракачанов и Симеонов обаче обявиха, че рокада няма да има. Оставка в момента би означавала \" , което не е решение\", повтори тезата на Бойко Борисов и лидерът на ВМРО. \nМеждувременно от БСП настояха Симеонов да бъде изслушан от депутатите като първа точка от дневния ред на НС. В   по казуса Корнелия Нинова видя безсилие и безпомощност.   и вицето му Илияна Йотова също осъдиха поведението на Валери Симеонов.     \n \t\n", "date": "2018.10.24", "title": " Симеонов към майките: Протестът ви е тюрлюгювеч!  "}
{"url": "http://www.duma.bg/node/177723", "text": "Жители на Бобошево протестираха вчера срещу ЧЕЗ заради честите и непланирани спирания на тока. На митинг пред общината се събраха граждани и общински служители, там бе и кметът Крум Маринов. \nВ някои дни има, жалват се местните. Проблем е и слабото електрическо напрежението, което варира между 180 и 200 волта и води до аварии в домакинствата, оплакаха се протестиращи. Спирането на тока става без предварително обявяване и обяснения от страна на оператора. Проблемът не е само за Бобошево, а и за повечето села в общината. Местните обвиняват ЧЕЗ в дискриминация и тенденциозно нерешаване на проблема със слабия и нередовен ток, който не се решава от месеци.  \nЗаложници сме на един монополист, а държавата нехае, заяви кметът. Той обясни, че спиранията на тока влияят неблагоприятно върху работата и на общинската администрация, на детските градини и училището. Според него не е нормално в XXI век токът да спира по 5 пъти дневно и 2-3 пъти през нощта безпричинно и без предупреждение. Маринов обвини ЧЕЗ в неизпъление на договора с гражданите на община Бобошево. Кметът не вярва на обяснението на ЕРП-то на срещата с областния управител на Кюстендилска област, че мрежата е пренатоварена. \"Достатъчно са ни високи сметките, плащаме за пренос на енергия, за подобряване на системата и т.н., а нищо не се прави в това отношение. Няма предприятия, които да консумират електричество, хората сме по-малко, а положението е по-лошо\", констатира кметът.     \n \t\n", "date": "2018.10.24", "title": " В Бобошево излязоха на протест срещу ЧЕЗ"}
{"url": "http://www.duma.bg/node/177724", "text": "Софийският университет \"Св. Климент Охридски\" е получил аванс от около 6 млн. лв. за изграждане център за изследване на лечебните свойства на минералните води, част от който ще се помещава в сградата на бившата минерална баня в кв. \"Овча купел\" в София. Проектът ще бъде финансиран с 29,8 млн. лв. по ОП \"Наука и образование за интелигентен растеж\". \nПоловината от парите за банята в \"Овча купел\" са съфинансирани от Столичната община. Регионалният исторически музей вече подготвя инженерингов проект, защото сградата е паметник на културата. Тя бе отнета силово от националната балнеолечебница, чиято собственост бе, заедно с парковите терени наоколо. В банята ще бъдат изградени две лаборатории, конферентна зала и компютърна зала. Едната лаборатория е наречена \"Анализ, дигитализация и реставрация на аудио-визуално наследство\", а другата - \"Социални иновации, рекреативен хюмън дизайн и нишов туризъм\". В тях ще се изследва действието на минералната вода върху организма, като върху това ще работи екип от Националната спортна академия. \nОчаква се строително-монтажните работи да започнат през март. Предвижда се научните екипи да бъдат назначени в началото на следващата година, като в центъра ще работят около 270 изследователи.     \n \t\n", "date": "2018.10.24", "title": "СУ получи част от европарите за научен център в банята в \"Овча купел\""}
{"url": "http://www.duma.bg/node/177726", "text": "Депутатите от парламентарната правна комисия отхвърлиха вчера президентското вето и отново гласува разпоредбите от Закона за държавната собственост. Текстовете бяха подкрепени гласовете на 9 депутати, а трима гласуваха с \"против\". \nПрипомняме, че президентът Румен Радев върна за ново разглеждане част от промените в закона, гласувани от НС на 10 октомври т.г. Според него с тях се създава възможност за скрита приватизация на дружества от забранителния списък по Закона за приватизация и следприватизационен контрол. Според държавния глава текстове противоречат на целта на забранителния списък да не се приватизират без решение на НС дружества, които имат структуроопределящо значение за икономиката или висока обществена и социална значимост. \n\"Аргументите на президента са уместни. Големият въпрос е дали се създава възможност предприятия и обекти, които са изключени от приватизацията, да бъдат отчуждени и дадени в частни ръце чрез методите на апортиране. Според вас - не, но според нас - да. Тук вече е спорът\", заяви зам.-председателят на ПГ \"БСП за България\" Крум Зарков. \nСпоред шефа на правната комисия Данаил Кирилов обаче, когато приватизация означава прехвърляне чрез продажба, трябва да съобразяваме, че апортът не е продажба. \nПредстои върнатите за второ разглеждане законови разпоредби да бъдат обсъдени и гласувани в пленарна зала.   \n \t\n", "date": "2018.10.24", "title": "Правната комисия отхвърли ветото върху Закона за държавната собственост"}
{"url": "http://www.duma.bg/node/177730", "text": "\"Стратегията на БСП е стройна, бърза организация по подготовката на предсрочни избори. Ще превърнем \"Визия за България\" в конкретни ангажименти, днес това са думи, но с гаранция, че утре ще бъдат действия\", обяви вчера лидерът на социалистите Корнелия Нинова и информира, че в петък заседава обновеният предизборен щаб на партията. \nДепутатите от \"БСП за България\" искат първа точка от парламентарния дневен ред днес да бъде изслушване на вицепремиера Валери Симеонов. Нинова отбеляза, че макар с премиера Бойко Борисов да са сериозни политически опоненти през годините, до момента той изглеждал като човек, който владее положението. \"За първи път ми изглежда безсилен и безпомощен да реши проблема. Вчера го прехвърли на Красимир Каракачанов, онзи ден на Волен Сидеров... това не е нито лидерско, нито премиерско. Когато държавата ти е в такава криза, когато обществото е настръхнало, зле изглежда това безсилие. Да се внушава, че цялата конструкция на правителството и цялото бъдеще на държавата виси на оставката на Валери Симеонов е пълно безсилие\", категорична бе тя. \n    \n \t\n", "date": "2018.10.24", "title": "БСП се готви за предсрочни избори, иска изслушване на вицепремиера"}
{"url": "http://www.duma.bg/node/177727", "text": "Бойко Борисов плаши народа, че ако той си отиде, ще настъпи хаос, но по-голям хаос от неговото правителство няма. Това заяви лидерът на БСП Корнелия Нинова на тържеството по случай 125-та годишнина от създаването на Старозагорската партийна организация. Тя беше категорична, че Борисов ще остави след себе си пустиня, разсипана система на образование и здравеопазване, нищета, бедност и съсипана икономика. \"Ние няма да се оправдаваме с тежкото  наследство. Ще има ред и правила в държавата. Ще има модерна икономика, образование, обвързано с нея, достъпно и качествено здравеопазване и балансирана външна политика. Ще работим за това достойните българи да живеят в достойна държава\", подчерта Нинова. Тя призова премиерът да не плаши народа с хаос и служебен кабинет на Румен Радев.  \nБСП разчита на енергията на хората, за да покаже, че е отговорна партия, че може да изведе страната по нов път с \"Визия за България\". Левицата иска да събере националната енергия, да я реализира, защото изчезваме като народ, обясни Нинова. По думите й неравенствата и бедността стават чудовищни след всички тези години на преход. \"Искаме да върнем държавата в икономиката. Няма повече да правим икономика за 5-6 олигархични фирми и те да смазват малкия и среден бизнес. Няма да даваме на концесии държавните богатства, БДЖ, летища, ВиК сектора. Няма държавните предприятия да се управляват на партиен принцип\", твърди Нинова. БСП иска икономиката да се развива в пет сектора и те ще получат своето регионално развитие и тя да бъде свързана с образованието. \"Когато левицата се върне в управлението, болниците няма да са търговски дружества. Ще има регионални структури на здравеопазването, защото не може 80% от болниците да са в три града в страната\", припомни Нинова. БСП ще спре и подмяната на съдържанието на учебниците, ще иска един учебник по предмет в цялата държава и не приема джендър идеологията в училище.  \nПълна зала посрещна депутатите д-р Валентина Найденова, Надя Клисурска и Иван Ченчев в Ботевград. Хората се вълнуваха от въпроси, свързани с демографската криза, в която се намира България. Народните представители представиха основните политики, които са заложени във \"Визия за България\", и отговориха на въпроси на жителите на града.   \n \t\n", "date": "2018.10.24", "title": "Ако Борисов си отиде, няма да настъпи хаос, а подем"}
{"url": "http://www.duma.bg/node/177731", "text": "Безконтролната власт ражда цинизъм. С тези думи президентът Румен Радев коментира поведението на вицепремиера Валери Симеонов след изявленията му по адрес на майките на деца с увреждания. Държавният глава заяви, че с цинизъм не може да има ефективно управление и не може да се мисли за проблемите на хората. Това, което виждаме в момента, е, че цялата енергия сега ще се фокусира върху личността на Валери Симеонов, а това не решава проблема с липсата на контрол и с цинизма, смята държавният глава. \nПоведението на Симеонов бе коментирано и от вицепремиера Илияна Йотова. Според нея с искането за оставката му има криза както в малката, така и в голямата коалиция. Тя отбеляза, че, от една страна, има свалено доверие от една от партиите към председателя на парламентарната група, а от друга - доверието е свалено и от един от лидерите в управляващата коалиция. Нека да оставим на парламента и на политическите партии да решат каква да бъде тяхната стъпка и как ще излязат от тази криза, призова тя. \nСпоред вицепрезидента исканата оставка е като присъда за българското общество. Много трудно оттук нататък господин Симеонов ще защити каквото и да било свое решение или предложение след всичко, което се случи, отбеляза Йотова.   \n \t\n", "date": "2018.10.24", "title": " \"Дондуков\" 2 осъди цинизма на управляващите"}
{"url": "http://www.duma.bg/node/177732", "text": "Призивите за оставката на Валери Симеонов не срещнаха подкрепата на коалиционния му партньор Красимир Каракачанов. В опит да се закрепи управлението, лидерът на ВМРО подкрепи колегата си и заяви, че въпреки гаврата към майките на деца с увреждания, оставката му не е на дневен ред. Спешно свиканият от Каракачанов коалиционен съвет на \"Обединени патриоти\" бе бойкотиран от лидера на \"Атака\" Волен Сидеров. След едночасов разговор със Симеонов Каракачанов повтори тезата на Бойко Борисов, че оставка в момента би означавала \"да съборим правителството, което не е решение\". \nВъв фейсбук Сидеров обяви, че не вижда логика да присъства на съвета. \"НФСБ преди 6 дни свали политическо доверие от мен като председател на ПГ на ОП. ВМРО не взе никаква позиция по този въпрос, а мълчанието е знак на съгласие с НФСБ\", липсата си атакистът, който ден по-рано поиска на вицепремиерския пост Симеонов да бъде сменен от друг представител на патриотите. \nКаракачанов продължи да плаши, че оставката на лидера на НФСБ щяла да върне на власт ДПС и БСП. В опит да оневини Симеонов той разказа как вицепремиерът надълго и нашироко му обяснил какво е искал да каже за майките и как не е имал предвид да ги обижда. Каракачанов смята, че оставката не е алтернатива, но все пак посъветвал Симеонов да подбира малко по-внимателно думите си. Двамата стигнали до извода, че правителството върши работа. \nС ехидна усмивка Симеонов препоръча на журналистите да прочетат внимателно какво е казал за майките и ги обвини, че думите му са извадени от контекста. \"Валери Симеонов не е изрод. Има очи на главата си и видимо се вижда, че част от децата имат физически недъзи. Те са с деформирани крайници. Нима някой от вас допуска, че съм такъв изрод, че ще кажа, че тези деца се преструват\", изригна той към представителите на медиите. Той обясни, че не вижда причина да се извини затова, че някой не го е разбрал какво е искал да каже. Според него майките са получили всичко, което са поискали, и за него е необяснимо защо продължават да протестират. \nМалко преди коалиционния съвет вицепремиерът свика брифинг в МС, на който отново обиди протестиращите майки. По думите му протестът им приличал на \"тюрлюгювеч\". За пореден път заяви, че няма да подаде оставка, а поводът за краткия му брифинг бяха информациите за контрапротест в негова защита. Той се впусна да благодари поименно на организаторите - Национално сдружение на търговците и превозвачите на горива, Национално гражданско сдружение \"Българска домашна ракия\", Националното обединение на младите фермери, КРИБ и др. После ги призова да отменят контрамитинга, защото се чувствал \"достатъчно уверен\", а не било редно да оказват уличен натиск и да блокират София като протестиращите майки. \nСтана ясно, че законопроектът за хората с увреждания влиза на първо четене в парламента в петък. В него се предлагат 150 млн. лв. допълнителна финансова помощ, въвеждане на комплексна индивидуална оценка на потребностите, квоти за бизнеса за наемане на работа на хора с увреждания и подкрепа за фирмите да приспособява работни места за тях. Работодателите се обявиха против квотите и получиха подкрепата на Симеонов. В парламента на първо четене, като втора точка в петък, влизат и двата законопроекта за личната помощ, внесени от БСП и \"Воля\". \nПротестите на майките на деца с увреждания с искане за оставка на Симеонов продължиха и вчера. В понеделник те обявиха, че няма да спрат да протестират, докато вицепремиерът не си тръгне от правителството. Довчера над 7000 души подкрепиха и петицията в интернет за оставката му.     \n \t\n", "date": "2018.10.24", "title": " Каракачанов крепи Симеонов във властта  "}
{"url": "http://www.duma.bg/node/177729", "text": "В институциите трябва да влязат високообразованите и достойните, а не послушните. Това заяви вчера президентът Румен Радев на среща на тема \"Ценности, лидерство и образование в  демократичното общество\" със студенти в ПУ \"Паисий Хилендарски\". България се нуждае от своите интелигентни млади хора с активна гражданска позиция, обърна се той към бъдещите висшисти. \nНеобходима е политическа среда, която да осигури широка, реална и ефективна представителност на гражданите в управлението и да не допуска безконтролност при упражняването на властта, категоричен е Радев. По думите му обществото ни има проблем не само с користта, но и с опростачването на политическия живот. Това ни връща назад в икономическото и социалното развитие, покваряват обществения морал и ни отдалечават от цивилизования свят и надеждата за изграждане на просветено, справедливо, съпричастно и проспериращо общество\", отбеляза държавният глава. \n\"Ежедневно слушаме за стабилност, икономически ръст, усвоени евросредства, а в същото време незадоволството в обществото расте и протестите са ежедневни. Каквито и позитиви да се изтъкват, от отсрещната страна са унизителни пенсии и милионите бедни. Страната ни не само заседна устойчиво на дъното на Европа, но и се откъсна далеч назад от бившите социалистически страни, с които преди години споделяше сходни условия\", коментира Радев. Той посочи, че по показатели като доходи, социално неравенство, престъпност, корупция, агресия, смъртност, свобода на словото и качество на живот, България се нарежда до страните от Субсахарска Африка и все по-трудно се вписва в \"европейския пейзаж\".     \n \t\n", "date": "2018.10.24", "title": "Президентът поиска в институциите да влизат достойните, а не послушните"}
{"url": "http://www.duma.bg/node/177728", "text": "\"Искаме да сменим модела, при който един човек решава кой да влиза и кой да излиза от обществена поръчка! Модел, при който строителният бранш е принуден да връща пари от обществени поръчки, за да си спечели благоволението на управляващите\". Тази позиция е защитила Корнелия Нинова при срещата между представителите на БСП и Камарата на строителите в България (КСБ). От КСБ провеждат поредица от срещи с партиите, на които търсят подкрепа за проблемите на строителния сектор, както и за законодателните си предложения. Отбелязахме, че законодателството не само се променя често, но и че липсата на конкуренция, както и корупцията вече са заложени в законите, заяви лидерът на БСП. По думите й предложенията на КСБ ще бъдат обсъдени, някои ще получат и законодателна подкрепа от социалистите. Нинова увери, че Камарата може да разчита на пълна подкрепа за развитието на българското производство и индустрия. \nЛидерът на БСП и председателят на УС на КСБ Илиян Терзиев прекъснаха дискусията си, за да дадат изявления пред медиите. Терзиев подчерта, че от Камарата искат да спре некоректното говорене и използването на бранша за политически цели. \"Няма как разговорът да не е политически, защото става въпрос за харченето на милиарди левове от българския бюджет и европейски средства. Става въпрос за живота и семействата на 250 хил. души, които работят в този сектор\", подчерта обаче Нинова. \n\"Държим за развитието на българската икономика и на българските фирми. Ако БСП управлява, няма да има привилегировани фирми, няма да им бъдат извивани ръцете да плащат комисиони и рушвети, няма да бъде изземван бизнесът на една фирма за сметка на друга, няма да се променят правилата в движение\", заяви лидерът на социалистите. Тя е отправила и предупреждение към КСБ - \"Ако искате да кърпим модела и системата, няма да намерим решение - нито за икономиката, нито за вас, нито за държавата\". \"Моделът се нуждае от коренна промяна. Ние ще се опитаме да направим това. Ако искате заедно да променим този модел, ние сме насреща\", обърна се Нинова към строителите. \nОт Камарата също настояха за осигуряване на спокойствието в бранша. Терзиев уточни, че търсят съдействие за промени в Законите за обществените поръчки и устройството на територията, както и по унифицирането на тръжната документация. Това, което правим, остава след години и желаем да го правим така, че никой от нас да не се срамува, увери Терзиев. \nНа срещата са обсъдени възможностите и механизмите за повишаване на заплатите в сектора.   \n \t\n", "date": "2018.10.24", "title": " БСП: Край на модела \"Борисов\" с обществените поръчки "}
