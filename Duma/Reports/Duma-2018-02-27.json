{"url": "http://www.duma.bg/node/161713", "text": "Талантливата Виктория Георгиева представя първия си самостоятелен акустичен концерт днес, 27 февруари, от 20 ч., в столичния бар \"Петък\" като част от традиционните за заведението акустични вторници с вход свободен. \nОчарователната изпълнителка от \"Монте мюзик\" ще представи своята програма заедно с китариста Жеко Жеков. Специално за вечерта Вики е подготвила красиви акустични версии на своите авторски песни \"Незавършен роман\" и \"Част от мен\", както и въздействащи кавъри на култови парчета от Amy Winehouse, Rihanna, Sia и др. \nЧаровно срамежлива, много самокритична, но и безкрайно талантлива, Виктория впечатлява със своя богат глас. Момичето със зелените очи и кадифения тембър спечели българските фенове още с появата си в музикалния риалити формат \"X Factor\" през 2015 г. Малко след това тя стана част от лейбъла \"Монте мюзик\" и записа първия си голям хит \"Нищо случайно\" заедно с VenZy и Ники Бакалов. \nСега Виктория Георгиева е един от обещаващите таланти на българската музикална сцена. Тя няма нужда от много повече, освен акустична китара, микрофон и публика, която умее да слуша хубава музика.   \n", "date": "2018.02.27", "title": "Виктория Георгиева кани на акустичен концерт"}
{"url": "http://www.duma.bg/node/161710", "text": "Киселото мляко намалява риска от инфаркт за хората с високо кръвно налягане, съобщи \"Дейли мейл\", позовавайки се на американски учени. Особено подчертан е този ефект при жените. Именно при тях поне две порции кисело мляко седмично намаляват риска от инфаркт и инсулт с до 30%, а при мъжете - с до 19 на сто. \nУчените от Бостънския университет обясняват полезния ефект на киселото мляко за сърцето с комбинацията от естествена ферментация и съдържанието на калций. Предишни изследвания установиха, че калцият е важен за нормалното свиване и отпускане на сърцето, а пробиотиците от ферментиралите храни намаляват кръвното налягане. \nЕкспертите са анализирали данните за 55 898 жени на възраст от 30 до 55 години и 18 232 мъже на възраст от 40 до 75 години от изследване, обхванало медицински служители. \nПолезните бактерии в киселото мляко намаляват също симптомите на депресия, установиха през 2017 г. учени от университета \"Макмастър\".     \n", "date": "2018.02.27", "title": " Киселото мляко намалява с 30% риска от инфаркт"}
{"url": "http://www.duma.bg/node/161712", "text": "Британски учени уточниха, че така нареченият \"отбранителен песимизъм\" помага на хората по-добре да си свършат работата. Те се отнасят и по-грижливо към здравето си. Резултатите от изследването са публикувани в \"The Conservation\", цитира ги Лента.ру. \nСпециалистите са съсредоточили вниманието си върху стратегия, която допринася за ефикасното преодоляване на тревогите. Експертите предположили, че намалените очаквания и страхът от директен сблъсък с неприятна загуба карат песимистите по-подробно да планират всяка своя крачка. Например, ако такъв човек отива на събеседване, очаква неприятности и мислено разглежда най-лошите сценарии, по този начин успява да ги избегне с по-голяма вероятност. В главата му се оформя план за действие, който може да гарантира, че въображаемите провали няма да се случат. \nТова предположение било доказано по време на експеримент, при който участниците са помолени да сглобят дума от пъзел с букви. Хората в лошо настроение обикновено се справяли със задачата по-добре, отколкото тези, които били по-весели. \nПри друг тест болни с възпалено дебело черво и страдащи от артрит били помолени да оценят бъдещите си възможност да се справят с недъга. Така се оказва, че негативното мислене може да има определени преимущества и за здравето: песимистите, като правило, са по-обезпокоени и например, ако започне епидемия, с по-голяма вероятност ще вземат профилактични мерки.     \n", "date": "2018.02.27", "title": " Песимизмът помага на хората"}
{"url": "http://www.duma.bg/node/161711", "text": "Хляб, богат на протеини, белтъци, аминокиселини и с ниско съдържание на натриев хлорид е създаден в Института по криобиология. Продуктът намалява холестерола 5 пъти и помага за редуциране на теглото. Препоръчва се за диабетици и сърдечно болни. \nПодобен хляб се прави за първи път в Европа. Изделието е сред иновациите на мегафорума за агробизнес, храни и вино, който бе открит в Пловдив. \nЗдравословният ръжен хляб е създаден в няколко варианта: с добавка на тиквено, слънчогледово, ленено, сусамено брашно. В него липсват ГМО, консерванти и оцветители. Според учените в този продукт е налична изключително ценната аминокиселина Омега-6, която се среща в рибите и предпазва от тумори. Засилва се и защитата на организма срещу бактерии и паразити. \nНеобходимо е обаче хлябът да се консумира продължително - близо година и половина, за да се получи антираковият ефект, твърдят още специалисти. Те са използвали и нова технология за приготвянето на изделието, като при нея времето за изпичане се намалява на 50 мин., понеже вложените продукти съдържат по-малко влага. В същото време трайността на получения хляб е увеличена на 4 дни (при традиционния е 72 часа). \nВ Пловдив учените от Института по криобиология демонстрират и пълно меню за космонавти и алпинисти, което се състои от супа, основно и десерт. Субстанциите са изсушени по специален метод. Опаковката тежи едва 56 г. Само 8 минути са необходими, за да се приготви ястието.     \n", "date": "2018.02.27", "title": "Нов български хляб редуцира теглото"}
{"url": "http://www.duma.bg/node/161752", "text": "Междуведомствена работна група предлага три варианта за нов териториален обхват на районите в България от ниво 2, съобщи министърът на регионалното развитие и благоустройството Николай Нанков на дискусия за новото райониране на страната. Министърът заяви, че София трябва да остане част от голям район. В момента районите от ниво 2 в страната са шест – Северозападен, Северен централен, Североизточен, Югоизточен, Южен централен и Югозападен. \nПървият вариант предвижда в страната да има пет района от ниво 2. Предлага се Югозападният да включва областите София-град, Софийска, Благоевград, Кюстендил и Перник, Южен Централен - областите Пазарджик, Пловдив, Хасково, Кърджали и Смолян, Югоизточен - Стара Загора, Сливен, Бургас и Ямбол. Североизточен да включва Търговище, Русе, Разград, Силистра, Добрич, Варна и Шумен, а Северозападен - Видин, Монтана, Враца, Плевен, Ловеч, Габрово и Велико Търново. \nСпоред втория вариант районите от ниво 2 ще бъдат четири. В Югозападния ще бъдат включени областите Софийска, София-град, Благоевград, Кюстендил и Перник. Тракийско-Родопският да обхваща Пазарджик, Пловдив, Стара Загора, Хасково, Кърджали и Смолян. В Черноморския район да влизат Сливен, Ямбол, Бургас, Варна, Добрич и Шумен. Областите Търговище, Видин, Монтана, Враца, Плевен, Ловеч, Габрово, Велико Търново, Русе, Разград и Силистра ще формират Дунавския район. \nТретият вариант предвижда запазване на броя на районите - шест, но с променен обхват. В Западния район ще се включват областите Софийска, Благоевград, Кюстендил, Перник, Видин, Монтана и Враца. Северният централен район ще обхване Плевен, Ловеч, Габрово, Велико Търново, Русе, Разград и Силистра. В Североизточния район ще бъдат областите Добрич, Варна, Шумен и Търговище, а в  Югоизточния - Стара Загора, Сливен, Ямбол и Бургас. Южният централен район ще обхваща Пазарджик, Пловдив, Хасково, Кърджали и Смолян. Според този вариант област София-град ще бъде обособена в самостоятелен район. \nСъгласно европейския регламент минималният брой население за район от ниво 2 е 800 хил. души, а максималният – 3 млн. души. Според статистическите данни в момента Северозападният район за планиране е под 800 хил. души, а Северният централен район е с население над минимума.   \n", "date": "2018.02.27", "title": "Три варианта за новото райониране в България"}
{"url": "http://www.duma.bg/node/161754", "text": "До края на март Министерството на икономиката трябва да внесе яснота, за да бъдат гласувани промени в Закона за марките и географските обозначения. Това каза вчера за ДУМА Петър Кънев, депутат от БСП и председател на комисията по икономическа политика и туризъм в Народното събрание по повод предстоящите спешни промени в закона. Те били наложителни заради изискването към страната ни да бъдат вписани в европейски регистър преди 9 години популярни български марки, за да запазят оригиналните си наименования. Става въпрос за 15 продукта като марки кисело мляко, сирене, лютеница и др. \nДали сме срока на министъра на икономиката Емил Караниколов да внесе пълна информация, за да сме наясно с негативите и позитивите от промените в закона, допълни още Петър Кънев. Законът трябваше да бъде гласуван на първо четене в Икономическа комисия в края на миналата година, но тъй като липсва информация, отказахме да го разглеждаме, поясни още той. Това е деликатен въпрос от национален интерес и трябва да сме наясно с всички подробности, каза депутатът от БСП Жельо Бойчев. \nСпоред информация от патентното ведомство у нас българските производители са пропуснали срока за вписване на марките и те не са защитени. Промените в Закона за марките и географските наименования предвиждат да бъде прекратена регистрацията на географски означения за земеделски продукти и храни. Съгласно разпоредбите на регламента държавите членки нямат право да предоставят национална закрила на географски означения на земеделските продукти и храни, се казва в мотивите към законопроекта.   \n", "date": "2018.02.27", "title": " Чакат Министерството на икономиката да внесе яснота за защитата на българските марки"}
{"url": "http://www.duma.bg/node/161755", "text": "С въвеждането на тол системата е възможно пътните такси за тежкотоварните автомобили да скочат 6-7 пъти. След няколко месеца се очаква камионите да плащат не винетки, а за изминато разстояние, за да се движат по републиканската пътна мрежа, информира Нова телевизия. Сега винетка за ден за камионите струва 23 лева. \nПрез миналата година от винетки в бюджета са влезли малко над 352 млн. лв. Две трети от тези приходи идват от водачите на леки автомобили. \nСега обаче схемата се променя и повече ще плаща този, който ползва повече пътищата в страната. За леките автомобили остават винетките, а за тежкотоварните са тол таксите. Винетките стават електронни, но цените им се запазват.  \nПокупката на електронната винетка ще прилича на покупка на самолетен билет. В специални автомати шофьорите ще въвеждат регистрационния номер на колата и желания период. След това ще плащат кеш или с банкова карта. Автомати за винетки ще има по бензиностанциите в страната, ще има и над 500 терминала на самообслужване, коментира Борис Марков, представител на фирмата, която ще изгражда системата. \nДали са купени винетките ще установяват специални камери, монтирани на рампи. Информация ще се подава в реално време към контролен център. Така, ако данните на колата не са в системата, шофьорът ще бъде глобен, но само ако го спре патрулка. В контрола освен пътна полиция ще се включат и 50 коли с мобилни екипи на АПИ. \nШофьорите на камиони ще плащат за изминати километри, а не за време, както досега. Таксуването ще става чрез специални устройства, монтирани в кабината.  \nДруга възможност е да се ползват маршрутни талони. Ще се ползват основно сателитни устройства, всеки ще има право да ги закупи или да ги ползва под наем, обяснява  Борис Марков. \nВ следващите месеци започва изграждането на 100 тол портала, 100 пункта за засичане на тежести и габарити, също и на център за управление. \nЗа разлика от много други страни, където плащането става на гишета, монтирани на магистралите, в България бариери и гишета няма да има. У нас шофьорите ще бъдат сканирани от устройства на метални рампи. Върху карта ще се визуализира къде се намира камионът. Ще се изчислява изминатото разстояние и ще се начислява сметка, която превозвачът ще заплаща. \nСветовната банка препоръчва например такса от 20 ст за км за камионите. Тарифите трябва да бъдат одобрени и от Брюксел.  \nСпоред превозвачите обаче новата система ще доведе до загуби за бизнеса.   \n", "date": "2018.02.27", "title": "До 7 пъти по-високи такси с тол системата за камиони  "}
{"url": "http://www.duma.bg/node/161753", "text": "Върховният административен съд (ВАС) е отменил методика за преизчисляване на количествата електроенергия, потребена от битови и небитови клиенти на операторите на мрежи, съобщават от Върховната административна прокуратура. През 2017 година прокуратурата оспори текстовете от Правилата за измерване на количествата електрическа енергия, приети в края на 2013 г. от енергийния регулатор - тогава Държавната комисия за енергийно и водно регулиране. Те касаят измерването на електроенергия при липсата на електромер или при повреда в електромера. \nСпоред тези правила в такива случаи операторите на мрежи изчисляват потребената енергия за периода от установяване на неправилното измерване до монтажа на новия електромер, но за срок от не повече от 90 дни. Според прокуратурата операторите налагат мерките едностранно и това нарушава основните правила на административното производство - законност, равенство, достъпност, публичност и прозрачност. \nСамите дружества пък смятат, че заради тези правила, ако бъдат установени кражби на електроенергия, те могат да наложат санкции за максимум три месеца на своя некоректен потребител. \nРешението на ВАС е издадено на 21 февруари и може да бъде обжалвано в срок от 14 дни.   \n", "date": "2018.02.27", "title": "ВАС отмени правила за преизчисляване на потребения ток"}
{"url": "http://www.duma.bg/node/161714", "text": "Руслан Мъйнов заедно с \"Виво Монтана\" подготвят програма с патриотични, възрожденски, народни песни и бойни маршове - отражение на българската история, култура, борбата на народа и песенна традиция от древността до наши дни. Първият концерт е на 2 март, в Казанлък, читалище \"Искра\", в навечерието на Националния празник на страната ни - 3 март, в рамките на честванията по повод 140 години от Освобождението на България. \n\"Виво Монтана\" всъщност се състои от: Денис Крумов - тромпет, Марио Методиев - тромпет, Мирослав Георгиев - тромпет, Стилян Маринов - тромбон, Станислав Димитров - тромбон, Михаел Григоров - ударни, Пламен Крумов - туба. \nНовият съвместен проект на харизматичния актьор и певец с шумните момчета от етноджаз формацията е наречен \"Изчезни\". Песента е логично следствие от тяхното дългогодишно приятелство и съвместните им концерти. Автор на музиката е Пламен Крумов от \"Виво Монтана\", аранжиментът е на Васил Иванов-Декстър. Закачливият текст, който е с намигване към интернет общуването в съвременния свят, е дело на Владимира Велинова.   \n", "date": "2018.02.27", "title": " Руслан Мъйнов и \"Виво Монтана\" с богата програма в Казанлък"}
{"url": "http://www.duma.bg/node/161715", "text": "Всеки, закупил билет за шоуто на пионерите на електронния саунд \"Kraftwerk\" в София, ще получи безплатно 3D очила на входа на \"Универсиада\". Музикантите, чието турне в подкрепа на новия им албум \"3D Catalogue\" стартира на 2 февруари в Германия и минава през Белград и Скопие, ще пристигнат в българската столица в деня на концерта - 28 февруари (сряда). \nИзявата на супер известната немска банда ще започне точно в 20 ч., а вратите на залата ще бъдат отворени 60 мин. по-рано. На разположение на гостите на шоуто ще има гардероб, а за най-големите почитатели на \"Kraftwerk\" - зона за фен артикули. \nЗалата не предоставя паркинг за публиката, затова организаторите съветват посетителите да се възползват от свободните места \"Зелена зона\" на бул. \"Шипченски проход\". \nБилети за концерта ще се продават и на място в деня на събитието на входа на \"Универсиада\". Пропуските за шоуто са на цени 69 лв. - правостоящи, 79 лв. - седящи, 99 лв. - ВИП. Пасовете може да се купят от мрежата на Eventim в цялата страна и онлайн. Организатор е \"NuCoast Concerts\". \nЗабранено е влизането в залата с храни и напитки, видеокамери и фотоапарати, аудио записващи устройства, оръжие, всякакви остри и опасни предмети като ножове, чадъри и т.н., стъклени бутилки, преносимо лазерно оборудване. Лица под 18-годишна възраст ще бъдат допускани само с пълнолетен придружител и попълнени от него 2 броя декларации. Мерките са съобразени със законодателните разпоредби в България. \nhttp://www.kraftwerk.com/VIDEO/KRAFTWERK%20%E2%80%93%203-D%20THE%20CATALOGUE(3).mp4     \n", "date": "2018.02.27", "title": " Безплатни 3D очила за мултимедийно шоу  "}
{"url": "http://www.duma.bg/node/161733", "text": "Турският президент Реджеп Ердоган призова сънародниците си да бъдат готови за военна повинност заради операцията на армията срещу сирийски кюрди в района на Африн и изобщо в Северна Сирия. \n\"Нека всеки бъде готов за военна повинност, въпреки че необходимостта от такава не е непосредствена\", подчерта държавният глава в реч, произнесена в югоизточния град Кахраманмараш. Ердоган добави, че когато настъпи моментът, той ще бъде първият, който ще призове гражданите да помогнат на военните, съобщи гръцкото електронно издание \"Прототема\". \nИзявленията на Ердоган, както и съобщенията в турските електронни медии, които призовават гражданите да видят местоположенията, където може да бъдат призовани в армията, повдигат въпроси за хода на военната операция \"Маслинова клонка \"в Сирия, коментира изданието. \nВ същото време вицепремиерът Бекир Боздаг заяви, че резолюцията на Съвета за сигурност на ООН за 30-дневно спиране на огъня в Сирия не се отнася за офанзивата на Турция срещу кюрдите в Африн. Изключено е решението на Съвета за сигурност на ООН да засегне операция \"Маслинова клонка\" срещу терористите, каза той пред журналисти. Самата Турция одобри резолюцията, която обаче не е валидна за действащите в Сирия терористи. Отделните страни обаче имат различни виждания кои са терористите. От една страна, за Русия, Иран и САЩ те са групировката \"Ислямска държава\" (ИД) и \"Джебхат ан-Нусра\". От друга страна, Русия, Иран и самата Сирия смятат за терористи различни прегрупирали се сили, включително от двете организации, които обаче САЩ не са склонни да възприемат като терористи. За Турция пък терористи са най-вече сирийските кюрди.    \nВ същото време френският президент Еманюел Макрон заяви в телефонен разговор с Ердоган, че примирието засяга Северна Сирия и Африн. \nОсвен това Бекир Боздаг обяви пред телевизия Ен ти ви, че Анкара е поискала от чешките власти да й предадат бившия съпредседател на кюрдската партия \"Демократически съюз\" Салих Муслим. Той припомни, че между Турция и Чехия действа споразумение, предвиждащо предаването на издирвани лица. Салих Муслим беше арестуван в неделя вечерта. В Прага той участваше в международна конференция за Близкия изток. Представяната от него формация е водещата кюрдска партия в северните райони на Сирия, но Анкара гледа на нея като на разклонение на Работническата партия на Кюрдистан (ПКК), която Анкара категоризира като терористична организация и съответно е незаконна. Операцията на турската армия \"Маслинова клонка\" в района на Африн е насочена именно срещу партията на Муслим и свързаните с нея групировки. \nВ Източна Сирия продължат операциите срещу остатъците на ИД, която в момента контролира по-малко от 3 процента от територията на Сирия. Най-малко 25 цивилни, между които 7 деца, са загинали от въздушни удари и обстрели на оглавяваната от САЩ международна коалиция срещу едно село на източния бряг на река Ефрат и близките пустинни райони, съобщи Сирийският център за човешки права. Селото е последният населен пункт, контролиран от ИД в Източна Сирия, уточни ръководителят му Рами Рахман. Въздушните удари през последните седмици в отдалечени райони на провинция Дейр Еззор, доведоха до смъртта на десетки цивилни през последните седмици, много от които са роднини на екстремистите. \nПодкрепяните от коалицията сили се опитват да изтласкат ИД от източния бряг на Ефрат, докато подкрепяните от Русия сирийски правителствени сили са разположени западно от реката.     \n", "date": "2018.02.27", "title": "Ердоган призова турците за военна повинност  "}
{"url": "http://www.duma.bg/node/161731", "text": "Южна Корея се надява на скорошно начало на разговорите между Пхенян и Вашингтон, заяви представител на министерството на обединението в Сеул. \n„Надяваме се, че конструктивни преговори между Северна Корея и САЩ ще започнат при подходяща възможност“, коментира той съобщението за готовност на Пхенян за диалог с Вашингтон. \nПреди това и президентът на Южна Корея заяви, че диалог между САЩ и Северна Корея с цел подобряване на двустранните отношения и фундаменталното решение на проблема на Корейския полуостров трябва да започне най-скоро. \n\"Севернокорейската делегация също се съгласи, че отношенията между САЩ и КНДР трябва да се развиват паралелно с отношенията между Република Корея и Северна Корея, като в същото време Пхенян е подчертал, че има \"достатъчно\" стремеж да се проведе диалог между Вашингтон и Пхенян\", добави говорител на южнокорейския държавен глава.   \n", "date": "2018.02.27", "title": "Южна Корея призова за преговори между КНДР и САЩ"}
{"url": "http://www.duma.bg/node/161727", "text": "Петима души бяха ранени в неделя при атака срещу клуб на антифашистка асоциация в пристанището Пирея близо до Атина, съобщи гръцката полиция. Нападателите са били 8 души, двама от ранените са в болница. \nСпоред представители на асоциацията нападателите са били с каски, въоръжени са били с метални пръти и осветителни ракети и са от групировката \"Златна зора\". \nСпоред полицията сред ранените е жена, близка до Павлос Фисас, рапъра антифашист, убит от членове на \"Златна зора\" през септември 2013. \nШейсет и двама депутати и партийни деятели от \"Златна зора\" бяха осъдени по различни обвинения, сред които принадлежност към криминална структура, във връзка с убийството на Фисас, който бе намушкан смъртоносно. \nНеонацистката формация е четвърта политическа сила в гръцкия парламент. \nНападнатият \"Социален център свободна Фавела\" бе атакуван и през август миналата година. Според местната преса четирима души са арестувани от силите за борба с тероризма. \nПри обиски в домовете им бяха открити плакати с неонацистка пропаганда и учебни оръжия.   \n", "date": "2018.02.27", "title": " Нападнаха антифашисти в Гърция"}
{"url": "http://www.duma.bg/node/161728", "text": "Ангела Меркел, която е начело на изпълнителната власт в Германия, обяви официално имената на министрите от своята партия, които ще влязат в бъдещото правителство на страната. Публикуваните имена съвпадат с тези, които пуснаха медиите в предишните дни. \nМинистерството на отбраната ще продължи да бъде оглавявано от близката съюзничка на канцлерката Урсула фон дер Лайен. \"Тя стана инициатор на много реформи\", каза Меркел, като представяше списъка. \"Всички знаят, че е трудно да се води това ведомство. В областта на отбраната имаме много задачи\". От 2005 година, когато Меркел стана канцлер, Лайен е оглавявала три министерства. \nЗа министър на здравеопазването е предложен Йенс Шпан, който представлява консервативното крило на ХДС и е противник на имиграционната политика на Меркел. Местните наблюдатели преценяват това решение като неочаквано. \nМинистър на икономиката би трябвало да стане началникът на канцеларията на канцлера Петер Алтмайер. На негово място в администрацията ще застане Хелга Браун. \nВчера делегатите на конгреса на Християндекомкаритечския съюз (ХДС) подкрепиха формирането на коалиция със социалдемократите. Съдбата на бъдещото правителство ще стане ясна на 4 март, когато Социалдемократическата партия ще реши дали подкрепя коалицията с консерваторите.     \n", "date": "2018.02.27", "title": "Меркел обяви бъдещите си министри"}
{"url": "http://www.duma.bg/node/161730", "text": "Унгария поиска върховният комисар на ООН по човешките права да се оттегли заради неговата „неприемлива“ и „неподходяща“ критика към антиимигрантската реторика на унгарския премиер Виктор Орбан. \n\"Очевидно е, че Зейд (Раад) Ал Хюсеин трябва да се оттегли. Той не е достоен за неговата позиция\", заяви унгарският външен министър Петер Сиярто пред Съвета на ООН по правата на човека в Женева. Той атакува по-рано отправената критика от върховния комисар на ООН по правата на човека към Орбан като \"много неподходяща\". \nПо време на откриването на 37-та сесия на Съвета на ООН по правата на човека Зейд предупреди за общо влошаване на зачитането на правата по света, но Орбан беше единственият лидер, споменат с името си. \n\"Днес потисничеството е отново модерно, държавата на сигурността е отново тук и основните свободи са в отстъпление във всяка област на света.\" \"Срамът също е в отстъпление\", каза той. \n\"Ксенофобите и расистите в Европа отхвърлят всяко чувство за неудобство, като унгарския Виктор Орбан, който по-рано този месец каза: \"Ние не искаме нашият цвят... да се смесва с другите\". \nКоментарите му разгневиха Сиярто, който обвини, че шефът на ООН за правата \"обвинява Унгария (че е) сравнима с най-лошите диктатури от миналия век\". \n\"Много е неподходящо, че служители на ООН обвиняват държавите членки и демократично избраните лидери\", каза той, настоявайки, че \"това е просто неприемливо\".   \n", "date": "2018.02.27", "title": "Унгария иска оставката на шеф от ООН"}
{"url": "http://www.duma.bg/node/161725", "text": "Земетресение 7,5 в Папуа Нова Гвинея \nЗеметресение с магнитуд 7,5 бе регистрирано в Папуа Нова Гвинея. Има съобщения за щети в град Поргера. Земетресението е усетено най-малко на 168 км разстояние и ще отнеме време за установяване на последиците.  Шведският премиер невредим след катастрофа Шведският премиер Стефан Льовен се отърва без наранявания, след като колата, с която пътувал, поднесла и се ударила в предпазните мантинели северно от Стокхолм в понеделник. Инцидентът се случил по време на виелица, колата е външно повредена, но премиерът е невредим, съобщиха официални лица.  Русия готова да възобнови отношенията с Европа По време на пресконференция след среща с португалския си колега Аугусто Сантос Силва, руският първи дипломат отбеляза, че Русия е склонна да възобнови партньорствата си с Европейския съюз, които бяха прекратени заради санкциите. В същото време зам.-председателят Дмитрий Рогозин обяви, че санкциите ще останат завинаги, тъй като целта им е да направят Русия слаба, но това е шанс тя да покаже най-доброто от националния си характер. Четирима загинали при взрива в Лестър \nНай-малко четирима души загинаха и още четирима са ранени след взрива, разрушил хранителен магазин и жилище в централния английски град Лестър снощи, съобщиха от британската полиция. Експлозията е станала около 21 часа българско време снощи, превръщайки в развалини магазин на приземния етаж и двуетажен апартамент над него. Засега няма индикации, че взривът има връзка с тероризъм. Кадри от мястото показаха огромни пламъци, както и развалини, разпилени по улицата. \n \n    \n", "date": "2018.02.27", "title": "Кратки новини"}
{"url": "http://www.duma.bg/node/161732", "text": "Словашки журналист, разследващ данъчни измами сред бизнесмени, свързани с управляващата партия в страната, е застрелян в дом си през уикенда, съобщава Ройтерс, цитирайки изданието \"Денник Н\" и словашкото министерство на вътрешните работи. \n27-годишният Ян Кучяк, журналист за \"Актуалити.ск\" е убит заедно с партньорката си в град Велика Мака, на 65 километра източно от столицата Братислава. \nМинистерството на вътрешните работи и полицията не са коментирали официално случая, но се очаква да дадат специална пресконференция. \nПоследната статия на Ян Кучяк от 9 февруари разследва подозирания за данъчни измами, свързани с луксозен апартаментен комплекс в Братислава. \nСлучаят около апартаментния комплекс доведоха и до протести през миналата година, с искане за оставка на министъра на вътрешните работи Роберт Калинак заради негови бизнес отношения с предприемача Ладислав Бастернак, разследван за възможни данъчни измами. И двамата отричат каквото и да е престъпление. \nСловашката икономика процъфтява и жизнените й стандарти се повишиха рязко след присъединяването й към ЕС през 2004 г., но много словаци твърдят, че страната им все още не е в състояние да защитава върховенството на закона. \nСловашкото правителство обяви награда от 1 млн. евро за информация, която ще помогне за задържането на убиеца на разследващия журналист от новинарския портал аktuality.sk Ян Куциак и неговата приятелка. Това е казал пред журналисти премиерът Роберт Фицо, твърдят от словашкото радиo. \"Правителството от този момент предлага възнаграждение от 1 млн. евро за информацията, която би помогнала за разкриването на убиеца на Ян куциак и неговата приятелка\", казал Фицо. \nОт словашкото МВР скоро ще огласят телефонен номер, на който ще могат да се подават информации, свързани със случая. Ще бъдат приемани и анонимни сигнали.   \n", "date": "2018.02.27", "title": " Журналист, разследващ данъчни измами, е убит в Словакия"}
{"url": "http://www.duma.bg/node/161729", "text": "Балканите и цяла Югоизточна Европа са обхванати от студена вълна, включително и крайбрежната ивица на Адриатическо море в Хърватия. \nВ Македония само през вчерашния ден снежната покривка достигна над 80 см в района на Маврово, където термометрите паднаха до минус 11 градуса. В тази част на страната е забранено движението на тежкотоварни автомобили. В Лазарполе натрупаният сняг надмина един метър. Трудности в транспорта има в цялата държава и особено в столицата Скопие, която буквално е блокирана, пише \"Вечер\". Охрид е единственият град в Македония, където тази сутрин не вали сняг. \nЧерногорските синоптици съобщават, че в Жабляк снежната покривка е почти един метър - 97 см. Сняг вали и в столицата Подгорица и други градове.  \nВ Хърватия бе обявен жълт код. Снежната покривка в Завижан достигна 2,32 метра, в Делнице - 1,49 метра, а край Плитвишките езера - 1,15 метра. \nВ Босна и Херцеговина снежната покривка достигна почти 2 метра в Бйелашница. Термометрите паднаха до минус 16 градуса в Хан Пйесак и минус 11 в Тузла тази нощ. Зимната стихия предизвика транспортен хаос в северозападната част на страната.  Метеоролозите прогнозират нови валежи от сняг, в резултат на които ще се образува снежна покривка от 5 до 20 см. \nВ Румъния 37 влака бяха спрени заради извънредно ниските температури, съобщи американската телевизия Ей Би Си. Движението пък на десетки други влакове се осъществява със сериозни закъснения. В Букурещ заради температурите до минус 8 са затворени поне за два дни училищата. Мярката е наложена и в други градове. Температурите се очаква да бъдат около минус 10 градуса, но с ледения вятър те ще се чувстват като минус 20 градуса. Южната част на страната е обхваната от силни ветрове. Около 5000 служители на службата за извънредни ситуации бяха призовани да помогнат на хората да се справят с последиците от лошите атмосферни условия. Очаква се зимата да вилнее до края на седмицата.  \nВ Северна Гърция голяма част от училищата бяха затворени вчера заради студа, съобщиха местни медии. Очаква се мярката да остане в сила и през днешния ден. В същото време властите съобщиха, че детските градини ще работят нормално. Призовават се жителите да излизат добре облечени навън. Мобилизирани са сили за почистването на основните пътни артерии.       \n", "date": "2018.02.27", "title": " Студ и сняг сковаха Югоизточна Европа "}
{"url": "http://www.duma.bg/node/161716", "text": "\"Чудовището Кашчей\" по руски народни приказки е поредната премиера на Държавния куклен театър в Стара Загора. Пиесата ще се играе на 28 февруари от 18 ч. Драматизацията и режисурата са на Любомир Колаксъзов, сценографията и куклите - на Виктория Андрекова, музиката е на Христо Намлиев, художествено осветление - Ивайло Марков. Участват Диляна Спасова, Елица Стоянова, Таня Георгиева, Кирил Антонов, Станислав Матев и Цвети Пеняшки.    \n", "date": "2018.02.27", "title": " Премиера в Старозагорския куклен театър"}
{"url": "http://www.duma.bg/node/161726", "text": "Руският външен министър Сергей Лавров заяви, че Москва е готова да възобнови сътрудничеството си с европейските страни на всички фронтове без каквито и да е условия. \nПо време на пресконференция след среща с португалския си колега Аугусто Сантос Силва, руският първи дипломат отбеляза, че Русия е склонна да възобнови партньорствата си с Европейския съюз, които бяха прекратени заради санкциите. \"Смятам, че демонстрираме достатъчно добра воля, доколкото имаме готовност да отворим отново без никакви предварителни условия всички канали за диалог, сътрудничество и взаимноизгодни проекти, които бяха замразени след пролетта на 2014 г.\", коментира Лавров. \nТой подчертал, че мнозина правителствени служители в страните от ЕС били против наложените настоящи санкции и че Русия е благодарна за усилията им да сложат край на ембаргото.   \n", "date": "2018.02.27", "title": " Русия готова да възобнови отношенията с Европа"}
{"url": "http://www.duma.bg/node/161717", "text": "Танцовите ансамбли \"Средец\" и \"Здравец\" (на снимката) ще изнесат концерт на 28 февруари от 19 ч. под купола на Ларгото. Организатори на проявата са дирекция \"Култура\" на Столичната община и Общинският културен институт Дом на културата \"Средец\". Събитието е част от програмата, която Столичната община реализира по повод ротационното председателство на България на Съвета на Европейския съюз.   \n", "date": "2018.02.27", "title": " Танцови ансамбли играят в Ларгото"}
{"url": "http://www.duma.bg/node/161761", "text": "Днес, 27 февруари, от 15 до 17 часа, народният представител от „БСП за България“ Димитър Данчев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2018.02.27", "title": "ПРЕДСТОЯЩО"}
{"url": "http://www.duma.bg/node/161760", "text": "Непрекъснатият снеговалеж и ниските температури през последните 24 часа усложниха обстановката в много части на страната и затвориха пътища, гранични пунктове и училища. \nНай-тежко бе в областите Смолян и Кърджали, където бе обявен червен код. В две села в Смолянско бяха затворени училища. Само до обяд снежната покривка бе към 30 см и бе въведено ограничение за движение на тежкотоварни автомобили. \nНа магистралата в района на Пазарджик се сблъскаха два ТИР-а, което доведе до образуването на колона от няколко километра. 15 населени места в областта останаха без ток поради аварии, причинени от силния вятър и обилния снеговалеж. \nВ област Благоевград обстановката също се усложни, а по пътя между Банско и Разлог снегопочистваща машина аварира върху релсите на теснолинейката Добринище - Септември. Движението на влака от Банско за Септември бе спряно. \nВ цялата Старозагорска област имаше силен снеговалеж, особено в участъка между Чирпан и Стара Загора. Снеговалежът и силният вятър прекъснаха тока в няколко села. Във Врачанска област най-тежка бе зимната обстановка в община Оряхово, където имаше огромни снегонавявания. В района също бяха отменени учебни занятия. \nЧетири населени места в Ямболската община Тунджа бяха без ток. Там останаха затворени няколко детски градини. Няма да ходят на училище и в няколко Шуменски общини, както и във Видинско. \nВлакове от Перник за София бяха отменени, а много други закъсняха. 182 снегопочистващи машини работиха вчера сутрин в София, но въпреки това много столичани останаха недоволни от снегопочистването. Хората се оплакаха, че зимата пак е изненадала столичното кметство. Някои от тях останаха с блокирани автомобили в кварталните улици, а други бяха принудени да чакат дълго време градския транспорт. Движението в столицата бе затруднено, а заради проблеми с почистването бяха затворени синята и зелената зона за платено паркиране. Поради навявания и опасност от лавини не се допускаше движение по пътищата към Витоша. Заради авария беше нарушен графикът на трамваите по линиите 20 и 22, проблеми имаше и с трамваите 3, 6 и 11. \nТежка бе ситуация по границите, а пунктовете с Гърция и с Македония бяха блокирани заради снегонавявания.     \n", "date": "2018.02.27", "title": " Снегът затвори училища, блокира гранични пунктове  "}
{"url": "http://www.duma.bg/node/161757", "text": "Класът за прослужено време не представлява нарушение на забраната за дискриминация и не създава предпоставка за дискриминация на работниците и служителите по признак \"възраст\", \"лично и обществено положение\". Това гласи решението на Комисията за защита от дискриминация (КЗД). Решението е по преписка, образувана по сигнал на работодателските организации АИКБ, БСК, БТПП и КРИБ. Те подадоха сигнал в КЗД в края на юли 2017 г. Според жалбоподателите текстовете от Наредбата за структурата на работната заплата, с които се определя добавката за стаж и професионален опит, поставят в дискриминационно положение по-младите работници, както и държавните служители, за които класът бе отменен преди няколко години. \nКЗД оставя без уважение сигнала на ответните страни - работодателските организации. Решението може да бъде обжалвано.   \n", "date": "2018.02.27", "title": "Класът за прослужено време не е дискриминационен, реши КЗД"}
{"url": "http://www.duma.bg/node/161756", "text": "Три нови детски площадки със съоръжения за игра и ремонт на оградата на двора на детска градина \"8-ми март\" в  Павликени ще изгради общината. Финансирането е по проект \"Красива България\". Общата му стойност е 108 277 лв., от които националната програма безвъзмездно финансира 49 266 лв. Община Павликени ще съфинансира 54,5% от общата стойност на проекта, съобщиха от администрацията на кмета Емануил Манолов. \nПроектът предвижда да се демонтират старите съоръжения, премахването на съществуващите пясъчници и кътове за деца, както и демонтаж на старите тротоарни плочки. В северната и западната част на двора ще се изградят три еднакви по размер правоъгълни площадки. Алейната мрежа ще се изпълни от вибропресовани бетонови павета. Една от площадките се предвижда за деца до 3 години, а останалите за групи деца от 3 до 6 години. Предвидено място на детска къщичка за почивка, общуване и тематични игри. Отделните зони за игра ще бъдат тематично разработени при поръчката на съоръженията за игра. \nТова е поредният одобрен проект на общината по \"Красива България\". През 2016 г. бяха изградени площадките за игра в ДГ \"Слънце\". Година по-късно нов облик получи и дворът на ДГ \"Вяра, надежда и любов\". \n    \n", "date": "2018.02.27", "title": "Общината в Павликени строи три нови детски площадки "}
{"url": "http://www.duma.bg/node/161762", "text": "Над 300 социалисти, антифашисти и симпатизанти на лявата идея от Пловдив, Кричим и Асеновград почетоха 74-та годишнина от героичната епопея на отряд \"Антон Иванов\" в местността Сухото дере край язовир Въча. Поклонението е организирано от Областния и Градския съвет на БСП в Пловдив, Областния съвет на БАС и Сдружение \"Памет и бъдеще\". В него участваха депутатите Георги Търновалийски и доц. Георги Йорданов, Атанаска Тенева, член на ИБ на БСП, лидерите на левицата в Асеновград и Кричим Енко Найденов и Теодора Кирякова.   \n    Признателните потомци сведоха глава и обсипаха с цвета и венци паметника на загиналите 121 партизани от легендарния отряд. \"Всяка година заставаме пред този паметник и съпреживяваме онзи ден от историята, който за мнозина  от партизанския отряд е бил последен. Но е бил ден на безсмъртие\", каза в словото си Маргарита Стоилова, зам.-председател на Областния съвет на БСП и на Областния съвет на БАС в Пловдив.  \n    Лидерът на пловдивските социалисти Красимир Трифонов заяви, че социалистическият идеал е опасен за днешните демократи и е най-големият кошмар за политиците на прехода, защото дава алтернатива, вдъхновява хората и олицетворява едновременно паметта за миналото и мечтата за бъдещето. \"БСП трябва да пази историята от посегателства, като застане на страната на народа си и като върне достойнството на българите. Трябва ясно да кажем: \"Стига!\" на престъпното управление, което не защитава суверенитета на държавата ни, което подкрепя войната, което предава народа си\", призова Трифонов. \n     След тържествената част депутатът Георги Търновалийски връчи членски карти на петима новоприети социалисти от Кричим.      \n", "date": "2018.02.27", "title": " Пловдивските социалисти почетоха паметта на Антонивановци"}
{"url": "http://www.duma.bg/node/161767", "text": "Почти половината от средствата за закупуването на \"ЧЕЗ България\" са осигурени с кредити на офшорни фирми, някои от които са свързани с международното разследване за укриване на данъци \"Парадайз пейпърс\". Това съобщи вчера Веселин Вачков, директор на чешкото издание \"Лидове новини\", което публикува подробен материал за сделката за придобиване на бизнеса на чешкото дружество в България от новорегистрираната пазарджишка фирма \"Инерком България\" на неизвестната доскоро Гинка Върбакова. \n\"Фирмата купувач според информациите, които има на разположение Надзорният съвет на ЧЕЗ в Прага, е предложила комбинирано финансиране от няколко източника: първо, става дума за собствени средства на фирмата, след това за банкови гаранции и накрая - почти половината от цената е финансирана чрез кредит от офшорни фирми\", каза Вачков по БНР. Част от кредиторите на сделката са свързани с международното разследване \"Парадайз пейпърс\". Една от офшорните фирми е \"Ескорт Трейд\" на руско-грузинския милиардер Паате Гамгонешвили, който фигурира в \"Парадайз пейпърс\", допълни той. Грузинецът е сред инвеститорите в продадения наскоро софийски мол \"Парадайс център\". \nОфшорното финансиране често е използвано при закупуване на големи компании в България, заяви Мартин Владимиров от Центъра за изследване на демокрацията. Той припомни, че подобна схема е била използвана при закупуването на БТК преди две години. \"Отново офшорна фирма, отново заем, като в случая знаехме, че е от руската държавна банка ВТБ. Сега отново виждаме, че явно наднича руско-грузински инвеститор зад тази сделка. Големите активи в България биват закупувани от фирми с много неясна собственост\", коментира анализаторът. Според него пасивността на българското правителство е съмнителна предвид националното значение на електроснабдяването. \nМеждувременно мистериозната Гинка Върбакова излезе на светло. В интервю за Нова телевизия тя отрече да е фасада на офшорка в придобиването на \"ЧЕЗ България\" и увери, че е крайният собственик, което се виждало от Търговския регистър. Върбакова настоя с възложените проверки държавата да не пречи на сделката, защото това щяло да наруши инвестиционния интерес. Тя се оплака, че никой досега не я е потърсил да пита за сделката и че ако държавата е имала притеснения, щяла да дойде при нея. Освен това била обидена от политическото говорене по неин адрес на малкото й име Гинка, което станало нарицателно. Върбакова твърди, че е милионер, с активи за над 100 млн. лв. и че противно на написаното в медиите няма задължения към НАП. По думите й от 10 години се занимава с енергетика \"и то много сериозно\" и не била поставено лице. Инвеститорката отново отказа да уточни коя \"голяма международна\" банка я кредитира, както и цената на сделката, като се позова на строги клаузи за конфиденциалност и заплаха от неустойки. \nОт НАП съобщиха вчера, че е започнала проверка на сделката. Припомняме, че Бойко Борисов нареди в събота сделката да бъде проверена от ДАНС, НАП, КЕВР и КФН. Повод за това бяха притеснения, изказани и от управляващи, че фирма само с 50 хил. лв. капитал придобива дружество с годишен оборот от 2 млрд. лв. \nПрезидентът Румен Радев също изрази тревога от липсата на информация и прозрачност в процеса на придобиване на активите на една от най-големите компании в стратегически сектор като енергетиката. Това съобщиха вчера от прессекретариата на държавния глава след срещата му с шефа на КЕВР Иван Иванов, на която са обсъдили и сделката за ЧЕЗ. \nЛидерът на БСП Корнелия Нинова заяви вчера среща с посланика на Чешката република Душан Щраух. Очаква се тя да се осъществи до края на седмицата. Тя ще връчи писмо на дипломата с въпроси за продажбата на ЧЕЗ. Нинова ще пита чешкото правителство дали при посещението на чешкия премиер Андрей Бабиш у нас в края на януари са водени разговори и е поеман ангажимент от Бойко Борисов по тази сделка и какъв. \"Ще изпратим и запитване до всички компетентни европейски институции. Искаме проверка при сключването на тази сделка, спазени ли са европейските директиви, касаещи енергетиката?\", посочи тя. \nЗам.-председателят на ПГ \"БСП за България\" Крум Зарков и депутатите Таско Ерменков и Георги Свиленски коментираха темата в електронни медии. \"Когато една сделка се провежда по толкова тъмен начин, когато в последния момент става ясно, че фирма, която управлява по-малко от 25 промила от мощностите в България, е готова да поеме управлението на електроразпределението, въпросите започват да валят. Те започнаха още с продажбата на ЧЕЗ по времето на НДСВ, когато Бойко Борисов беше главен секретар. Остатъчните дялове са продадени по времето на първото правителство на Борисов, когато държавата остава без всякакъв контрол\", припомни Ерменков. \nИма косвени доказателства, че правителството е знаело какво се случва около сделката с ЧЕЗ, заяви Зарков. По думите му кратка справка в интернет показва, че една от темите по време на посещението на чешкия премиер в края на януари е именно ситуацията около закупуването на ЧЕЗ. \"Както и да си обясняваме нещата, неприемлива е постановката, че държавата няма нищо общо със сделката. България функционира и се управлява чрез сламени хора, чрез подставени лица и съмнителни милионери\", подчерта Зарков. \n\"Борисов дължи много отговори на много въпроси. Не може да ръководиш държавата, всички служби да работят за теб и ти да не знаеш кой купува най-голямото ЕРП\", възмути се Свиленски. Ако правителството си беше свършило работата, всички щяхме да знаем кой е купувачът, с какви пари е направена покупката и дали няма да се окаже, че парите, дадени за ЧЕЗ, са от държавна или частна банка, подчерта той.      \n", "date": "2018.02.27", "title": "Сделката за ЧЕЗ е финансирана и с кредити от офшорки"}
{"url": "http://www.duma.bg/node/161718", "text": "Една от най-деликатните и фини дами в съвременната българска поезия - Екатерина Йосифова, ще бъде представена на 28 февруари от 18.30 ч. в литературния клуб на Столичната библиотека. За нея ще говори Божана Апостолова, издателка и поетеса, а в представянето ще се включи и Иван Цанев, който е не само колега по перо на Катя, но и един от нейните най-близки приятели през годините. Входът е свободен, а книгите на Екатерина Йосифова ще бъдат изложени във витрина на втория етаж в направление \"Обслужване на читатели\" през целия февруари. Екатерина Йосифова е родена на 4 юни 1941 г. в Кюстендил. Завършила е руска и българска филология в Софийския университет \"Климент Охридски\". Била е учителка, репортерка и колумнистка във вестници, драматург в театър, редакторка и главна редакторка в литературен алманах и т.н.   \n", "date": "2018.02.27", "title": "Екатерина Йосифова е поет на февруари в Столичната библиотека"}
{"url": "http://www.duma.bg/node/161719", "text": "След две изключително успешни издания, на 3 март Концертен комплекс \"България\" отново става домакин на музикалния маратон под наслов \"Обичам българската музика\". Близо 400 изпълнители ще представят шедьоври на българското музикално изкуство в камерната и голямата зала \"България\" - камерните формации \"Класик арт\", \"Бела воче\", София квартет, Бенд на Гвардейския представителен духов оркестър, групата за автентичен фолклор \"Бистришките баби и внучки\", хор \"Аve Musica\", ВГ \"Радиодеца\", Биг бендът на БНР, хорови състави от НГДЕК \"Св. Константин-Кирил Философ\", формации от НУМТИ \"Добрин Петков\" - Пловдив, НУМСИ \"Христина Морфова\" - Стара Загора, НМУ \"Любомир Пипков\" - София, НМА \"Проф. Панчо Владигеров\", хор \"Нуша\", хор \"Ваня Монева\", Националният филхармоничен хор, детският филхармоничен хор и оркестърът на Софийската филхармония. \nКонцертите са под патронажа на министъра на културата Боил Банов. И тази година водещ на събитието е актьорът и директор на Народния театър Мариус Донкин. \nДневната карта е 6 лв. и важи за всички концерти. Проявите от 13 до 18.30 ч. в камерна зала \"България\" са част от цикъла \"Музиката на Европа\" и са с вход свободен, с покани от касата на зала \"България\" в деня на концертите. \n    \n", "date": "2018.02.27", "title": " Музикален маратон с 400 изпълнители на 3 март"}
{"url": "http://www.duma.bg/node/161745", "text": "1870 - УЧРЕДЕНА Е БЪЛГАРСКАТА ЕКЗАРХИЯ. Създаването й е резултат от дългогодишната борба на българския народ за извоюване на църковна независимост. По силата на султанския ферман на Абдул Азис (на снимката) и екзархийския устав, изработен от църковно-народния събор, свикан в Цариград през 1871 г., Българската екзархия е призната за официален представител на българската нация в Османската империя. 1897 - ПЪРВА ПУБЛИЧНА КИНОПРОЖЕКЦИЯ В БЪЛГАРИЯ. В къщата на Марин Чолаков в Русе пред 200 зрители са показани едни от първите филми на братята Огюст и Луи Люмиер. Първата кинопрожекция в България е регистрирана в публикация на местния в. \"Законност\". Русенци наблюдавали с интерес кинолентата, която показвала \"движещ се трен, посрещането на цар Николай в Париж, един от парижките площади - всичко това толкова живо и естествено, щото се получава пълна илюзия\" (според в. \"Законност\"). 1902 - РАЖДА СЕ ДЖОН СТАЙНБЕК, АМЕРИКАНСКИ ПИСАТЕЛ (УМИРА 1968 Г.). Автор е на над 25 романа. Първото му най-известно произведение е \"Гроздовете на гнева\" - роман, смятан за класика на ХХ в. Сред популярните му творби са още повестта \"За мишките и хората\", романът \"Улица Консервна\", сагата \"На изток от рая\" и др. Последният му голям роман \"Зимата на нашето недоволство\" не е приет добре и критиците обявяват, че авторът му е изчерпан. Дори Нобеловата награда (1962) не променя мнението им. 1926 - В СТАРА ЗАГОРА СЕ РАЖДА ЗЛАТИНА ТОДЕВА, АКТРИСА (УМИРА 2007 Г.). Четири и половина десетилетия играе на театралната сцена. Работила в театрите в Стара Загора, Пазарджик, Димитровград, Хасково, Пловдив, Смолян. През 2006 г. в театър \"Сълза и смях\" актрисата отпразнува своя 80-годишен юбилей в постановката \"Четвъртото измерение\" по Янис Рицос. Удостоена с много награди и държавни отличия. 1932 - АНГЛИЙСКИЯТ ФИЗИК СЪР ДЖЕЙМС ЧАДУИК ОТКРИВА НЕУТРОНА. За научните трудове и изследвания в областта на физиката на атомното ядро през 1935 г. получава Нобелова награда за физика. Неутронът е елементарна частица с нулев електрически заряд. Най-използваната реакция с неутрони е верижната реакция на делене на ядрено гориво. В ядрените реактори и атомните бомби тя е основният източник за получаване на енергия. 1933 - ПОДПАЛЕН Е РАЙХСТАГЪТ В БЕРЛИН. Трима от обвиняемите са българи - Георги Димитров, Благой Попов и Васил Танев. Те са арестувани на 9 март. Съдебният процес се провежда от 21 септември до 23 декември. Накрая съдът е принуден да оправдае българите, както и председателя на комунистическата фракция в Райхстага Торглер. Междувременно е организирана силна международна кампания в защита на подсъдимите. Поведението на Георги Димитров пред съда впечатлява международната общност. Процесът е първият голям удар срещу настъплението на хитлерофашизма в Европа и света.   \n", "date": "2018.02.27", "title": "Датата"}
{"url": "http://www.duma.bg/node/161746", "text": "Всъщност, \"гинка\" не е просто отделно взето колосално безобразие, нека не се лъжем. Това е начало на качествено нов етап на деградацията на нашата държавност. Първият управленски акт на реално притежаващата държавата ни партия - гинки за егоистично разграбване на България... \nДържавата ни е похитена от една безскрупулна прослойка. Тя осъществява практически пълен контрол върху четирите власти - законодателна, изпълнителна, съдебна и медийна; може да принуждава с мека или груба сила депутатите, така че винаги да има тематични мнозинства, като държи в запас за политически рекет партия-идиотка; налага в опозиционната партия архаични теми за дневен ред, които я правят абсолютно неадекватна и тотално декоративна; и владее нужните манипулиращи и демагогски ресурси да си поръчва желаните изборни резултати. \nС други думи, ние имаме власт на една безскрупулна проолигархична прослойка, която използва формалните демократични процедури, за да увековечава чрез избори безпределната си власт. Докато може да прави това чрез избори, тя ще го прави, после ще обърне дебелия край и ще премине към репресии. \nЗащо казвам, че е начало на нов етап? \nЗащото доскоро тази прослойка отнемаше от бизнесмени отделни успешни бизнес-начинания и предприятия (хлебопекарна, рибовъдно стопанство, шивашки цех, консервна фабрика, шофьорска школа и др., върхът бе опитът да се заграби Дунарит.. ). Но сега вече въпросната алчна и хищна проолигархична прослойка премина към свръхконцентрация на собствеността у нас, като си \"купува\" стратегически бизнеси с ключово значение за националната сигурност и икономиката на държавата. \nВ новия етап се играе на много едро, играе се суперрешително и с мегавълчи апетит. При това на държавата, сиреч на властта, се отделя ролята на средство, на инструмент за осъществяване на тази цел - посочва й се какво тя трябва да направи и й се виква Дръж!!!! Държавата у нас е дотолкова похитена и превърната в маша, в пипало, в наемен корпус за бърза употреба, че за участващите в нея има само четири опции: \n1. Да се стремят с пълни сили да станат част от проолигархичната прослойка, където са милионите левове, че даже и милиардите... \n2. Да изпълняват волята на прослойката, като успоредно с това на своето си ниво създават свои корупционно-грабителски кръгове - суджук-далавери, кум-гейтове, сват-шайки, свински черва и др... \n3. Да служат за подставени лица, мюрета, куци патета, червеи-примамки, за да се осъществят конкретни сделки - срещу крупни възнаграждения, които компенсират отпадането им след това от хранителната верига... \n4. Да откажат да бъдат използвани, да излетят завинаги от властта и да подсмърчат около нея, събирайки на изборите резултат, близък до статистическата грешка. \nЕто в такава България ние ВЕЧЕ живеем и първата гинка е ударът на камбаната, която оповестява нейното раждане. \nНо ние сме умиращо общество и не разбираме за кого бие камбаната. Ето защо като примирено и оглупяло стадо вървим към собственото си заколение. \nДовчера ни стрижеха безпощадно, до кръв. \nОт днес вече ни отреждат друга участ... \n            От профила на автора във фейсбук     \n", "date": "2018.02.27", "title": "Гинки за егоистично разграбване на България (ГЕРБ)"}
{"url": "http://www.duma.bg/node/161758", "text": "Жена на 41 г. с мозъчна смърт, настъпила вследствие на мозъчна хеморагия, даде надежда за по-добър живот на двама пациенти на диализно лечение в УМБАЛ \"Александровска\", съобщиха от болницата. Донорската ситуация е възникнала във ВМА. \nБъбреците й са присадени на двама мъже -  Д.М. от Бургас, на 55 г. и Д.Й. на 61 г. от Шумен. След интервенциите, трансплантираните са в стабилно общо състояние и се възстановяват в Клиниката по анестезиология и интензивно лечение на болницата.  \nОт началото на годината това са първите две бъбречни трансплантации от трупен донор, направени в лечебното заведение.   \n", "date": "2018.02.27", "title": "Двама души получиха шанс за \"нов\" бъбрек"}
{"url": "http://www.duma.bg/node/161759", "text": "Главната инспекция по труда напомня на работодателите, че при червен и оранжев код за неблагоприятни климатични явления - снеговалеж, дъжд, вятър, ниски температури, мъгла, са длъжни да съобразят условията на труд с регламентираните в Наредба от 2014 г. изисквания за микроклимата на работните места. \nПри работа на открито трябва да се предприемат мерки за намаляване на риска - промяна на работното време, въвеждане на по-чести почивки, промяна на типа работа, като се възлага такава, която е по-безопасна при дадени условия, осигуряване на подходящо работно облекло, на лични предпазни средства или средства за колективна защита, които предпазват от преохлаждане и измръзване, както и осигуряване на помещения с условия за възстановяване на топлинния баланс на организма, топли напитки и т.н.  \nТрябва да бъде осигурено наблюдение или средства за комуникация с работещите на открито на изолирани работни места, както и първа медицинска помощ и условия за подходящо транспортиране на работещите с внезапно влошено здравословно състояние за оказване на медицинска помощ.   \n", "date": "2018.02.27", "title": " Напомнят на работодателите да се съобразят със студа"}
{"url": "http://www.duma.bg/node/161765", "text": "Просрочените задължения на НЗОК към чужди здравни фондове са 133 млн.лв., заяви пред журналисти зам.-министърът на здравеопазването и председател на Надзорния съвет на НЗОК Жени Начева след назначена миналата седмица спешна проверка. Проверката бе предизвикана, тъй като управителят на НЗОК посочи тази сума като задължения към фондовете, а Начева твърдеше, че НЗОК дължи 7,6 млн.лв. Както ДУМА писа нееднократно, общите задължения са 271 млн.лв., като се предвижда от просрочените 133 млн.лв. тази година да се изплатят 73 млн.лв. Това заяви вчера и самата Начева. По думите й разминаването в данни, обстоятелства и факти, представени преди дни, се дължи на системни нарушения на вътрешнонормативни документи от поредица от оперативни ръководства. Възложихме на управителя на НЗОК до 10 март да предложи погасителни схеми към съответните държави, подали искове, заяви Начева. Тя поясни, че предстои и извършване на анализ по видове диагнози, по които български граждани се лекуват в чужбина, за да се направят задълбочени преценки по какъв повод се налага лечението им в чужбина. Според Начева проблемът възникнал 2015-2016 г. Ще бъдат наложени административни санкции, като за това се очакват предложения от управителя на НЗОК. \nНачева беше категорична, че тези данни няма да попречат на подписването на Националния рамков договор и не се предвиждат промени в договорените по него параметри. Председателката на надзора е убедена, че към момента не се налагало актуализация на бюджета на НЗОК. \n    \n", "date": "2018.02.27", "title": "Просрочените задължения на НЗОК към чужди здравни фондове са 133 млн. лева"}
{"url": "http://www.duma.bg/node/161763", "text": "Общинският съвет на БСП във Велико Търново остро осъжда решението на управляващото мнозинство за отстраняването на Валери Жаблянов от поста зам.-председател на Народното събрание и представител на БСП в ръководството на парламента. Социалистите в старата столица са категорични, че  решението на ГЕРБ и техните коалиционни партньори е лишено от политическа логика, характерна за страните с демократично управление. Това се казва позиция на търновските социалисти  \nТе посочват, че актът по отстраняването на Жаблянов е удар по демократичните устои в страната и на практика представлява ограничаване свободата на словото. \"Написаното от него не бива да се обвързва с работата му като представител на БСП в ръководството на НС и да му се вменява историческа вина за отдавна отминали събития. Ние твърдим, че неговото лично мнение е неприкосновено и той има право да го изразява в рамките на своята човешка свобода\", се казва още в позицията. \nОбщинският съвет на БСП категорично заявява, че социалистите могат да носят отговорност за думите си и са доказали това още в началото на 90-те години, когато партията е обявила ясно, че носи както положителното, така и негативите от историята на БКП. Не сме чули, а и едва ли ще чуем такова признание от ГЕРБ и коалиционните им партньори за неуспешното управление, нарастващата корупция и задълбочаващата се финансова и морална криза в обществото, обявяват в заключение от БСП във Велико Търново.   \n", "date": "2018.02.27", "title": "Левицата във Велико Търново твърдо застава зад Валери Жаблянов"}
{"url": "http://www.duma.bg/node/161768", "text": "Премиерът Бойко Борисов лансира в Лондон нова идея за изграждане на АЕЦ \"Белене\" като общ балкански проект с еврофинансиране. \"Имаме 2 платени нови ядрени реактора 2+ за 2200 мегавата, платили сме ги 4 млрд. и седят в кашони\", заяви той по време на Инвестиционен форум за Западните Балкани, организиран от ЕБВР. \n\"Днеска ми дойде идеята, че това би могло да е за нашата АЕЦ \"Белене\" прекрасно решение с европейско финансиране, с акционери всички нас, можем да го преговорим. Хората на Балканите ще ни повярват, когато ни видят с булдозерите\", призова Борисов лидерите от региона и ги покани на 1 март в София. Албанският премиер Еди Рама нарече Борисов \"Меркел на Балканите\".   \n", "date": "2018.02.27", "title": "Борисов раздава \"Белене\" на балкански държави  "}
{"url": "http://www.duma.bg/node/161747", "text": "Дава ли си сметка председателката на НС Цвета Караянчева, че с някои свои изказвания попада под ударите на Наказателния кодекс, по-конкретно на чл. 20, ал. 3 и 4, както и на чл. 195, ал. 1, т. 5! Неотдавна тя бе силно разгневена от думи на президента Радев и призова за отмъщение същият да бъде обран. Споменатите членове от НК се отнасят именно до подбудителство към такова престъпление. \"Ние... трябва малко да оберем говоренето си\", заяви Караянчева, без да уточнява в кой сезон трябва да стане тази беритба: в края на лятото или през есента. И призова по-нататък и самият президент да не бъде подминат в обира. \nВ интерес на истината, това не е първият случай, в който името на президента Радев се замесва в някакъв обир. Още в началото на м.г. алармирахме тогавашния вътрешен министър Румяна Бъчварова за появили се информации, че \"Румен Радев е обран!\" И ето че се стигна до рецидив - явно нито г-жа Бъчварова, нито нейните наследници си гледат както трябва работата, като сега случаят е още по-тежък, защото самата председателка на парламента се явява подбудител на обир. \nСпокойно, както през януари 2017-а, така и сега - година по-късно, става дума за престъпление срещу българския език, за което, уви, законодателят не е предвидил санкции. Отрасналите при социализма си спомняме, че редовно ни караха да правим \"уборка\" на училищния двор от боклуци. \"Уборка\" (вместо \"почистване\") наред с \"иде реч\" (вместо \"става дума\"), \"бродяга\" (вместо \"скитник\"), \"неудачник\" (вместо великолепното \"несретник\") бяха неоправдани заемки от руски език, внесени от недотам  грамотни нашенци, поучили или поработили в Съветския съюз. \nКолкото до недоразумението с подбудителството на Караянчева Радев да бъде \"обран\", то идва от немарливост. Г-жо Караянчева, като ще правите заемки от руски, правете ги грамотно: \"убранный\" трябва да звучи на български с \"У\" - подканяйте президента да бъде \"убран\", защото иначе, както стана дума в началото, попадате под ударите на споменатите членове и алинеи на НК. И за да допълним знанията ви, защото сте зает човек и нямате време да се ровите по речниците, ще поясним: Синонимният речник на българския език е категоричен, че единственият синоним на глагола \"обирам\" и всякакви производни като \"обир\", \"обран\" е \"крада\", \"кражба\", \"окраден\". Никакво \"изчистено\", \"изрядно\", \"без излишъци\", в какъвто смисъл го употребявате вие и подобни вам невежи. \n    \n", "date": "2018.02.27", "title": "Подбудител или невежа "}
{"url": "http://www.duma.bg/node/161720", "text": "\"Обединени в изкуството\" е насловът на интересно начинание на Сити Марк арт център, чиято цел е да представи нашата национална специфика и идентичност в европейските културни процеси. Продължителността на проекта, който е получил подкрепа от Националния фонд \"Култура\", е шест месеца и съвпада с българското Председателство на Съвета на Европейския съюз. Заложената в него културна програма е в три основни направления - литература, кино и музика, и е в съзвучие със стратегията на нашето Европредседателство.  \nТака собственикът на Сити Марк арт център Христо Киров представи новата културна поредица, която в шест вечери, от февруари до юни, ще среща творци и публика в салона на бул. \"Янко Сакъзов\" 30. Входът за всички прояви е свободен, което дава възможност на най-широка публика да се срещне с известни български творци, да се запознае с млади таланти, които са бъдещето на родната култура, както и да чуе и види произведения от европейски композитори и кинорежисьори. От друга страна, ще може да бъде подчертано мястото на България в Европа, както и постиженията, таланта, новаторските търсения и творчески идеи на българските писатели, актьори, режисьори и музиканти в сътрудничество и диалог с колегите им от Европа. Което може да се постигне чрез творческото съучастие на представители на партньорските на България държави в така нареченото \"трио\" (с Естония и Австрия), както и на страните, чието председателство на ЕС непосредствено предстои - Румъния, Финландия, Хърватия и Германия. \nВсяка от проявите е съставена от три взаимносвързани \"панела\" с участието на писатели ментори, актьори, музиканти ментори и техни студенти, кинокритици модератори на основната и съпътстващата филмова програма, както и чуждестранни гости от изброените държави. Привлечени са писателите Ани Илков, Ива Вълчанова, Емил Андреев, Теодора Димова, Алек Попов, Захари Карабашлиев. Сред актьорите в проекта участват студенти от класовете на Леонид Йовчев и Ани Васева. На музикалния подиум свои ученици представят проф. Венцеслав Николов, Ангел Заберски син, Илиян Парасков, проф. Христо Йоцов, Рашко Младенов и Константин Цеков, Михаил Йосифов, Етиен Леви. Кинокритици модератори ще бъдат Деян Статулов, Катерина Ламбринова, Петя Александрова, Геновева Димитрова, Тонислав Христов, Ирина Канушева. Основният смисъл в това начинание е различните творчески поколения да си подадат ръка, да споделят преживявания и открития в своите изкуства и едновременно с това - да доставят наслада на зрителите. \nИдеята един млад човек да получи възможност за изява на голямата професионална сцена е много привлекателна и стойностна, затова и подходът е опитни музиканти, писатели и киноспециалисти да представят млади творци в тези области, поясни известният актьор и режисьор Рашко Младенов. В две от вечерите ще се изявят и менторите - самият той и Константин Цеков ще изпълнят нов вариант на техния спектакъл \"Ла\", а видният виолончелист проф. Венцеслав Николов ще свири заедно със своите възпитаници от квартет \"Силуети\". Професорът и Габриела Калоянова изпълниха две музикални творби и по време на представянето на проекта. В рамките на срещата, на която присъства и фотографът Зафер Галибов, възникна идеята той да се включи в него заедно със свои студенти, като заснемат шестте събития и след заключителната вечер през юни подредят фотоизложба, отразяваща етапите на проекта, срещите на различни поколения творци и публиката. \nХристо Киров изрази голямата си благодарност към Националния фонд \"Култура\" за гласуваното доверие и подпомагане на проекта. \"Това ни даде възможност да реализираме една по-обхватна идея, свързана с профила на нашия център. Благодарност изказвам към всички участници, които приеха поканата да ни подкрепят и със своето творчество да спомогнат да изтъчем тази шарена черга, която сме изобразили чрез картината на Павел Митков на корицата на каталога. Къщите ни може да са калени, но чергите ни са шарени\", каза в заключение Христо Киров. \nПървата проява - Вечер на Естония, е утре, 28 февруари, от 19 ч. В раздела \"Музикални уравнения\" проф. Венцеслав Николов и камерният ансамбъл \"Силуети\" ще изпълнят произведения на Арво Пярт, Моцарт, Шуберт, Жан Бариер, Габриел Форе, Панчо Владигеров и Бела Барток. В рамките на секцията \"Литературни вечери\", подготвена от Светлозар Желев, писателката Ина Вълчанова ще представи младата авторка Нели Станева. А в третата част - Кино \"Европа\", подготвена от Ирина Канушева, ще бъдат прожектирани късометражни филми, заснети през последните години - четири от Естония и два български. \nСледващата вечер в програмата е предвидена за 26 март и ще бъде посветена на Австрия.   \n", "date": "2018.02.27", "title": " Шест вечери в Сити Марк арт център  "}
{"url": "http://www.duma.bg/node/161749", "text": "    Преди 85 г. избухва пожар в германския Райхстаг, който има ключова роля в процеса на утвърждаване на националсоциалистическата власт в Германия. Затова и в случая е важно познаването на общия исторически контекст. \n    Преди палежа волята на германския народ, изразена по време на парламентарните избори от юли 1932 г. и след това - от ноември същата година, определя като най-многобройна групата на НСДАП (Националсоциалистическата германска работническа партия). Въпреки това нацистите не успяват да постигнат заветното абсолютно мнозинство. В така очертаната политическа атмосфера в края на януари 1933 г. е сформирано т.нар. правителство на националната концентрация, съставено от националисти и националсоциалисти. Мандатът на самия кабинет е ясно дефиниран - да подготви и проведе избори за национален парламент. В германското общество е широко споделена надеждата, че тези трети поред за последните 7-8 месеца избори ще ускорят затихването на политическата криза, сковала страната.   \n    Около 21,25ч. на 27 февруари 1933 г., \"случаен\" минувач забелязва горящия Райхстаг и уведомява постовия. Почти веднага на място пристигат висши функционери на НСДАП - Херман Гьоринг и Йозеф Гьобелс. На място пристига лично и новоназначеният канцлер Адолф Хитлер.  \n    В една от залите на горящата сграда - зала \"Бисмарк\" - полугол е заловен 24-годишният бивш член на Холандската младежка комунистическа организация Маринус Ван дер Любе. Той веднага признава, че е действал сам, като целта му е този акт да послужи като зов за въстание. Според признанията му, той счупва прозорец, влиза в сградата и, използвайки подпалки и собствената си риза, предизвиква огъня. В джобовете му намират комунистически позиви, които позволяват на нацистите да оправдаят екстремността на последващите си действия,  стоварвайки вината изцяло върху комунистите Ван дер Любе категорично отрича някой да му е помагал или да е пионка в чужди планове. Властите обаче имат намерение да го разследват в качеството му на обвиняем в съучастие в конспирация срещу германската държава. Изявленията на Ван дер Любе, че е действал сам, са сериозна пречка пред плановете на властта да \"докаже\" наличие на заговор. Въпреки това, на 28 Февруари 1933 г., в нарочно изявление пред пресата, Държавната служба по печата официално заявява, че: \"...палежът на Райхстага и последвалият пожар е трябвало да бъдат сигнал за кървави вълнения и гражданска война\". \n    Адолф Хитлер и Херман Гьоринг излизат с подобни декларации и заявяват, че действително става въпрос за комунистически заговор. Нацисткият режим използва събитието като претекст за преминаването на страната в режим на диктаторски пълномощия. Още в същия ден, 28 февруари, президентът Паул фон Хинденбург издава указ \"За защита на народа и държавата\" от \"комунистически насилия\". С влизането си в сила указът отменя основни и конституционно гарантирани свободи - на словото, на събранията и на сдруженията, тайната на кореспонденцията и неприкосновеността на жилището. Въвеждат се и смъртни наказания за опожарявания и експлозии. \n    Комунистическата и социалдемократическа периодична преса са поставени извън закона. На полицията и граничните пунктове е заповядано да арестуват всички членове на Централния комитет на ГКП, както и нейни депутати.  Ловният сезон за леви политици  е открит - за няколко дни са арестувани около 4000 комунисти, както и лидери на основни партии (социалдемократически и либерални), вкл. и депутати. Изборната подкрепа, дадена за комунистите - близо 5 млн. гласа - е анулирана и техните 81 мандата са прехвърлени към парламентарната група на НСДАП, което позволява на нацистката партия и нейните съюзници да съберат необходимите 2/3 от гласовете (441 гласа \"за\", 84 гласа \"против\") да прокарат през законодателното събрание на Германия законът, който дава на Хитлер практически неограничена власт за период от 4 години. След този акт страната вече официално функционира в режим на диктаторски пълномощия, или с други думи - на диктатура.  \n    Обявена е награда от 20 000 марки за всеки, който даде сведения за съучастниците на Ван дер Любе в подпалването на Райхстага. \"Случаен\" келнер от един берлински локал -  \"Байернхоф\"- се обажда в полицията и съобщава, че някои от хората, с които е виждал Ван дер Любе, в момента са там. Това довежда до арестите на студентите от България Благой Попов и Никола Пенев, както и на   \n  швейцарския журналист Рудолф Хедигер Според сведенията, дадени от келнера, сметките винаги са плащани от Хедигер, което довежда разследващите до спорното заключение, че именно той е лидерът и главният сред тях.  \n    Бързо се установява, че истинското име на Хедигер всъщност е Георги Димитров, а на Никола Пенев - Васил Танев. И тримата са комунистически функционери, осъдени в България и емигрирали в чужбина още преди години. Следствието продължава шест месеца, през които обвиняемите остават в затвора, повечето време с белезници. Паднал духом, Васил Танев прави опит за самоубийство. Георги Димитров има солидно алиби - в нощта на пожара той пътува от Мюнхен за Берлин. В очите на разследващите, очевидната липса на елементарни познания по немски език прави участието на Попов и Танев да изглежда невероятно.   \n    Международният комитет (в който участват британски, френски, американски, белгийски и швейцарски обществени дейци), предприел контра процес, паралелен с официалния, стига до извода, че в сговор с Ван дер Любе е бил самият министър на вътрешните работи и председател на Райхстага Херман Гьоринг. Въпреки всичко, тримата българи са набедени за съучастници на Ван дер Любе. Съдебният процес започва чак на 23 септември 1933 г. в Лайпциг. Заедно с тримата българи на подсъдимата скамейка е и лидерът на комунистическата фракция в Райхстага Ернст Торглер. Точно три месеца след началото на процеса, на 23 декември 1933 г.,  тримата българи са оправдани от германския съд поради липса на доказателства, но остават в затвора с формалното обяснение за неясноти около тяхното гражданство. В България те имат присъди и правителството не желае да ги приеме. Съветският съюз обявява, че са съветски граждани, изпраща специален самолет за тях в Берлин и на 27 февруари 1934 г. те заминават за Москва.  \n    До днес не е установена със сигурност причината за пожара в Райхстага. Остават силни подозренията, че той не е еднолична акция на Ван дер Любе, а е организиран от заинтересовани фактори в политическия живот на Германия. Допълнително основание за това са също бързината, с която се разгаря пожарът, и неговият мащаб.  \n    През 1946 г. Ханс Гизевиус - бивш служител на Гестапо - заявява, че нацистите са истинските подпалвачи. Той уточнява, че групенфюрер (еквивалентно на генерал) Карл Ернст, по заповед вероятно на Гьобелс, събира група бойци на СА начело с Найни Гевер, която запалва огъня.  \n    Германските изследователи Бахар и Кугел въз основа на архиви от Гестапо, съхранявани в Москва и станали достъпни след 1990 г., заявяват през 2001 г. с убеденост, че подпалването е започнато от нацисти - група от 3 до 10 души от SA начело с Ханс Георг Гевер. \nКарл Маркс ни е оставил мъдростта: \"Историята се повтаря: първо като трагедия, после като фарс\". \n    Свидетелство за историята - ЦИТАТ от заключителната реч на Георги Димитров:  \n    \"Аз се отнасям сериозно към съда и не мога да оставя без възражение всичко, което се каза тук. Мен ме обиждаха как ли не, това за мен е безразлично, но във връзка с мен наричаха и българския народ \"див и варварски\". Наричаха ме \"тъмен балкански субект\", \"див българин\". Вярно е, че българският фашизъм е див и варварски. Но българският народ, който е бил 500 години под чуждо иго, без да загуби своя език и националност, нашата работническа класа и селячество, които се борят против фашизма за комунизъм - такъв народ не може да бъде див и варварски.  Диваци и варвари в България са само фашистите Но аз ви питам, господин председател: в коя страна фашистите не са диваци и варвари?  \n    Председателят (прекъсва Димитров, на който му е взимана думата 36 пъти и 5 пъти е гонен от залата): Вие не намеквате за политическите отношения в Германия, нали? \n    Димитров: (с иронична усмивка): Разбира се не, господин председателю. Много по-рано от онова време, когато германският император Карл V говореше, че по немски той беседва само със своите коне, а германските дворяни и образовани хора пишеха само по латински и се стесняваха от немската реч, във \"варварска\" България светите братя Кирил и Методий създадоха и разпространиха древно българската писменост. Българският народ с всички сили и с всичкото си упорство се бореше против чуждото иго. Затова аз протестирам против нападките върху българския народ. Аз нямам основание да се срамувам, че съм българин, аз се гордея, че съм син на българската работническа класа.\" \n    Част от позицията на Международната федерация на антифашистката съпротива в Европа, адресирана до мин.-председателя на Р. България  г-н Бойко Борисов: \n\"Би било изключително лош политически сигнал пасивността на българското правителство - понастоящем председателстващо Съвета на ЕС - да позволи на европейския неонацизъм и неофашизъм да манифестират със свастика и други фашистки символи при възпомението на ген. Христо Луков в центъра на София. Разчитаме на вашата отговорност.\" * Авторът бе председател на Международната фондация \"Георги Димитров\". Тази статия е последната, която той написа преди внезапната си кончина  \n    \n", "date": "2018.02.27", "title": "Историята се повтаря: първо като трагедия, после като фарс "}
{"url": "http://www.duma.bg/node/161748", "text": "Една от най-известните художествени творби, посветени на Руско-турската освободителна война (1877-1878), е картината \"Самарското знаме\" на знаменития чешки и български художник Ярослав Вешин. \nЯрослав-Франтишек-Юриус Вешин, който е живял и работил в Словакия и България, рисува картината през 1911 г. Самарското знаме е един от символите на българската армия. Знамето, ушито от монахините на Иверския женски манастир, е подарено от жителите на руския град Самара на българските опълченци. Трикольорът е с размери 1,85 на 1,90 м с вшити в средата златни кръстове и е ушито от копринени тъкани, оцветени в червено, бяло и синьо. Първоначално бойният флаг е бил предназначен за въстаниците от Априлското въстание, затова върху него има надпис 1876 г. В центъра на платното са изобразени Света Богородица и братята Кирил и Методий, разположени в златен кръст. Като модел за изображението служи рисунката на художника Николай Симаков от Санкт Петербург. Самарското знаме е било пазено като светиня от българското опълчение - в боевете при Стара Загора край него са загинали мнозина знаменосци. То е носено и в боевете при Шипка. Самарското знаме е единственият флаг, награден в България с орден \"За храброст\" и е поставен в богато украсена сребърна пика.      \n", "date": "2018.02.27", "title": "140 години- емблемата"}
{"url": "http://www.duma.bg/node/161766", "text": "Палеж, заплахи за убийство и разбити с чукове стени предшестваха вчерашното заседание на Общинския съвет в Стамболийски, което трябваше да вземе решение за нов 4-милионен заем. Съветникът от ВМРО Атанас Мавродиев се оплака, че намерил трактора си запален, след като публично се обявил срещу тегленето на парите. Той има и видеозапис, от който се вижда как машината е запалена умишлено. Палежът станал в нощта срещу дата, за която той поискал разрешение да организира протест. Недоволството било заради високите данъци и срещу тегленето на нов заем, организаторите обаче така и не получават разрешение от кмета. \nМалко преди инцидента с трактора Мавродиев бил заплашен, че ако не спре да протестира за кредита, ще му се случи случка. Той обаче настоява, че заемът е недалновиден и не се прави за капиталови разходи на общината. \nКметът на Стамболийски Георги Мараджиев от ГЕРБ настоява, че заемът е за ремонт на градинки и детски площадки в града, както и за купуването на нова техника. Мавродиев обаче твърди, че разполага със запис от общественото обсъждане на заема, на което кметът заявява, че парите ще са за предизборни цели. След като направи тези паркове и градинки, хората щели да го харесат толкова, че щял да изкара още 4 мандата, възмущава се общинарят. \nЧасове преди да пламне тракторът на Мавродиев, в Стамболийски става и друг инцидент - двама души разбиват с чукове стена, която служи за екран на лятното кино в града. Собственикът Илия Иванов подозира, че всичко е заради публичното му противопоставяне срещу кмета. Той твърди, че Мараджиев от две години го изнудва да му продаде киното. По телефона получавал заплахи за убийство и саморазправа. Иванов е подал в полицията жалба за телефонния тормоз, успял е да запише и номера на колата, с която избягали хората с чуковете. \nПрипомняме, че преди месец от БСП обявиха, че внасят сигнал срещу кмета Мараджиев. Атанас Зафиров обяви, че още с встъпването си на поста гербаджията е уволнил 42 души и назначил свои приближени. Гербаджията отрече и се закани да си търси правата в съда.     \n", "date": "2018.02.27", "title": "Притискат съветници заради общински заем в Стамболийски"}
{"url": "http://www.duma.bg/node/161764", "text": "По 160% от социалната пенсия да получава всеки родител на български военен, загинал по време на задгранична операция или мисия. Такава поправка в КСО предлага БСП. Законопроектът е внесен в Народното събрание. \nВ него е предвидено изключение от общото правило за зачитането на осигурителен стаж при пенсиониране на военнослужещи, участвали в операции и мисии извън територията на страната. Ако операцията или мисията е с висока степен на риск, при пенсиониране 1 година действително изслужено време се зачита за 3 години осигурителен стаж от III категория труд, а ако мисията е с ниска степен на риск - за 2 години осигурителен стаж. Предвидено е по време на операция или мисия на военнослужещите да се изплаща допълнително възнаграждение за служба в зона на непосредствен риск, става ясно от мотивите към внесения законопроект. В тях пише, че от години родителите на загиналите войници се чувстват забравени от държавата, за която децата им са дали живота си. Причината е, че в момента Кодексът предвижда отпускането на социална пенсия на родител, чието дете е починало по време на наборна служба, но не признава същото право на родители, чиито деца са загинали по време на задгранична операция или мисия. Като \"заинтересована група\" към настоящия момент са родителите на 23-мата, загинали в Ирак и Камбоджа и за техните пенсии ще са необходими 55 589 лв. годишно, ако всички загинали зад граница са били офицери и имат живи родители. \nДУМА припомня, че по Коледа лидерът на левицата Корнелия Нинова се срещна с близки на загиналите 10 българи в Камбоджа и 13 в Ирак и пред тях пое ангажимента БСП да внесе промяна в КСО. \"Ще направим паметна плоча с имената им, като всичко подчиняваме на едно човешко уважение към загиналите и към техните близки, които се чувстват забравени. Поемаме ангажимент и да преиздадем книгата \"Обречени на дълга\", в която се описват биографиите на загиналите\", обеща тогава Нинова.  \n\"Никой не е предприел по-сериозни мерки, за да се направи нужната поправка в кодекса. Това, което искаме, е да се изравнят правата ни като на родителите на загиналите в казармата. Вече 10 години се борим за това. Надявам се оттук нататък да има резултат\", коментира след срещата майката на загиналия Антон Петров Иванка Петрова.   \n", "date": "2018.02.27", "title": "БСП предлага пенсия за роднини на загинали военни зад граница  "}
