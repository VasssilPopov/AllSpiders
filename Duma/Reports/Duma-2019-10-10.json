{"url": "https://duma.bg/peter-cheh-stana-hokeen-vratar-n201228", "text": "Петър Чех и стана хокеист. Бившият чешки футболен национал ще играе като вратар за английския Гилфорд Финикс, обяви официалният сайт на клуба. 37-годишният Чех тренира с отбора, след като прекрати футболната си кариера в края на миналия сезон. Той подписа едногодишен договор и се очаква да дебютира в неделя. \"Щастлив съм, че ще имам възможността да играя за Финикс. Надявам се, че ще мога да помогна на отбора да постигне целите си. Ще се опитам да допринеса да спечелим мачовете, в които играя. След 20 години в професионалния футбол ще бъде прекрасен опит да играя спорт, който обичам да гледам и който практикувах като дете\", обяви Чех. До момента Гилфорд Финикс спечели двете си срещи от началото на сезона в Южната група на втора дивизия на британския хокеен шампионат. Бившият вратар на Челси и Арсенал в момента е част от щаба на Франк Лампард, като при \"сините\" заема длъжността на съветник по технически въпроси.", "date": "2019.10.10", "title": "Петер Чех стана хокеен вратар"}
{"url": "https://duma.bg/trima-ot-sem-poiskaha-nov-direktor-na-bnr-n201213", "text": "Съветът за електронни медии откри процедура за отстраняване на генералния директор на Българското национално радио Светослав Костов. Мотивът е груби нарушения на Закона за радиото и телевизията. За отстраняването на Костов се обявиха София Владимирова (квота на ГЕРБ), Ивелина Димитрова (квота на президента Румен Радев) и Розита Еленова (квота на БДЦ). Бетина Жотева (квота на президента Росен Плевнелиев) и Галина Георгиева (квота на ГЕРБ) предпочетоха да се въздържат. Владимирова посочи, че с изключването на сигнала на програма \"Хоризонт\" от 13 септември е нарушено конституционното право на информация на гражданите. Да бъдеш генерален директор на обществена медия е чест и отговорност, а досега не чухме от него кой е отговорен за това, заяви тя. Жотева твърди, че нямала достатъчно информация, за да вземе подобно решение. Според нея законовите условия за отстраняването на Костов не били налице. Генералният директор на БНР има пет работни дни да отправи възражения. След като ги разгледа, СЕМ ще гласува дали да го отстрани. В парламента днес депутатите от специалната временна комисия ще изслушат главния прокурор Сотир Цацаров за причините, довели до спирането на \"Хоризонт\". Очаква се и народните представители да излязат с позиция. Междувременно редколегията на програма \"Христо Ботев\" се присъедини към искането на колегите си от програма \"Хоризонт\" и кореспондентите на радиото за оставка на генералния директор.", "date": "2019.10.10", "title": "Трима от СЕМ поискаха нов директор на БНР"}
{"url": "https://duma.bg/proveryavat-sluzhitel-na-mo-za-isteriyata-sred-romite-n201214", "text": "Военният министър Красимир Каракачанов проверява дали служител от неговия пресцентър е свързан с разпространението на слухове, че държавата ще отнема деца. Те предизвикаха масова истерия сред роми и стотици деца не отидоха на училище. Проверката бе анонсирана от вицепремиера Томислав Дончев. От думите му стана ясно, че военният министър е обещал да вземе мерки. По-късно Каракачанов потвърди информацията. Поводът за проверката е сигнал в социалните мрежи срещу шефа на пресцентъра на МО Александър Урумов, бивш кандидат за евродепутат на ВМРО. В него се твърди, че Урумов управлява еднолично фондацията \"Българска организация на родителите и децата\" (БОРД), която стои зад протестите срещу стратегията за детето, свързан е с евангелски църкви и е ревностен борец срещу джендър идеологията.  Има външни и вътрешни фактори за напрежението, както и съпричастност от страна на пастори в проблемните райони, заяви Томислав Дончев. В момента службите разследвали кой стои зад масовата паника. По-рано в интервю Дончев коментира, че зад масовата паника с отнемането на деца през последните дни стои \"коалиционен партньор на левицата в няколко формации за местните избори\".", "date": "2019.10.10", "title": "Проверяват служител на МО  за истерията сред ромите"}
{"url": "https://duma.bg/vlastta-puska-skopie-da-pregovarya-s-es-n201216", "text": "Въпреки продължаващите провокации на Скопие, България ще подкрепи Северна Македония да започне преговори за еврочленство заедно с Албания. Тази позиция ще заеме България на 15 и 17 октомври, когато са срещите на върха на ниво външни министри и лидери на страните от ЕС. Очаква се тогава двете страни да получат покана с дата за начало на преговорите. Поредният голям компромис към Скопие стана ясен след отговор от външния министър Екатерина Захариева на въпрос на ДУМА в МС. След заседанието на кабинета, на което позицията е била одобрена, Захариева и вицепремиерът Красимир Каракачанов обявиха българските условия към Скопие в преговорния процес. Близо половин час двамата уверяваха, че ултимативните условия към македонската държава са \"ясни, категорични и точни\", а подкрепата ни нямало да е безусловна. Условията към Скопие не съдържат дати и срокове. България иска от Скопие \"в най-бързи срокове\": общата комисия по изчистване на спорните исторически въпроси да завърши работата си, като отрази фактите и не търси компромис между тях и македонската пропаганда; да коригира учебниците по история, литература и география, в които фактите са изопачени; да се откаже от всякакви претенции за малцинства у нас и да спре езика на омразата към България в обществените медии; да бъдат премахнати надписите върху паметници, паметни плочи и сгради, насаждащи омраза към България; да осъди югославския комунистически режим и да реабилитира репресираните хора заради българското им самосъзнание. Ако Северна Македония не изчисти спорните моменти от общата ни история, България нямало да й позволи да завърши преговорите. Ще подкрепим фактическото й присъединяване към ЕС само след изпълнение на всички условия, зарече се Захариева. Каракачанов допълни, че преговорите зависят от това дали съседите ще бъдат честни или ще продължат да ни разиграват. България можела да реагира при отварянето и затварянето на всички 35 преговорни глави. Правителството не приема критики, че е закъсняло с формирането на официалната си позиция, която ще мине и през парламента. Разписани са сега условията, защото сега е моментът да бъдат разписани, заяви Захариева. За обвързващи с еврочленството на Северна Македония условия на България настоя първи преди седмица президентът Румен Радев.  Държавният глава напомни вчера, че е поканил македонския си колега Стево Пендаровски у нас, въпреки че общата комисия по исторически и образователни въпроси не е напреднала с работата си. Радев контрира коментарите на Пендаровски, че българската позиция е \"вътрешнополитически въпрос\", като заяви, че не е работа на македонските политици да коментират вътрешнополитическия живот в България, както той не коментира и не се занимава с вътрешнополитическите въпроси на Северна Македония. Според Радев нашата позиция е в интерес на Северна Македония, защото внася ясни европейски критерии и устойчивост в процеса й на приобщаване. Очаквам българското правителство да отстоява последователно тази позиция, посочи държавният глава. Очаква се Народното събрание да гласува днес позицията на МС за Северна Македония.", "date": "2019.10.10", "title": "Властта пуска Скопие да преговаря с ЕС"}
{"url": "https://duma.bg/alfa-risarch-manolova-i-fandakova-sa-pochti-izravneni-n201215", "text": "Основните опоненти за кметския пост в София Йорданка Фандъкова и Мая Манолова са с почти равни позиции, с лек превес за настоящата кметица и кандидат на ГЕРБ. Това показва почуване на \"Алфа рисърч\", според което 36,3% от избирателите в столицата биха подкрепили Фандъкова, а 34,6% - Манолова. \"Свидетели сме на много по-оспорвана и амбициозна битка, тестваща преминаването на дясно-центристката в ляво-центристка периферия. Плюсът за Фандъкова е, че успява да удържи избирателите на ГЕРБ в тази сложна конфигурация. Плюсът за Манолова е, че успява да разшири традиционния БСП вот с близо 10%. При балотаж ключов ще е ценностният избор на симпатизантите на \"Демократична България\", посочват от \"Алфа рисърч\". Кандидатът за кмет на \"Демократична България\" арх. Борислав Игнатов се нарежда трети с 10,7% подкрепа, с потенциал да достигне 15,5%. Четвърти е кандидатът на ВМРО Ангел Джамбазки с 6,9%, отбелязват от агенцията.", "date": "2019.10.10", "title": "\"Алфа рисърч\": Манолова и Фандъкова са почти изравнени"}
{"url": "https://duma.bg/polfriyman-zapali-diplomaticheski-skandal-n201211", "text": "Задържането на Джок Полфрийман прeдизвика и международно напрежение. Австралийското външно министерство е възмутено от некоректно представяне и интерпретация на думите на австралийския дипломат Джон Филп по казуса, става ясно от публикации в местни медии. Невярната информация идва от сайта на нашето правосъдно министерство, което е отразило срещата на временно управляващия посолството на Австралия в Гърция с главния прокурор Сотир Цацаров и министъра на правосъдието Данаил Кирилов.  Според сайта на МП Филп е казал: \"Австралийската страна е наясно, че и в момента всичко се развива според българското законодателство и няма отклонения в процесите на съдопроизводството\". \"Господин Филп не е използвал думите, които са цитирани. Той е изразил редица опасения, включително риска външни фактори да повлияят на изхода на делото, което и преди е посочвано като сериозно притеснение от страна на Австралия\", твърди говорител на австралийското външно министерство. Австралия изразява опасения, че има фактори, различни от нормалните правни процедури, които имат отношение към казуса. Филп е \"повдигнал въпроса, че правните основания за задържането на Полфрийман в България остават неясни и че в съответствие с решението за предсрочно условно освобождаване той трябва да бъде освободен и да му бъде позволено да се върне в Австралия\", казва говорителят на външното министерство, цитиран от Ей Би Си.", "date": "2019.10.10", "title": "Полфрийман запали дипломатически скандал"}
{"url": "https://duma.bg/iskat-darzhaven-fond-za-razvitie-na-severozapada-n201217", "text": "Жители на Монтана стоят зад организирането на Национална гражданска инициатива (НГИ), чиято основна цел е в бюджета за 2020 година да бъде създаден Държавен инвестиционен фонд Северозапад. Председателят на организацията Камелия Трифонова обясни, че подобен ход би подпомогнал преодоляването на някои от най-наболелите проблеми в региона и особено на демографската криза. Тя и представители на НГИ са изпратили до НС и председателя на комисията по взаимодействие с НПО и жалби на граждани Георги Гьоков предложение за създаване на фонда, а от днес започват и национална подписка в подкрепа на искането. Инициаторите се срещнаха в парламента с Гьоков, Корнелия Нинова и левите депутати от Монтана, Враца и Видин. На срещата дойде и икономистът Пламен Милев, който e част от екипа, подготвящ алтернативния държавен бюджет на левицата. Камелия Трифонова обясни, че Северозападът продължава да се обезлюдява, а мерки не се предприемат. \"Обещаваха агенция за Северозапада, министерство за Северозапада и закон за нашия регион, но нищо не се случи. Затова преди началото на бюджетната процедура за 2020 г. организираме инициатива за създаване на такъв фонд и ще настояваме държавата да отдели ресурс за справяне с демографската криза, която е застрашителна за целия регион\", обясни тя. Гьоков припомни, че проект за подобен фонд е имало при правителството на Пламен Орешарски, но с падането на кабинета идеята е била изоставена. НГИ настоява държавата да осигури финансиране за инфраструктура и привличане на инвеститори за високотехнологично производство. Хората припомниха, че в Монтанско заплатите са най-ниските за страната. Сред предлаганите мерки за подобряване на живота в Северозапада са отпускането на стипендии за студенти, които след завършване на образованието си да работят в региона, еднократна помощ в размер на 10 минимални работни заплати при раждане на дете, но само за осигуряващи се родители, както и подпомагане на млади предприемачи и малките производства. Сред учредителите на гражданската инициатива са членове на БСП и кандидатът за кмет, издигнат от левицата, Илия Илиев. Народните представители от БСП обещаха да съдействат законодателно за създаването на фонда. Корнелия Нинова заяви, че ще отстоява идеите при обсъждането на държавния бюджет и изрази готовност някои от мерките да бъдат допълнени. Депутатът Атанас Костадинов призова всички политически сили да подкрепят мерките за съживяване на Северозапада. \"Не приемаме, че няма пари за Северозапада. За 2 години МС изхарчи близо 1 млрд. лв. без никакви критерии и искаме тази практика да спре\", заяви той.", "date": "2019.10.10", "title": " Искат държавен фонд за развитие на Северозапада"}
{"url": "https://duma.bg/samo-pri-ubiystva-nyama-da-ima-sakrateno-sledstvie-n201212", "text": "Въпреки първоначалното съгласие, че съкратеното производство трябва да отпадне, мнозинството в НС даде назад по повеля на ГЕРБ. Макар на първо четене да бяха приети предложенията на БСП, \"Обединени патриоти\" и \"Воля\" съкратеното производство да отпадне както за убийствата, така и при причиняване на тежки телесни повреди, втората част падна между първо и второ четене. Това се случи, след като ГЕРБ решиха текстът да важи само за убийства, защото премахването на бързите процеси и за тежките телесни повреди щяло да блокира съдебната система. \"Жалко е. След като достигнахме консенсус на първо четене, сега този текст ще бъде сериозно осакатен. Това предложение не е издържано. Като законодател трябва да сложим границата. От БСП от години насам твърдим, че границата е там, където се посяга на човешкия живот и телесна неприкосновеност\", настоя Крум Зарков. Искрен Веселинов от ОП също се обяви за отпадане на съкратените процедури и при тежки телесни повреди. Павел Шопов от \"Атака\" отбеляза, че в обществото ще продължи да съществува неудовлетвореност и ненаказуемост. Според него институтът за съкратеното следствие имал задача \"да се галят престъпниците\". Опитите на Красимир Ципов от ГЕРБ да защити поправките провокираха Корнелия Нинова да прочете от парламентарната трибуна какви са резултатите от причиняване на тежка телесна повреда. Тя припомни, че ако някой си признае подобно провинение, присъдата му ще бъде намалена, при добро поведение в затвора ще излезе предсрочно или дори може да бъде помилван. \"Представете си срещу това, което може да ви причини някой, утре да се разхожда свободно по улицата, докато вие цял живот лежите болни или с опасност за живота, да ви се каже, че статистиката е малка. Статистика или справедливост и възмездие? Бързина на процеса или справедливост\", възмути се председателят на БСП. Нинова благодари на прокуратурата и съдиите, че са застанали зад предложението им за отпадане на съкратеното производство. Тя припомни отказа на управляващите да обърнат внимание на битовата престъпност. \"Изводът е един. Докато ГЕРБ управлява България, няма да има справедливост. Уважаеми българи, промяната е във вашите ръце\", заключи Нинова. \"Изправени сме пред дилемата бързина или справедливост. Правото е изкуство на справедливостта и тя трябва да е приоритет. Това са и обществените очаквания\", заяви Смиляна Нитова от БСП. Тя цитира справка за периода от 2015 до 2019 г., според която от общо 567 души 156 са по съкратено съдебно производство. В крайна сметка мнозинството прие съкратеното производство да остане за тежките повреди, против бяха само БСП и \"Воля\", а по-голямата част от \"Обединени патриоти\" се въздържаха.", "date": "2019.10.10", "title": "Само при убийства няма да има съкратено следствие"}
{"url": "https://duma.bg/krah-n201218", "text": "Българската държава капитулира окончателно пред бившата си територия, наричана сега Северна Македония. Отказът на София да спре Скопие за членство в ЕС, ако македонстващите не спрат манипулациите, фалшификациите и кражбите на българската история, само ще развърже ръцете на северомакедонците за нови издевателства върху България.  Изложената вчера в Министерския съвет, а по-късно и като проектодекларация на 44-то НС позиция - \"ние ви пускаме, а вие ще обещаете да не правите повече така\", е несъстоятелна (стр 2). Същите неща слушахме и преди подписването на договора за добросъседство - резултатът дотук за България е кренвирш на вилица, ако може да се изразим така по-културно. Целият подход буквално вони на дребно шмекеруване с българския народ и националния интерес, безусловно предаден, при това не от днес, а още когато американският посланик излезе от \"Дондуков\" 1 в деня на подписването на злополучния договор за добросъседство със Скопие.  Позицията на кабинета - гласуваме на 17 октомври за започването на преговори със Северна Македония, но няма да им позволим да завършат преговорния процес, ако не изпълнят условията ни, е дълбоко порочна и нищо чудно - умишлено сбъркана. Условията първо се изпълняват, а после се получава наградата.  Това е логиката, но само при условие, че не ви управлява Бойко Борисов и външен министър не ви е Екатерина Захариева. Вие като отидете в банката да искате пари, какво първо се случва - удовлетворявате исканията й под формата на гаранции и получавате парите, или ви дават парите и казват: \"Харчете, пък после ще се договорим.\"  Свидетели сме на опит да бъдат удовлетворени интересите на Скопие и САЩ, защото членството на Македония в ЕС е част от по-голяма схема, свързана с НАТО и американските интереси на Балканите, и едновременно да бъде създадено усещането у българския народ, че нищо не е предрешено.  Но не е така. Съюзници нямаме, в правителството - компрадори, по улиците - апатия. Сега ще ни напишат и сметката. На македонски език.", "date": "2019.10.10", "title": "Крах"}
{"url": "https://duma.bg/sportat-po-televiziyata-dnes-zapochvat-evrokvalifikatsiite-n201227", "text": "Футбол по БНТ 3 21.35 Холандия - Северна Ирландия по Диема спорт 2 Баскетбол 14.30 ЛА Лейкърс - Бруклин Нетс по Евроспорт 1 Тенис 14.55 и 19.30 Турнир в Линц (жени) по Евроспорт 2 Колоездене 15.30 Купа на Италия, \"Гран Пиемонте\" по Макс спорт 1 7.30 \"Мастърс\" в Шанхай Баскетбол 20.00 Цървена Звезда - Фенербахче", "date": "2019.10.10", "title": "Спортът по телевизията днес, започват евроквалификациите"}
{"url": "https://duma.bg/bez-bds-pri-detskite-hrani-n201210", "text": "Българският държавен стандарт (БДС) няма да бъде задължителен за продуктите за здравословно хранене на децата между 3 и 7 г. Това предвиждат промени в Наредба 6 за здравословното хранене на децата, за която ДУМА писа през юли. \"Преди 20 дни изведнъж разбрахме, че наредбата предстои да бъде внесена в МС, само че всички храни, свързани с хляб, брашно, мляко, сирене, масло, кашкавал, определени месни продукти, консерви, включително растителни мазнини, не са изрично изписани да бъдат по БДС\", коментира Марияна Кукушева от Националния браншови съюз на хлебопроизводителите и сладкарите. Тя поясни, че от бранша настояват храните за децата да бъдат по БДС, за което през юни било постигнато съгласие на Консултативния съвет към МЗ.  В тази работна група участват специалисти, професори, експерти по хранене, юристи, които спокойно обясняват, че няма проблем да има различни стандарти, кoментира Кукушева. В сферата на храните има над 200 стандарта, които в повечето случаи се отнасят до организацията на производството, различните технологични и хигиенните процеси, но не и до състава на храните. \"Утвърдените браншови и БДС стандарти са важни за всички, защото гарантират качеството на състава на суровините, които обикновено са произведени в България\", обясни тя. В момента наредбата е \"замразена\" и се предполага, че се изчаква да минат местните избори. \"Нужно ли е да занимаваме премиера и с този въпрос, за да се случат нещата така, че да бъдат от полза на обществото\", попита Димитър Зоров от Асоциацията на млекопреработвателите в България. Той е категоричен, че финансовият фактор не е водещ, когато става въпрос за най-младото поколение. \"Това е недопустимо. Учудвам се на арогантността на Министерството на здравеопазването\", коментира Зоров. \"Всичко е свързано с това да припечелят от някои търговски фирми още пари. Комерсиалността в последно време явно е водеща пред морала и здравословното хранене на децата\", смята той.", "date": "2019.10.10", "title": "Без БДС при детските храни"}
{"url": "https://duma.bg/hora-bdete!-n201219", "text": "На 19 септември 2019 г. Европейският парламент прие \"Резолюция относно значението на историческата памет за бъдещето на Европа\". Под претекста, че се разобличават тоталитаризма и тоталитарните режими през ХХ в., в документа се защитават позиции на реваншизма, русофобията и антикомунизма, както и позиции, които стимулират възродилия се фашизъм в Европа. Те разделят и противопоставят 400-милионното население на страните от Европейския съюз.   Целта на Резолюцията е да се отрече ролята на Съветския съюз като държава победител и освободител на Европа от нацизма през Втората световна война. Да се насади омраза и ненавист сред огромни маси хора върху социална основа. Да се използва миналото като основа за удари по левите партии, по комунистическата идеология и символи. Да се призове към разрушаване на паметници и мемориали на антифашистите и на Съветската армия. Като причина за избухване на Втората световна война Резолюцията посочва пакта \"Рибентроп - Молотов\" от 23 август 1939 г., преувеличавайки неговото значение. В замяна на това се прикриват и премълчават данните от 30-те години на ХХ в. за активното съдействие на западноевропейски политици и държавници за реализиране на нацистката агресия: пактът \"Хитлер - Пилсудски\" от 1934 г., пактът \"Рибентроп - Хор\", \"Антикоминтерновският пакт\" от 1936 г., Испанската гражданска война (1936-1939 г.), Аншлусът на Австрия през 1938 г. Премълчава се също, че като венец на безгръбначието, подлостта и нескритите симпатии на западните европейски политици към Хитлер се ражда \"Мюнхенското споразумение\" от 30 септември 1938 г., което окончателно отваря пътя на войната.  Авторите на Резолюцията стоварват цялата си отрицателна енергия върху тоталитаризма в СССР и в бившите социалистически страни от Източна и Централна Европа. Но те услужливо забравят, че през ХХ в. може да се говори за два вида тоталитаризъм: единият, изявил себе си чрез откровено използване на формите на масовото насилие, вторият - прилагащ завоалирано същото насилие. В документа липсва и намек за втория вид тоталитаризъм, който заличава цивилизации, погубва милиони жертви, прекъсва човешки съдби. И този вид тоталитаризъм трябва да бъде назован! Тоталитаризъм е насилието, което световният капитал, международните корпорации упражняват върху населението на бедните и слабо развити държави, обричайки го на тотална бедност, глад, болести, неграмотност и гибел. Тоталитаризъм е вкарването от САЩ на 130 000 японци в концлагери в началото на Втората световна война. Затворниците са държани в открити клетки, без вода и храна, оставени да умрат. И до днес не е ясно: това само военновременна мярка ли е или е и расово-етнически геноцид? Трябва да бъдат отбелязани и условията в концлагерите за чужденци през Втората световна война в Канада, които са били неимоверно по-лоши от тези в САЩ за онези 23 000 затворници, живеещи в хамбари и курници. Впрочем този по-завоалиран тоталитаризъм се реализира и чрез експортирането му в други държави. Унищожаването с атомни бомби на Хирошима и Нагасаки в момент, когато Япония, напълно сломена, е готова да сключи мирен договор, също е тоталитаризъм. Плод на тоталитаризма е агресията на САЩ срещу Виетнам през 60-те години, отнела милиони човешки животи. Включим ли в този ред и държави като Корея и Китай, в които САЩ използват военния репертоар на тоталитаризма, ще установим, че всичките им набези през втората половина на ХХ в. са насочени срещу милиони хора от жълтата раса. \"Изнесен навън\" тоталитаризъм са и войните на Вашингтон срещу независими държави, етикирани като \"неудобни\". Войната срещу Ирак, отнела живота на 1 милион невинни иракчани! Войната срещу Либия с варварското убийство на президента Кадафи, причинила разделянето на страната, допринесла за поголовния емигрантски поток от Африка и Близкия изток към Европа! Войната срещу Сирия, заличила модерни градове и села, люлка на древни цивилизации! Войната срещу Афганистан, поробила един от най-свободолюбивите народи на планетата! Войната срещу съседна Югославия с първата след Втората световна война бомбардировка над европейска територия! Не са ли изготвен за експорт тоталитаризъм заплахите на Белия дом, че е готов със средствата на заговори и войни да свали от власт законно избраните органи на властта във Венецуела и Куба? Що се отнася до освободителната роля на СССР, ще подчертаем, че Червената армия и съветският народ дадоха 26 милиона жертви през Втората световна война, освободиха от фашистки гнет Берлин, Виена, Варшава, Прага, Букурещ, Белград, София... Без техния военен принос нямаше да получи свободата си Западна Европа. Това е истината! Както е истина, че по време на т.нар. съветска окупация България се нареди на 26-о място по човешко развитие в света; че осъществи по-голям промишлен растеж от съседните балкански държави; че изгради модерна икономика; че порасна рязко жизненото равнище на народа; че бяха постигнати огромни резултати в образованието, науката и културата, сътворени нетленни творби на родната литература и изкуство; че населението на България за 45 години се увеличи от 6 на 9 милиона жители. Абсурдни са също опитите в Резолюцията да бъде поставен надгробен кръст над комунистическите идеи и комунизма. В основата на комунизма стои триединството \"Свобода - равенство - братство\", докато фашизмът разделя човечеството на висши и нисши раси, апологет е на расизма и ксенофобията, обзет е от идеята да установи хилядолетно господство на Третия Райх.   Нелепо и кощунствено е да се слага знак на равенство между нацизма и комунизма, който - това е истината - е основният фактор и двигател на борбата срещу фашизма и нацизма. Нали комунистическият Съветски съюз победи \"кафявата чума\"? Нали европейската антифашистка съпротива се състоеше и ръководеше преди всичко от комунисти - в Италия, във Франция, в Югославия, в Гърция, в България, в Испания, в Румъния, в Унгария, в Белгия и др.?   Щом господата, гласували Резолюцията, са решили да се разправят веднъж завинаги с комунизма и комунистите, в последна сметка - и с левите идеи, как ще \"се справят\" и репресират такива титани на духа и културата на ХХ в. като Ромен Ролан, Пабло Пикасо, Пол Елюар, Владимир Маяковски, Бертолт Брехт, Чарли Чаплин, Пабло Неруда, Анри Бабюс, Гео Милев, Николас Гилен, братята Томас и Хайнрих Ман, Михаил Шолохов, Федерико Лорка, Никола Вапцаров, Атила Йожеф, Луи Арагон, Витеслав Незвал, Максим Горки, Юлиан Тувим, Кете Колвиц, Христо Смирненски, Назъм Хикмет, Франц Мазарел, Янис Рицос, Ърнест Хеменгуей, Рафаел Алберти, Александър Твардовски, Дьорд Лукач, Йоханес Бехер, Антонио Грамши, Иля Еренбург, Давид Сикейрос, Джон Хартфийлд, Станислав Броневски, Ендре Ади, Ервин Пискатор и т.н., и т.н.!? Време е като легендарната испанска революционерка Долорес Ибарури - Ла Пасионария (\"Пламенната\"), да кажем: \"Но, пасаран!\". Да се противопоставим, и то още сега, на реабилитирането на най-черните страници от човешката история. Да поведем още в този момент битка на живот и смърт с проявите на неофашистите, с бандеровците в Украйна, с неофашистките манифестанти в Литва, Латвия и Естония, с фанатизираните участници в Луковия марш. До отречем без отлагане антикомунизма и русофобията, намерили почва за изява не само в Полша. Да не оставяме без навременен и категоричен отговор такива нагли, цинични и провокаторски документи като Резолюцията на Европарламента за историческата памет. Тревожна справка! ЕП е приел Резолюцията с 535 гласа \"за\", 66 \"против\" и 52 въздържали се. Българските депутати от ГЕРБ, ДПС, ВМРО и ДСБ са гласували единодушно за приемане на Резолюцията. Конкретно евродепутатите от БСП: с \"против\" са гласували Сергей Станишев, Цветелина Пенкова и Петър Витанов, с \"въздържал се\" - Иво Христов, отсъствала е Елена Йончева. Градският съвет на БСП се обръща към всички български граждани да се разграничат и осъдят мракобесническата \"Революция на Европейския парламент относно значението на европейската историческа памет за бъдещето на Европа\". Хора, бдете!", "date": "2019.10.10", "title": "Хора, бдете!"}
{"url": "https://duma.bg/zastrahovkata-na-astral-holideyz-shtyala-da-kompensira-postradalite-n201203", "text": "Ситуацията след фалита на \"Астрал Холидейз\" е спокойна, няма поводи за безпокойство. Това каза главният изпълнителен директор на УНИКА България Николай Генчев пред \"Блумбърг тв България\". \"Застраховката на Астрал Холидейз е с висок лимит - 700 хил. лв., което означава, че тя ще достигне за изплащането на всички пострадали клиенти\", посочи Генчев. Той поясни, че компенсациите се отнасят само за клиентите на туроператора, понесли финансови щети в резултат на случилото се с него. \"От клиентите се изисква единствено да предявят заявление за щетата. Стремежът е в рамките на няколко дни да бъдат изплатени дължимите суми.\" Генчев добави, че след фалита на Астрал Холидейз, който беше обявен в понеделник, вече има първи заведени претенции, както и първи изплатени суми. \"Никой няма да претърпи нито финансова, нито туристическа вреда\". След фалита на \"Астрал Холидейз\" десетки собственици на транспортни фирми и доставчици ще се наредят на опашката на кредиторите, за да чакат изплащането на изработеното от тях през лятото. Според техни изчисления обявилият несъстоятелност туроператор дължи близо 400 000 евро за извършени услуги. Собственици на фирми по Южното Черноморие са готови за съдебни дела, за да получат изработеното, информира Нова телевизия.", "date": "2019.10.10", "title": "Застраховката на \"Астрал Холидейз\" щяла да компенсира пострадалите"}
{"url": "https://duma.bg/protest-na-raboteshti-v-neohim-n201201", "text": "Работници от химическото предприятие \"Неохим\" в Димитровград, членове на четирите синдиката, излизат на организиран от тях протест днес. Работниците ще протестират в защита на работните си места, след обявявани съкращения от ръководството поради влошено финансово състояние на дружеството. Синдикатите настояват да не се предприемат съкращения до изясняване на ситуацията с цената на природния газ, която е една от основните суровини в производството на торовия завод. В завода работят малко над 850 души, по информация на прокуриста на завода от юни месец тази година, а в момента плановете, по непотвърдена информация, са да бъдат освободени от работните си места около 200 служителя. По информация от медиите в момента вече е в ход процедура по съкращения в предприятието. Синдикалистите призовават за подкрепа цялата димитровградска общественост, както и бивши работници в предприятието.", "date": "2019.10.10", "title": " Протест на работещи в \"Неохим\""}
{"url": "https://duma.bg/mashinisti-masovo-napuskat-bdzh-n201199", "text": "БДЖ е пред кадрова криза. През тази година са напуснали 32-ма машинисти, съобщи Александър Александров - директор на поделение „Пътнически превози“- София, който присъства вчера на среща по покана на локомотивни машинисти от държавната жп компания, притеснени за работата си и за състоянието на компанията заради отмяната на влакове, предаде БНР. Дружеството за пътнически превози в момента има необходимост от 130 локомотива, 350 вагона и 40 мотриси. За следващата година е заложено между 2 и 5% увеличение на приходите на пътническите превози. Експертът Марио Нинов, който от години се занимава с проблемите на БДЖ, коментира пред БНР, че основните притеснения са свързани със състоянието на подвижния състав, ремонтите и изобщо бъдещето на БДЖ. „Основните неща, които безпокоят хората, са най вече визията за това как ще работи компанията занапред и какво е тяхното бъдеще и работните им места. Хората се безпокоят и от това, че БДЖ е държавна компания и е подписала договор за обществена услуга с държавата и изпълнява този договор, но се получава един парадокс – самата държава някак позволява БДЖ да не изпълнява този договор, като има влошени показатели на подвижния състав и самото БДЖ не може да ги изпълнява. В последно време се отменят официално влакове, вече няма да има влакове, а автобуси. Колегите машинисти се притесняват дали ще е необходимо да изкарват курсове за C категория, за да карат автобуси“. По думите му работещите в железниците си задават и въпроси, свързани с пари, но и с управлението на тези пари.", "date": "2019.10.10", "title": " Машинисти масово напускат БДЖ"}
{"url": "https://duma.bg/turski-sili-vlyazoha-v-siriya-n201198", "text": "Агенция \"Блумбърг\" съобщи в сряда, позовавайки се на свои източници, че два отряда вече са навлезли в Сирия в подготовка на операцията. По-късно Турция отрече да е започнала операция срещу кюрдските сили в Сирия, но подчерта, че подготовката й е в ход, предава AFP. „Докладите на някои медии, че операцията е започнала, не отразяват истината. Тя все още не е стартирана“, увери представител на Анкара пред репортери. Турският министър на отбраната Хулуси Акар също заяви пред държавната телевизия ТРТ, че разполагането на сили и работата все още продължават. Преди това стана ясно, че Анкара е струпала бронирана техника до границата си със Сирия. Видеокадри с турските войски бяха публикувани от турски и руски медии. На кадрите са заснети танкове M60 и бронетранспортьори M113, а също така военен конвой, забелязан при влизането в град Акчакале в провинция Шанлъурфа, който се намира на няколкостотин метра от границата със Сирия. По информация на Анадолската агенция конвоят се състои приблизително от 130 превозни средства. Целта на турските военни ще бъде да прочистят пограничната сирийска територия от \"Отрядите за народна защита\" на сирийските кюрди и да създадат буферна зона там, където да бъдат настанени намиращите се в Турция сирийски бежанци. Кюрдската администрация в Североизточна Сирия призова цивилни граждани в защита на региона срещу страховито нападение от Турция, за което се смята, че предстои. \"Обявяваме три дни за обща мобилизация в Северна и Източна Сирия\", се казва в изявление. То призовава всички цивилни да \"се отправят към границата с Турция..., за да се противопоставят в този деликатен исторически момент\". Призовават се също кюрдите в Сирия и в чужбина на протест срещу планираната офанзива на Анкара, съобщи АФП. Иранската армия започна необявени военни учения в северозападната част на страната, до границата с Турция, докато турските войски се подготвят да влязат на територията на съюзническа Сирия, съобщава Ройтерс. Президентът на Иран Хасан Рохани призова Турция да прояви сдържаност и да избегне военните действия в Северна Сирия, а американските сили трябва да напуснат региона.", "date": "2019.10.10", "title": "Турски сили влязоха в Сирия"}
{"url": "https://duma.bg/pak-otlozhiha-pravilata-za-malkite-benzinostantsii-n201202", "text": "Депутатите отложиха с още 3 месеца новите правила за малките бензиностанции. Това гласуваха народните представители на второ четене на промени в закона за тютюна, с които пък в преходните разпореди се изменят закона за административното регулиране на нефтените продукти. Самите правила и наредбата към закона трябваше да влязат в сила от 25 октомври, точно преди изборите. В начало на годината властта въведе банкови гаранции от 20 000 лева за регистрация на малките бензиностанции, като първоначалната идея бе тази сума да достига 200 000 лв. След недоволство в бранша обаче сумата бе редуцирана на 20 000.  За ведомствените бензиностанции и за земеделците тази регистрация е безплатна. Бе дадено и време от 6 месеца наредбата да бъде изработена, а търговците да се регистрират. Сега обаче търговците искат срокът да бъде удължен с още три месеца и изразиха опасения от фалити в бранша. Вчера те организираха мълчаливо бдение пред парламента. В резултат лидерът на НФСБ Валери Симеонов внесе такива поправки. Той аргументира това с факта, че икономическото министерство подготвя аналогични промени в закона за горивата, които трябва да минат през МС. Заради изборите обаче НС излиза в кратка ваканция, а през това време наредбата ще започне да действа. На свой ред Емил Димитров от ВМРО разкритикува предложението. По думите му това ще бъде второто удължаване на срока - първото е било със 6 месеца, а сега с още три, и новите изисквания ще влязат в сила едва през януари. Той заяви, че от 15 000, които подлежат на регистрация, това са направили само 260. По думите му 1/2 от сектора е на светло, а другата част ме иска да се регистрира. ", "date": "2019.10.10", "title": "Пак отложиха правилата за малките бензиностанции"}
{"url": "https://duma.bg/predizborno-vlastta-pak-obeshta-da-zavarshi-patya-vidin-botevgrad-n201204", "text": "Две седмици преди местния вот правителството отново обеща на западналия Северозападен район да завърши реконструкцията на Е-79 по отсечката Видин-Ботевград. Строителството ще започне до месец и ще приключи през 2022 г. Резултатът ще е двулентов път във всяка посока, с аварийна лента и разделителна ивица, обяви в Министерския съвет регионалният министър Петя Аврамова.  На заседанието си вчера кабинетът увеличи максималния ангажимент за разходи - до 796,7 млн. лв., които могат да бъдат поети тази година, за модернизацията на 167-километровата отсечка Видин-Ботевград, каза Аврамова. Правителството даде зелена светлина на АПИ да сключи договори за строителството на отсечката. Аврамова обясни, че това се налагало, тъй като пътят е обявен за обект от национално значение.  Още през 2011 г. първото правителство на Бойко Борисов се ангажира да ремонтира пътя. Преди три седмици се разбра, че само в рамките на един месец АПИ е успяла да прегледа и оцени офертите за проектиране и строителство на първия етап от изграждането на 54,3 км от пътя Видин-Ботевград в участъка Видин-Ружинци. Дотук за 167-километровата отсечка са договорени 63 км на обща стойност 682 млн. лв., което прави по над 10 млн. лв. на км. В същото време \"Капитал\" съобщава, че \"Трейс Груп холд\" обжалва пред КЗК обществената поръчка за разширение на 20 км от пътя Мездра-Ботевград. На 10 септември АПИ избра обединение между \"Геострой\" и \"Пътстрой-92\" от групата \"Геотехмин\". Те предложиха 160 млн. лв. при прогнозна цена 147 млн.лв. с ДДС.", "date": "2019.10.10", "title": "Предизборно властта пак обеща да завърши пътя Видин-Ботевград"}
{"url": "https://duma.bg/stotitsi-ostanaha-bez-rabota-za-dni-n201206", "text": "Близо 800 човека от работещите в казанлъшката фирма \"Аркомат\" са без работа от началото на октомври. От 30 септември фирмата, която произвежда кабели за автомобили на \"Фолксваген\", е затворена. Причината била липсата на поръчки и преместването на производството в Турция. Работници от \"Неохим\" в Димитровград пък излизат днес на организиран от синдикатите протест. Те искат да защитят работните си места след обявявани съкращения от ръководството, поради влошено финансово състояние на дружеството. В завода работят над 850 души. Преди по-малко от две седмици стана ясно, че обещаните от премиера Бойко Борисов две големи инвестиции няма да се случат. Окончателно бе обявено, че новият завод на \"Фолксваген\" отива в Турция, а за обещаните от премиера вложения от Корея за 1,5 млрд. долара корейците не казаха нищо по време на неговото посещение там.  Според икономическия анализатор Румен Гълъбинов \"до 5-10 години компаниите с големи стойностни вериги, каквито са автомобилните, ще се изтеглят всички от България. Тенденцията от последните години е чуждестранни инвеститори да напускат страната, често продавайки бизнеса на местни играчи, които се оправят по-добре с тукашните институции и бизнес среда.\" Според него у нас вече били налице първите признаци за изчерпване на бизнеса с авточастите. България отстъпва вече и като аутсорсирнг дестинация, тъй като нископлатените работни места, на които разчиташе, все повече се автоматизират. Има и недостиг на кадри със специфични умения.", "date": "2019.10.10", "title": "Стотици останаха без работа за дни"}
{"url": "https://duma.bg/25-na-sto-ot-balgarite-sa-sas-zatlastyavane-n201209", "text": "С около 25% затлъстели над 18 г. България заема незавидното десето място в Европа. Българките със затлъстяване са 24,3%, а мъжете - 25,5%. С наднормено тегло са 54,4% от жените у нас и близо две трети от мъжете, съобщи в навечерието на Световния ден за борба със затлъстяването (11 октомври) началникът на Клиниката по ендокринология в Александровска болница проф. Здравко Каменов. Най-много хора със затлъстяване има в Германия, Финландия, Унгария, а най-малко - в Италия, Норвегия, Швейцария.  Проф. Каменов цитира данни, според които редуцирането на телесното тегло с 5 до 10% рязко намалява риска от диабет тип 2. Некачествените храни, обездвижването, стресът, недостатъчният сън са основни причини за повишаване на телесното тегло, обясни доц. Пламен Попиванов. Няма хапче, което човек да вземе и да отслабне, ако продължава да яде обилно и да не се движи, категорична е д-р Наталия Темелкова. Тя припомни, че хранителните навици се създават в семейството. Всеки ден човек трябва да извърви 10 000 крачки и да има поне 8 часа сън. Медиците са категорични, че затлъстяването не е самостоятелно заболяване, а води до 195 други болести. При хората със затлъстяване честотата на сънна апнея е 45%, а депресията - 55%. За 13 онкологични заболявания виновно е отново затлъстяването. Около 7% загуба на теглото води до 58% намаляване на случаите на диабет тип 2. Намаляването на теглото с 5% може да намали риска от сънна апнея с 80%. ", "date": "2019.10.10", "title": " 25 на сто от българите са със затлъстяване"}
{"url": "https://duma.bg/predstoi-obedinitelen-kongres-na-pensionerite-n201207", "text": "\"Предстои обединителен конгрес на всички пенсионерски съюзи в България. Апелираме до един да подкрепим тази чудесна идея, да загърбим нашите различия в името на спасяването на Майка България!\" За това призовават военни и цивилни пенсионери в нарочен апел. Да се събудим от 30-годишния си сън, да пометем тези, които 30 години ни управляват и съсипаха държавата, се казва в документа, подписан от о.р. подп. Коста Костов, о.р. пилот I клас полк. Иван Петков, о.р. от флота подп. Зорка Вълчева, о.р. кап. I ранг Петър Краев, о.р. подп. Атанас Иванов и Игнат Раденков, бивш строител, Герой на социалистическия труд.   \"Нашето мило отечество загива пред очите ни. Половината от китните ни села са закрити, много от останалите са с 5-10 жители, стари и немощни хора. Некадърни управници съсипаха икономиката, лишиха българина от сигурен поминък. Всеки ден млади хора напускат страната за препитание в чужбина. Най-страховитата беда за тези 30 години е демографската катастрофа. Всички наши богатства са дадени на концесии на чужди компании и държави за жълти стотинки. 30 години ни управлява престъпна клика, оплетена в зависимости с цялата съдебна система. Последното престъпление на властта е купуването на 8-те самолета Ф-16 от САЩ, продават се с ускорени темпове имоти на армията, готви се 35-годишна концесия на летище София. Не можем да допуснем това да продължава, трябва да изметем чумата, която съсипва държавата!\", пише в апела. Групата призовава в Европа и у нас да се сформират комитети, които да организират желаещите да се притекат на помощ на България.", "date": "2019.10.10", "title": " Предстои обединителен конгрес на пенсионерите "}
{"url": "https://duma.bg/shefat-na-nzok-prati-sestrite-da-protestirat-drugade-n201208", "text": "Протестът на медицинските сестри не е насочен към когото трябва, смята управителят на НЗОК д-р Дечо Дечев. По думите му нито здравният министър, нито НЗОК са техни работодатели, а директорите на болници. Според Дечев общинските болници не са се вписали в сегашния пазарен модел. \"Никоя партия не може да оправи нещата за тях. Трябва да има консенсус за тези болници. Те не могат да продължат да съществуват като търговски дружества. Касата не може да им осигурява бюджети. Превръщаме се в организация, която издържа болницата, а не се грижи за качеството на услугата\", обясни д-р Дечев.", "date": "2019.10.10", "title": "Шефът на НЗОК прати сестрите  да протестират другаде"}
{"url": "https://duma.bg/es-obmislya-vavezhdaneto-na-vaglerodni-mita-n201200", "text": "Европейският съюз е готов да вкара търговската политика в битката срещу климатичните промени, ход, който рискува да увеличи още повече глобалното търговско напрежение. Следващият председател на Европейската комисия Урсула фон дер Лайен иска да бъде изготвено въглеродно мито за ЕС в рамките на т.нар. европейско Зелено споразумение. Целта е по този начин да се засили битката на блока срещу все по-честите природни аномалии, свързани с глобалното затопляне, твърди \"Блумбърг\".  Бъдещият комисар по въпросите на климата Франс Тимерманс, който поема поста от 1 ноември, заяви, че ЕС трябва да обмисли възможността за въглеродна вносна такса. Целта е да се предотврати преместването на европейски енергоемки производители като добиващите желязо и петролните компании към държави извън ЕС, които нямат ограничения за отделяне на вредни емисии. Франция е водещата страна в призивите за подобна мярка, като Фон дер Лайен дължи до голяма степен изненадващото си назначение начело на ЕК именно на Париж и в частност на президента Еманюел Макрон. Това помага да се разбере защо тя е толкова благосклонна към идеята. Тимерманс, който ще отговаря за формулирането на предложението, досега не е дал много информация как точно ще се прилага идеята. Фон дер Лайен обеща на свой ред, че мярката ще бъде в съответствие с международните правила за отворените пазари.", "date": "2019.10.10", "title": "ЕС обмисля въвеждането на въглеродни мита "}
{"url": "https://duma.bg/novite-sobstvenitsi-na-chez-obarkani-za-tsenata-na-toka-n201205", "text": "Представители на \"Еврохолд\", очакваният нов собственик на ЧЕЗ, дадоха вчера разнопосочни сигнали за бъдещата цена на електроенергията. Според досегашния член на енергийния борд на ЧЕЗ Георги Миков, който ще участва и занапред в управата на електроразпределителното дружество, цената на тока ще се покачва. Председателят на Надзорния съвет на \"Еврохолд\" Асен Христов заяви от своя страна, че е възможно, благодарение на бъдещи инвестиции, тя да задържи нивото си или дори да се понижи. Електроенергията ще поскъпва по обективни причини, които не зависят от България, заяви пред БНР Георги Миков. Според него основна причина за възходящата тенденция при цената на електроенергията ще бъде борбата с климатичните промени и прехода към по-чиста енергия. В България обаче 43% от производството на електроенергия е базирано във въглищни централи. Те вече са изправени пред катастрофални резултати, защото трябва да плащат за въглеродни емисии. За последните 10 години делът на електроразпределението и електроснабдяването в крайната цена за потребителя е намалял с 50%, каза Миков.  Пред bTV Асен Христов коментира, че с помощта на инвестиции в нови технологии холдингът ще успее да задържи цената на електроенергията и дори е възможно тя да бъде намалена. По неговите думи КЗК трябва да излезе с положително становище за сделката, тъй като \"Еврохолд\" не развива друг енергиен бизнес. \"Еврохолд\" ще плати 335 млн. евро за придобиването на активите на ЧЕЗ у нас, в това число \"ЧЕЗ Разпределение\", \"ЧЕЗ Електро\", компания за IT услуги, фотоволтаичен парк и дружество за производство на електричество от биомаса.  Компаниите на ЧЕЗ Груп България ще бъдат придобити чрез новосформираното и базирано в Холандия дружество \"Ийстърн Юръпиън Електрик Къмпъни Б.В.\", 100% собственост на \"Еврохолд България АД\". След покупката на ЧЕЗ \"Еврохолд\" ще създаде хъб за комунални услуги. Така ще се ползва като централа за инвестиции в подобни бизнеси в съседни държави, каза Кирил Бошов, председател на УС на компанията по Bloomberg TV Bulgaria. \"Еврохолд\" е създал специален Енергиен борд от експерти, всеки от които притежава над 25 години опит в енергийния сектор и е заемал ръководни позиции в големи Източноевропейски енергийни предприятия. Структурата ще подпомогне лекото интегриране и управлението на компаниите на ЧЕЗ в България след придобиването и ще бъде основна движеща сила за инвестициите и иновациите в българската електропреносна инфраструктура. Това стана ясно при представянето на стратегията на купувача.  В бъдеще се планира Енергийният борд да стане част от Надзорния съвет на дружествата в групата на \"Ийстърн Юръпиън Електрик Къпмпани Б.В.\" . Инвестиционната програма включва развитието на платформи за изчисляване на потреблението, включващи и устройства, с които всеки абонат да следи в реално време колко ток харчи.  Планираната инвестиционна програма от над 270 млн. лв. е за настоящия регулаторен период до 2020 г., и над 260 млн. лв. за следващия регулаторен период. Целта е намаляване на загубите на електрическа енергия. Дългосрочна цел на \"Еврохолд\" е да превърне  \"Ийстърн Юръпиън Електрик Къмпани Б.В.\" в най-голямата независима компания за комунални услуги в Централна и Източна Европа. ", "date": "2019.10.10", "title": "Новите собственици на ЧЕЗ объркани за цената на тока"}
{"url": "https://duma.bg/narastvat-rekordite-za-visoki-temperaturi-n201195", "text": "Анализ на института \"Бъркли ърт\" установи, че през лятото в Северното полукълбо са поставени почти 400 рекорда за високи температури. Рекордите са подобрени в 29 държави от 1 май до 30 август т.г. Една трета от тях са в Германия, следвана от Франция и Нидерландия. През цялото лято има 1200 случая на места в Северното полукълбо, където температурата е най-висока за дадения месец. Във Франция температурата достигна 46 градуса по Целзий - абсолютен рекорд. Рекорди бяха съобщени и във Великобритания, Белгия, Германия, Люксембург и Нидерландия. В САЩ са подобрени 30 рекорда, а в Япония - 10. Увеличаващият се брой на рекордите за високи температури са част от дългосрочната тенденция за глобално затопляне, каза д-р Робърт Роди от \"Бъркли ърт\". Юли 2019 г. беше най-горещият месец в света, откакто се правят измервания. Глобален рекорд беше поставен и за юни тази година.", "date": "2019.10.10", "title": " Нарастват рекордите  за високи температури"}
{"url": "https://duma.bg/filmat-irina-gleda-kam-evropeyski-oskar-n201186", "text": "Дебютният филм на Надежда Косева \"Ирина\" е номиниран от Европейската филмова академия за откритие на годината. Тези отличия са известни като \"европейските оскари\". Над 3600 професионалисти - членове на академията, ще гласуват за наградите, които ще бъдат връчени за 32 път на церемония на 7 декември в Берлин. Другите пет, номинирани за Европейско откритие, са \"Aniara\" (Швеция-Дания), режисьори Пела Кагерман и Хюго Лилиа, \"Atlantics\" (Франция-Сенегал-Белгия), режисьор Мати Диоп, \"Blind Spot\" (Норвегия-Дания), режисьор Тува Новотни, \"Les Miserables\" (Франция), режисьор Ладж Ли, \"Ray & Liz\" (Великобритания), режисьор Ричард Билингам. \"Ирина\" ще бъде прожектиран ексклузивно на 22 октомври от 20 ч. в Дома на киното в присъствието на част от основния творчески екип. Публиката ще може да се срещне и разговаря с режисьора и съсценарист Надежда Косева, актьорите Мартина Апостолова, Христо Ушев, Ирини Жамбонас, Касиел Ноа Ашер, Александър Косев, Красимир Доков, продуцента Стефан Китанов. Филмът тръгва в киносалоните в цялата страна от 25 октомври, научи ДУМА от Светлана Дамянова, Арт фест. А \"Задачите за деня\" е българският участник в надпреварата за \"Оскар\", съобщи БНР. Късометражната анимация на режисьора Петя Златева ще влезе в конкуренция за наградата \"Оскар\" с още 100 подобни ленти от цял свят.", "date": "2019.10.10", "title": " Филмът \"Ирина\" гледа към европейски \"Оскар\" "}
{"url": "https://duma.bg/kratki-novini-n201194", "text": "Южният военен окръг на Русия получава на въоръжение свръхмощни далекобойни радиолокационни системи \"Ниобий-СВ\". Новата техника ще постъпи във войската до края на 2019 г. Експерти от Министерството на отбраната коментират, че \"Ниобий-СВ\" са в отговор на пусковите установки към системата за противоракетна отбрана на САЩ в Румъния и България. Напрежението се увеличи в Източното Средиземноморие, след като турският Военноморски флот буквално обкръжи Кипър с близо 20 кораба, включително фрегати и подводници. Действията на Анкара съвпадат с проучване за въглеводороди на сондажния кораб \"Явуз\" в изключителната икономическа зона на средиземноморския остров. В същото време в региона няма френски или американски военни сили. ООН може да няма достатъчно пари за заплати на служителите следващия месец, ако държавите членки не платят дължимите вноски, заяви генералният секретар Антониу Гутериш. Страните членки са платили само 70% от общата сума, необходима за нашите редовни бюджетни операции през 2019 г. Това представлява недостиг на пари в размер на 230 милиона долара в края на септември. Има риск да останем без финансови средства до края на месеца, каза Гутериш. Земетресение с магнитуд 5,5 разтърси Казахстан, но няма съобщения за щети или наранявания, съобщиха от пресслужбата на спешното отделение на региона Алма-Ата. \"Епицентърът на земетресението е разположен на 140 км югоизточно от град Алмати в Кегенския район на Аламтинска област. Дълбочината му е 10 км\", се казва в доклада. Италианският парламент даде одобрението си броят на депутатите да бъде намален. Основен радетел за тази реформа бе управляващото Движение \"Пет звезди\". Реформата, приета с 553 гласа за срещу 14 против, предвижда броят на депутатите да бъде намален с почти една трета, от 945 на 600. Това беше едно от знаковите обещания в програмата на ДПЗ, което през август състави нелека управляваща коалиция с левоцентристката Демократическа партия. Италия е втора по брой на депутатите в Европа след Обединеното кралство.", "date": "2019.10.10", "title": "Кратки новини"}
{"url": "https://duma.bg/rusiya-razkri-npo-sponsorirala-idil-n201197", "text": "Руските правоохранителни органи разкриха фалшива благотворителна организация, обединяваща над 100 поддръжници на \"Ислямска държава\", информира Спутник. Те са изпратили над 6 милиона рубли (около 92 000 долара) на терористи в Сирия, съобщи Федералната служба за сигурност. \"Дейностите на група руски граждани, организирали спонсорирането на международни терористични организации - \"Имарат Кавказ\" и \"Ислямска държава\" - бяха преустановени\", се казва в съобщение на ФСБ, добавяйки, че групата е провеждала своите дейности в девет региона в цяла Русия.", "date": "2019.10.10", "title": " Русия разкри НПО,  спонсорирала ИДИЛ"}
{"url": "https://duma.bg/donka-mihaylova-moyat-grad-e-moyata-otgovornost-n201189", "text": "Донка Михайлова е кмет на община Троян от 2011 г. Избрана е с листата на БСП и е един от най-успешните представителите на левицата в местната власт. За добрите й резултати като ръководител, мениджър и стопанин на община Троян тя е отличена с много награди. Три пъти е \"Кмет на годината\" в различни категории. Само преди по-малко от месец на тържествена церемония в НДК тя получи поредното отличие от портала на българските общини Кмета.бг - \"Кмет на гражданите\" в категория средна община. \"Това е четвъртата награда, която получавам, но ми е най-скъпа. Има смисъл да работим, само ако подобряваме живота на гражданите ни. Тази награда е за жителите на Троян!\", заяви г-жа Михайлова. За гордост на троянци преди две седмици Донка Михайлова бе поставена сред 80-те най-креативни и смели политици в Европа. Съобщението на платформата Innovation in Politics Awards 2019 изненадва и г-жа Михайлова. \"Не знам кой ме е предложил, не знаех за това състезание допреди минути, нито с какви аргументи гражданите на Европа са гласували за мен. Това е поредното признание за троянци! Голямо, много голямо признание... От непознати граждани на Европа за Троян\", коментира тя, след като научи за номинацията. Тази година за определяне на номинираните политици са гласували 1067 европейски граждани, които са избирали сред 2000 предложени от цяла Европа политици. В сайта на платформата е записано, че се гласува за \"смели и креативни политици от всички нива на управление и от всички демократични партии в Европа, така че да служат като източник на вдъхновение за другите\". Донка Михайлова, която троянци познават и обичат, влиза в кметското състезание за трети мандат с ясното съзнание, че битката ще е тежка. Нейните амбиции винаги са били община Троян да е сред първите в страната. Досега винаги е успявала. Затова и с гордост сподели след номинирането си за кмет за трети мандат: \"Троян е дълбока тръпка в сърцето ми! В последните осем години животът и професионалните ми ангажименти превърнаха моя град в моя отговорност. Силно желая заедно с вас да превърнем Троян в място, в което младите да намират своята реализация, да създават своите семейства, да отглеждат децата си. Копнея също да бъде в сърцето на всеки троянец. Вярвам, че с реализиране на целите през следващите няколко години ще съумеем да превърнем Троян в по-привлекателно място за инвестиции, за бизнес, за обновление, за отдих и туризъм, за живот.\" От своите деди троянци са наследили гордия дух и предприемчивостта. Природата също им е дарила много. Силен импулс в развитието на общината винаги са давали културно-историческите паметници и съхранените традиции. Със своето местоположение и културно наследство общината разполага с огромни възможности. През последните осем години местното ръководство залага на този потенциал и го използва най-рационално в интерес на хората и развитието на общината. \"Търсихме оптимално съчетание между отделните политики така, че хората да намират тук все повече възможности за реализация за себе си и за децата\", споделя Донка Михайлова. Видими са и резултати от усилията на екипа й през последните четири години. Ограничена е остротата на негативните демографски тенденции. Всяка година се разкриват нови социални услуги, които позволяват на хората да чувстват грижата на местната власт. Не е направено никак малко и за средата на троянци. Обновени и модернизирани са сградите на културните институции в града и в част от селата. Още в предишния мандат изцяло бе обновена водопроводната и канализационната мрежа в Троян и в част от населените места в общината, което реши дългогодишни проблеми на хората. Десетилетия напред вече няма да имаме грижи, споделят троянци. През последните четири години е подобрена енергийната ефективност на 26 жилищни сгради с 432 жилища, а в момента се изпълнява проект за обновяване на още 2 жилищни сгради с 28 жилища. Напук на трудностите, с които се сблъскват много населени места, в Троян през последния мандат обемът на инвестициите в селата от общината е нараснал с 69 на сто. С 50 на сто повече са вложенията за култура, с 20 на сто повече са средствата за спорт. Започна подготовката за изграждане на допълнителна инфраструктура за развитие на регионалната система за управление на отпадъците, ефективно се управляват средствата и се изпълняват в срок проектите, отчитат от екипа на г-жа Михайлова Устойчивото развитие на местния бизнес е резултат от съвместните усилия на предприемачите и местната власт. Ето какво споделя г-жа Михайлова: \"Важна характеристика за троянеца е предприемчивостта. Тук трябва да добавим и уважението към традициите. Сред тях на особена почит са занаятите, които и днес хранят много троянски семейства. Гордост за нас е и това, че постигнахме устойчиво ниски нива на безработица. Ако в началото на мандат 2011-2015 г. безработицата беше 7,2%, последните години тя вече е 4,2-4,5%, което е 3-4 пункта под тази на областта и на практика показва, че в Троян няма безработица. През последните години средната брутна годишна работна заплата расте със 7,19%, като само през 2017-а тя се е увеличила с 10,02% при среден индекс на потребителските цени от 0,8 до 2,8%\". Община Троян е сред първите и най-ефективно работещи общини, въвели електронни и комплексни административни услуги, обобщава Донка Михайлова, показвайки един от ключовете за успешната работа с бизнеса. Приета е специална Наредба за насърчаване на инвестициите в общината и Програма за привличане на инвестиции през 2016-2019 г. Общинските концесии се управляват по одобрен план. През целия мандат данъците за бизнеса не са увеличавани, отбелязва Донка Михайлова още една от причините за доброто взаимодействие между бизнеса и местната власт. В резултат на повишената ефективност в управлението на общинските земи и гори се стимулира развитието на земеделието и животновъдството в общината. Това носи повече доходи за хората и ръст на приходите в общинския бюджет. \"Имаме изграден Консултативен съвет по икономика към кмета\", разказва г-жа Михайлова. \"Вече втори мандат работим много успешно. Дискутираме заедно всички важни въпроси. Това е добър модел, който ни позволява да имаме устойчив бюджет. За наша радост Министерството на финансите във всички класации за успешни устойчиви бюджети поставя община Троян сред най-добре работещите. В този смисъл се чувстваме донякъде самостоятелни да вземаме решения и да отговаряме на потребностите на гражданите\", отбелязва г-жа Михайлова. През последните години община Троян се утвърждава като конкурентна туристическа дестинация за целогодишен туризъм. През 2017 г. е създаден туристически сайт за популяризиране потенциала на общината - www.visit.troyan.bg. Подготвено е техническо задание за проектиране за обект \"Археологически комплекс Состра - реставрация, експониране и социализация на римски кастел и римска крайпътна станция - I етап\". Една от посоките, по които работи екипът на Донка Михайлова във връзка със 150-годишнината на нашия град, е създаване на предпоставки за познаваемостта на Троян в страната и чужбина. Броят на туристите в общината, както и приходите от туристическа дейност бележат устойчив ръст през последните години. \"Проведохме интересна рекламна кампания под мотото \"150 години Троян - 150 причини да го посетиш\", споделя г-жа Михайлова. \"Радвам се, че тази рекламна кампания през изминалата година доведе в Троян много гости и нови приятели. Чест за нас беше, че българският президент Румен Радев посети Троян за празника и връчи почетния знак на президента за 150-ата годишнина на града\", допълва тя. И не крие радостта си от думите на държавния глава: \"Който иска да види най-доброто от България, нека заповяда в Троян\", заяви президентът Радев в своето обръщение към местните жители.  Общината ни винаги е била сред общините с най-добри финансови показатели, споделя с чувство на отговорен стопанин и мениджър Донка Михайлова. Финансовите ни отчети се заверяват без резерви, винаги приключваме бюджетните години без неразплатени разходи, допълва тя. Споделя всичко това, уверена в бъдещето на своя град и община. Защото знае какво е постигнала с екипа си и е готова и през следващите четири години да продължи заедно с троянци да чертаят общото си бъдеще.", "date": "2019.10.10", "title": "Донка Михайлова:  Моят град е моята отговорност"}
{"url": "https://duma.bg/simon-bokanegra-v-chest-na-nikolay-gyaurov-n201187", "text": "След триумфа в Опера в Летния театър на \"Симон Боканегра\" от Джузепе Верди, отново посрещаме във Варна известния баритон Кирил Манолов, пожънал аплодисменти с ролята на Симон Боканегра на най-престижните сцени. В ролята на Габриеле Адорно отново ще се срещнем и с тенора Иван Момиров, още един от именитите ни певци, които големият свят на операта познава. В ролята на Амелия Грималди ще дебютира солистката на Варненската опера Илина Михайлова, единствената българска певица, избрана от Хосе Карерас да пее в бенефисния му концерт тази година в София. Басовата партия, защитил великолепно на премиерата, и сега ще изпълни Евгений Станимиров. Солистите Кирил Манолов, Илина Михайлова, Иван Момиров и Евгений Станимиров, както и целият екип на спектакъла, начело с маестра Николета Конти и режисьора Деян Прошев, се отнасят с особено внимание към този спектакъл на \"Симон Боканегра\". Като го посвещават на 90-годишнината от рождението на великия бас Николай Гяуров, те, заедно с всички артисти на Театрално-музикален продуцентски център Варна, дават израз на дълбоката си почит и преклонение пред неговото неповторимо певческо и актьорско майсторство. Спектакълът ще се играе днес, 10 октомври, от 19 ч. Основна сцена.  Николай Гяуров - в блестящата си кариера достига най-високите върхове на оперното изкуство и когото критиците величаят като \"божествен глас\", \"кралят на Ла Скала\", \"най-големият бас на своето време\"... От всички оперни певци в цялата история десет са избрани да свидетелстват за величието на оперното изкуство. И седем от тях са българи! Портретите са на Борис Христов, Николай Гуяров, Гена Димитрова, Никола Гюзелев, Елена Николай, Райна Кабаиванска и Надя Ковачева. Другите трима са на Пласидо Доминго, Мария Калас и Марио дел Монако.", "date": "2019.10.10", "title": " \"Симон Боканегра\" в чест на Николай Гяуров "}
{"url": "https://duma.bg/zashto-sotsialistite-pechelyat-izborite-v-sofiya-predi-87-godini-n201191", "text": "Време е да си дадем сметка, че тая дума демокрация съвсем се изпразни от съдържание в последно време, затова нека използваме за това, което ни се натресе след 1989 г., истинската дума - капитализъм. Имайте, господинчовци, поне мъничко доблест и недейте повече да се халосвате с народа си. Управници, чорбаджии и лакеи, грабете - щом ви се позволява. А пък един ден - вярвам, че все още съществува висша справедливост, ще дойде и вашият ден за разплата. Невероятно звучи, нали, но нима 9 септември 1944 г. е бил по-вероятен?! Днешната тема за червените победи в общинските избори ни бе предложена от наши читатели в тези предизборни дни. Прочетете текстовете по-долу и ще се убедите, че между капитализма в наши дни и този отпреди век разликите са преди всичко в техническите и научни нововъведения в живота ни. Сменихме цървулите с \"Найки\", но основното си остава - и днес има безсрамно богати и потресаващо бедни. Има обаче и една много съществена разлика - тогава тесните социалисти са водили всекидневна битка за елементарните човешки права - работа, храна, топлина, облекло, образование, здравеопазване на всички хора... А днес и левите партии са увлечени да поправят, галейки ги, недъзите на приемания възторжено от всички капитализъм и сакън да не им продумаш за социализъм, за това, че може и другояче да се устрои обществото и да се защитават исканията и мечтите на милиони българи за по-добър живот. Не говоря, разбира се, за \"въоръжена борба\", защото днес тя си е направо ерес. Къде-къде е по-хуманно сега хората да умират от мизерия и болести! Почти всеки българин се е вкопчил в своя блян сам да оцелее - най вече в проклетата тугина, та ако ще да е в Австралия.  Но народът ни има безпогрешно чувство поне за едно - кой в действителност му трепери над тегобите, колкото и малко да са такива Човеци. И заради това още преди повече от век въпреки репресиите, въпреки пладнешките убийства, хората гласуват за социалистите, гласуват за комуните... Комуни ли, какво беше пък това? Потърсиш ли тая дума в Уикипедия, ще намериш стотици линкове, но 95% от тях са за... наркокомуните. Останалите значения на думата ги е хванала демократичната, пардон, капиталистическата липса. Дори за Парижката комуна, възпята от Ботьова,  вече трудно може да се намери нещо. За какво са се борили и как са печелили общински избори нашите дядовци и баби социалисти, при това по буржоазните правила - вижте в документите. Това си е  направо наръчник как трябва и как не трябва да се печелят общински избори. Червените у нас надделяват в такъв вот още преди близо 120 г., но през 1932 г. става чудо - за пръв път в света в капиталистическа столица, в София, общинските избори са спечелени от комунистите. През неописуеми страдания и сълзи, но и през смях, нашите \"червени\" предци печелят стотици общински избори в страната. Всяка прилика не е случайна.  ...Въпросите, свързани с управлението на общинските съвети в буржоазна България, са в центъра на вниманието на БРСДП още от нейното създаване. С позицията си по този въпрос партията доказва, че тя е действителният верен и последователен приемник и продължител на идеите на българската национална революция, най-ревностният защитник на трудовите хора, на техните човешки нужди и потребности. От тези позиции и като отчита и оценява законите на България, социалдемократическата партия формулира и своите позиции по отношение на общинското управление... На Бузлуджа делегатите постигат единство и приетата \"Политическа програма\" прокламира ценностите на европейската демокрация: пълна политическа свобода (на печата, на словото и убежденията), достоен нравствен човешки живот, държавни институции, които да гарантират правото на човека и гражданина... Тези общи насоки и намерения в областта на общинското управление са доразвити и конкретизирани от Третия извънреден конгрес на БРСДП (Търново, 16-18 юли 1893 г.)... Програмата се състои от четиринадесет точки, които съдържат искания, породени от условията и практиката в България като: - грижи към най-бедните и нуждаещите се слоеве на населението, и особено за болните, чрез осигуряване на безплатни лекове; - осигуряване на безплатна храна, дрехи и обувки на учениците и малките деца от бедни семейства; - възстановяване на заграбените или отчуждени общински имоти; - устройване на безплатни обществени перални, домове за слепи, сакати и луди; - да се узакони осемчасовият работен ден във всички общински постройки (пътища, сгради и други); - общините се задължават да не дават предприятията си на наемател, а сами да ги изпълняват или да ги дават на сдружени работници; - общинският съвет трябва да дава отчет за приходите и разходите чрез обявяване чрез общински вестник или по друг начин; - общинският съвет трябва да устройва безплатни читалища и библиотеки за работниците; - премахването на всички закони, които пречат на самостоятелността и благоустройството на общинските съвети... Няколко месеца след общинските избори през февруари 1932 г. бяха насрочени на 25 септември и изборите за Софийската община. Правителството на Народния блок реши произвеждането на Софийските общински избори да стане на друга дата, защото се страхуваше, че ще ги изгуби. То целеше да съсредоточи в София по време на изборите своите полицейски сили и пропагандния си апарат, за да може да се осигури изборният успех. В навечерието на изборите положението на софийските трудещи се бе тежко... Непрекъснато и пълно затваряне на предприятията даде за резултат увеличаването на безработицата в София... Въпросът - на всяка цена да спечели общинските избори, бе от жизнено значение за правителството на Народния блок. Причините за това се криеха в голямото значение на София и софийска община. По това време София имаше 213 000 жители, от които работници 50 000 (от тях 25 000 индустриални работници) и служещи 21 000 души... София бе най-крупният индустриален център на страната. Затова той бе и център на българската буржоазия... Беше важен придатък на буржоазната държавна машина у нас. Наред с това той представляваше и сериозен източник на гешефти и грабежи за буржоазните правителства, доста широк пазар за всяка буржоазна партия за назначаване на служба на своите партизани.  Не правеше изключение от това общо правило и правителството на Народния блок. Основно средство... за спечелване на изборите бе свирепият фашистки терор... Няколко дни преди изборите и на самия ден на изборите в София бяха докарани полицейски шайки от цялата страна. Бяха доведени и македонски върховистки банди. Почти всички нейни (на БРП - б.а.) събрания бяха нападани и разтуряни, а ораторите и организаторите - арестувани и бити. Дирекцията на полицията и полицейските участъци бяха пълни с арестувани агитатори, кандидати и ръководни дейци на партията... Друго средство, което Народният блок упражняваше, бяха предизборните машинации и демагогия. За да си осигури успех в изборите, правителството промени избирателния закон... За изборите партията изгради единодействие под формата на Трудов блок. В Трудовия блок участваха: Работническата партия, Работническият младежки съюз, левицата на БЗНС, Занаятчийският съюз и прогресивната част от организациите на малцинствата - евреи, арменци, цигани... Въпреки големия терор, независимо от външните машинации и фалшификации, пръснатите огромни парични суми управляващата коалиция Народен блок бе бита в изборите. Софийските трудещи се дадоха към 20 000 гласа (действителни и недействителни) за листата на Трудовия блок... и успяха да вземат болшинството от общинските съветници (19 от всички 35). Това бе голяма изборна победа на българските трудещи се. За пръв път в света в капиталистическа столица изборите бяха спечелени от комунисти. Особено голямо бе поражението на управляващия Народен блок. Докато в изборите за народни представители на 21 юни 1931 г. той получи 22 238 гласа, сега получи само 10 738 гласа. Вестта за победата на Трудовия блок бе посрещната с изблик на огромна радост от трудещите се на София. Още щом станаха известни резултатите от изборите, улиците на София се изпълниха с ликуващ народ. Победата на Трудовия блок хвърли в тревога буржоазния лагер. Още в първите дни след изборите всички буржоазни водачи от Н. Мушанов до Кр. Пастухов започнаха да се надпреварват да дават изявления, че софийската община не бива да се предава на избраниците на Трудовия блок. След това започнаха да обсъждат начините за недопускане работниците до софийската община. Едни предлагаха да се разтури РП, да й се отменят общинските мандати и се разпределят между останалите буржоазни партии. Други, опирайки се на буржоазната \"законност\", предоставяха на съда да каже своята дума, като разчитаха, че все ще се намерят причини за касирането на изборите. Трети пък препоръчваха да се разтури съветът и да се назначи седмочленка. Правителството се опита и чрез подкупи, и натиск да спечели част от трудовите общински съветници. Но тези давления не дадоха съществени резултати. Трудеща се София, която през полицейските репресии можа да завоюва Софийска община, под ръководството на партията, реагира остро... Бяха организирани много трибуни и малки манифестации. На 29 септември 1932 г., в първите дни след изборите, бе свикан голям протестен митинг на площад \"Възраждане\", който се превърна в демонстрация. Бяха насрочени и други събрания. Полицията започна масови арести и побоища. Борбата, която водиха софийските трудещи се в защита на своя общински съвет, както е известно, не се увенча с успех. Правителството на Народния блок, вярно на своята противонародна буржоазна природа, не позволи на трудовия общински съвет да упражни своите законни функции и по тоя начин погази правата на софийските трудови избиратели. Макар че Софийският окръжен съд нямаше куража да касира избора и го утвърди, то правителството чрез своите полицейски органи намери \"формални\" причини да изгони от съвета избраниците на Трудовия блок. На 12 февруари 1933 г. Софийският окръжен съд в пълния си състав, изпълнявайки желанието на монарха, правителството и на реакционната буржоазна опозиция, лиши от мандат 15 души трудови избраници под предлог, че се занимават с \"разрушителна дейност против държавата\". По тоя начин \"Народният блок\" си осигури болшинство в Столичната община.  \"Общинската политика на БКП 1891-1944\", колектив, Партиздат, 1974 г. ...Особено ярко се открои силата и влиянието на партията в Дупница, обичта на работниците към нея и вярата им в справедливата й борба в изборите на общински съветници от 7.12.1920 г. Те бяха спечелени от комунистите. Но реакцията не можа да се помири с този успех на партията. Тя пусна веднага в действие бруталните си средства на преследване и организиране на убийства  на партийни дейци, за да не позволи народните избраници - комунистическите съветници, да управляват общината. На 10 януари 1920 г. платени убийци пронизаха пламенното сърце на Георги Муструков - секретар на партийната организация. Станке Димитров, Крум Марков и Владимир Радев бяха дадени под съд. Готвеше се убийството и на Коста Петров... Ето защо те не можаха да поемат управлението на общината и Станке Димитров даде оставка на съветниците комунисти, като категорично настоя за провеждане на нови общински избори. Те се проведоха на 3.10.1920 г. Резултатите от тях издигнаха още повече престижа на партията и нанесоха още по-голям удар върху буржоазните партии в Дупница. Представителите на комунистическата партия получават 1189 гласа, т.е. със 175 в повече от предишните избори... Комунистическите съветници имаха болшинство в съвета... За кмет на комуната се избира неустрашимият рилски орел Коста Петров, а за помощник-кметове Крум Марков и Иван Чорлев... При обсъждането на проектобюджета за 1921-1922 г. Коста Петров заяви: \"Досега приходите са били събирани, без да се държи сметка на материалното състояние и платежната способност на гражданите, т.е. милионерите, които, натрупали своите капитали от ограбването на бедните граждани, са плащали еднакво, както техните работници и слуги. При новия бюджет тази система е коренно изменена. При съставянето на проектобюджета постоянното присъствие се е ръководило от имотите и капиталите на състоятелните граждани и от имотите на общината. А знае се, че Дупница в грамадното си мнозинство е работнически, бедняшки град. Така че приходът ще падне върху не повече от 400 богати граждани, а всички останали се освобождават от каквито и да било данъци и такси.\" ...Комуната имаше за главна задача да облекчи и подобри тежкото материално състояние на работниците в Дупница в условията на буржоазна България. Тези средства бяха използвани за разширяване, подобряване на водопроводната и канализационната мрежи. Крайните квартали бяха снабдени с вода. Положи се началото на планово изграждане и благоустрояване на града... Раздаваха се безплатно места на бедни граждани за строеж на жилища. Комуната извърши толкова за благоустрояването на Дупница, колкото буржоазията бе свършила за десетилетия... Още от установяването на комуната започна строителството на голяма училищна сграда. Училищата бяха ремонтирани и обзаведени с нови пособия. Училищните такси бяха премахнати. Учениците ползваха безплатен медицински преглед. За бедните ученици бяха открити занимални... Грижата на комуната за подрастващото поколение, за правилното му възпитание и подготовка се изяви в още по-голяма степен с откриването на сиропиталище за деца, осиротели от войните. Бедните ученици се снабдяваха с безплатни дрехи и обувки... Започна се строителството на голяма болница. Обзаведени са общинска амбулатория и аптека, извършват се безплатни медицински прегледи на бедните работници. Бедните болни граждани се снабдяваха с безплатни лекарства, когато се налагаше това.  Дело на комуната бе създаването на бюро за социални грижи, което защитаваше работника от своеволията и произволите на работодателите... Общината върна всички заграбени места от богатите по време на буржоазното управление. Върнати бяха в собственост на общината 1800 декари мери. Беше създадена зеленчукова градина. Произведеният зеленчук се продаваше на по-ниски цени от тези, на които търговците го продаваха. Предстояха избори за нов общински съвет. Партията се готвеше усилено за тях. Буржоазията си беше поставила за цел да ликвидира на всяка цена комунистическата власт и общината. В деня на изборите се арестуваха привърженици на партията. По неин адрес се пускаха най-долни клевети. Въпреки полицейския натиск, в изборите на 11.2.1023 г. за листата на БКП гласуваха 1413 избиратели - 224 повече в сравнение с изборите от 3.Х.1920 г. Това увеличение обаче не беше достатъчно, за да осигури болшинството на партията в Общинския съвет. Реакцията отново си послужи с политически убийства. На 21.II.1923 г. отне живота на неустрашимия комунист, любимеца на дупнишката беднота и на  цялата партия д-р Коста Петров. ...За да се предизвика разтурване на Общинския съвет, буржоазните съветници подадоха оставка. Назначена бе тричленна комисия. Завърши своя славен път Дупнишката комуна. Г. Керелски, сътрудник в Окръжния държавен архив", "date": "2019.10.10", "title": "Защо социалистите печелят изборите в София преди 87 години "}
{"url": "https://duma.bg/mnogo-otgovori-ima-da-davat-n201190", "text": "общински съветник от БСП в Ямбол Сегашните общински съветници от ГЕРБ в Ямбол обикалят кварталите, отчитат свършеното от тях и агитират. А това, което правеха четири години, е единствено чинно да вдигат ръка в подкрепа на всяко предложение на кмета, нищо повече. Сега раздават дипляни с картинки и отчитат какво кметът е свършил със събраните от нас пари. И искат отново да ги изберете. Представляват своята партия ГЕРБ, но да не забравяме, че те и всички като тях в цялата страна, са политическите лица, на чиято подкрепа се осланя управлението им, за да прокарва едно или друго решение, без мисъл за обикновения човек. Сега е моментът да бъдат питани общинските съветници от ГЕРБ и да обяснят на простичък език на редовия гражданин, като искат отново неговия глас, няколко неща: - След като тяхната партия, която те представляват и явно подкрепят, направи опит да прокара Истанбулската конвенция и единствено заради реакцията на хората оттегли намеренията си, ще се опита ли отново, след изборите, да прави от децата ни джендъри? - След като тяхната партия, която те представляват и явно подкрепят, искаше да прави бежански лагери в Елхово и само заради надигналото се недоволство спря обществената поръчка, ще обяви ли нова поръчка след изборите, за да прави лагери? - След като тяхната партия, която те представляват и явно подкрепят, разработи Стратегията за детето, заради която народът скочи и бе оттеглена, ще я прокара ли след изборите? Защото протестите в Ямбол и сега продължават. Последните случаи на масово оттегляне на деца от училищата не са политическа акция, както властта се опитва да ни убеди - нормално е хората да се страхуват, че стратегията за детето може да стане реалност.  - След като тяхната партия, която те представляват и явно подкрепят, изби животни в Болярово, а сега и прасетата на хората, ще продължава ли все така да унищожава поминъка? - Защо те, общинските съветници от ГЕРБ в Ямбол, не допуснаха да се хранят децата безплатно за родителите в детските ясли и градини? И какво предлагат като грижа за младите семейства? - Защо те, общинските съветници от ГЕРБ в Ямбол, гласуваха да се събират по 10 лв. от родителите на децата в детски градини, независимо дали са посещавали забавачката или не, а когато съдът  отмени таксата, НЕ пожелаха да се върнат парите на хората? Кога ще ги върнат? - Защо те, представители на партия ГЕРБ, наложиха в Ямбол излишната синя зона, заради която назначиха свои хора и събират нашите пари, за да плащат заплатите им? Ще я разширяват ли и по кварталите, за да увеличат администрацията си? - Защо те, представителите на партия ГЕРБ, не пожелаха да питат хората за поемане на общински дълг от 18 млн. лв. и спряха предизборно процедурата от страх, а сега търчат да се хвалят на същите тези хора, че след изборите ще я продължат? - Защо доизграждането на новата болница е доникъде, къде е новата спортна зала, а ремонтираният Младежки дом? Къде е центърът за временно настаняване на бездомни през зимните месеци? - Защо река Тунджа тече всеки месец в различен цвят и не откриват нарушителя? Кога ще го накажат? За това и много други неща сега е моментът да питате - когато идват при вас и искат отново да ги изберете и да продължат все така. Питайте! Идват ви на крака!", "date": "2019.10.10", "title": "Много отговори има да дават..."}
{"url": "https://duma.bg/datata-n201188", "text": "СВЕТОВЕН ДЕН СРЕЩУ СМЪРТНОТО НАКАЗАНИЕ. Отбелязва се от 2003 г. по инициатива на Световната коалиция срещу смъртното наказание. Организацията е учредена на 13 май 2002 г. в Рим от близо 60 правозащитни и други организации от целия свят. С решение на Комитета на министрите на Съвета на Европа от 26 септември 2007 г. на 10 октомври се отбелязва и Европейският ден против смъртното наказание. СВЕТОВЕН ДЕН ЗА ПСИХИЧНО ЗДРАВЕ. Отбелязва се от 1992 г. с решение на Световната федерация за психично здраве и с подкрепата на СЗО. Ключов момент в обявяването му има Клубът на Първите дами, основан от Розалин Картър. ПРАЗНИК НА АРХИВИСТА. На тази дата през 1951 г. с Указ на Президиума на НС се създава Архивно управление в структурата на МВР, с което се поставя началото на националната архивна система. Приетият през 2007 г. Закон за Националния архивен фонд дава днешния статут и наименование - Държавна агенция \"Архиви\". 1813 - РАЖДА СЕ ДЖУЗЕПЕ ВЕРДИ, ИТАЛИАНСКИ КОМПОЗИТОР (УМИРА 1901 Г.). На 24 г. пише първата си опера. Един от най-влиятелните композитори на ХIХ в. Сред най-известните му творби са \"Набуко\", \"Ернани\", \"Риголето\", \"Трубадур\", \"Макбет\", \"Травиата\", \"Аида\", \"Дон Карлос\" и др. 1924 - РАЖДА СЕ ДЖЕЙМС КЛАВЕЛ, БРИТАНСКИ ПИСАТЕЛ (УМИРА 1994 Г.). Известен с романите \"Шогун\" и \"Цар Плъх\", както и със сценариите на филми - \"Полетът\", \"Тутси\", \"Голямото бягство\". Неговите герои са главно западняци, дошли в Азия с търговски намерения. Самият Клавел вярва в ползата от свободната търговия между нациите, виждайки я не като експлоатация, а като събиране на различни култури. Поради това и в работите му се забелязва известна доза антиимпериализъм. 1944 - ЗАГИВА АЛЕКСАНДЪР ПИПОНКОВ (ЧАПАЙ), ПАРТИЗАНСКИ КОМАНДИР (Р. 1920 Г.). Активен член на РМС и БРП(к). При опит да бъде арестуван от полицията (1943) минава в нелегалност. Приема партизанското име Чапай. От есента на 1943 г. е командир на отделение в чета \"Кочо Честименски\", а по-късно - командир. На 9 септември 1944 г. с вдигната ръка и развято червено знаме Чапай е възторжено приветстван от насъбралото се население на гара Белово. Събитието влиза в кинохрониката. Чапай участва в първата фаза на войната срещу Германия. Загива в ожесточен бой за вр. Петралица, Кумановско. 1963 - УМИРА ЕДИТ ПИАФ, ФРЕНСКА ПЕВИЦА (Р. 1915 Г.). Родена под името Едит Джована Гасион, тя е видна представителка на френския шансон, смятана за символ на Франция. Майстор на баладата. Музиката й е отражение на нейния трагичен живот, изпълнен с контрасти и странности - световна слава, лични нещастия, малка и крехка фигура, мощен и характерен глас.", "date": "2019.10.10", "title": "Датата"}
{"url": "https://duma.bg/bds-li-n201193", "text": "Някъде по пътя си към Министерския съвет една наредба се променя. Излъгани са браншовици и още по-важно - излъгани са родителите, излъгани са децата. Защо? Кого ползва промяната? Може би е просто недоглеждане и нехайство? Или е въпрос на нечие лоби?  Предвижданият резултат обаче е: децата и внуците ни ще ядат в забавачката каквото им дадат, ние пък ще се осланяме на съвестта на производителя на храната. А Българският държавен стандарт (БДС) остава някъде настрани, едва ли не като отживелица.  Тъй де, как да прилагаме БДС, като миналата година изклахме българските кози, тази - свинете, скоро пак българските пилци ще се поболеят и ще ги изколят заради птичи грип. Е, как да правиш БДС с домати от Полша, боб от Египет, месо от Австралия, ябълки от Турция например? А това, че 3/4 от харчовете на здравните системи в цивилизования свят отиват за хронични болести, в основата на които стои маниерът на хранене, си остава просто статистика! Числа! А здравословното хранене - основа, върху която невежи измислят \"магични\" диети.   Разбира се, нещата имат и друга страна - храната, приготвена по БДС струва по-скъпо. Готов ли е българският родител да плати повече в детската ясла или градина? А ако плати, какво му гарантира, че филията няма да е намазана, вместо с масло, с маргарин и как да познае дали ябълката е българска, а не вносна? Само преди дни ВАС се произнесе по казуса със схемите \"Училищно мляко\" и \"Училищен плод\". И този проблем бе сведен до бизнес интереси. Без оглед интересите и здравето на българските деца. А те - децата ни, се раждат все по-малко и по-малко и изискват все по-малко ресурс от държавата, на която по един или друг начин ще служат след време. Та толкова ли й е трудно на тази държава да осигури качествена храна, качествено здравеопазване и образование за шепата свои деца? И да не би българските деца да са второ качество, че да си позволяваме да ги храним с кво' да е?  Тъжно.", "date": "2019.10.10", "title": "БДС ли?"}
{"url": "https://duma.bg/strelba-v-hale-n201196", "text": "Най-малко двама души са убити и има много ранени при нападение в близост до синагогата в германския град Хале, съобщи местната полиция. Нападението е извършено по време на Йом Кипур (\"Денят на изкуплението\" - най-големия еврейски празник). По последни данни нападателите са били двама, които са избягали с автомобил. Първият е открил огън с автомат, а вторият е хвърлил граната на територията на еврейско гробище. Малко по-късно бе съобщено, че стребла е имало и в град Ландсберг. Полицията е заловила единия нападател.", "date": "2019.10.10", "title": "Стрелба в Хале"}
{"url": "https://duma.bg/razlichni-svetove-n201192", "text": "\"Темата за голяма инвестиция за производство на автомобили изобщо не е затворена. От \"Фолксваген\" официално не са пратили писмо, че България е отпаднала като инвестиционна дестинация. Ако не е \"Фолксваген\", ще е някой друг. На България й е дошло времето. Цял автомобил скоро ще се произвежда у нас\", твърдят управниците ни.  \"Близо 800 човека от работещите в казанлъшката фирма \"Аркомат\" от началото на октомври са останали без работа. Практически от 30 септември фирмата, открита и оперираща на казанлъшка територия, е затворена и най-вероятно няма да отвори отново, съобщи местният сайт zakazanlak.bg. Причината за фалита на фабриката за автомобилни кабели е липсата на поръчки и преместването на производството в Турция. Това са две информации от вчерашния новинарски поток, които показват едно - властта и обикновените хора обитават различни светове и времена. И докато първите приемат мечтите си за реалност, то вторите се борят с живота.  Според официалната статистика чуждите инвестиции у нас през тази година са допринесли за разкриването на около 7 хил. работни места. И хоп, една десета от тях за миг изчезват. Трябва да разсеем създалото се схващане, че България е най-силната дестинация напоследък за автоиндустрията, казваше някогашният министър на икономиката Божидар Лукарски. Демографията и липсата на работна ръка, бюрокрацията, съдебната система и лоша инфраструктура плашат световните производители. Отминава времето, когато се хвалехме пред инвеститорите, че България е данъчен рай. Според Икономическия институт при БАН във всички нови страни членки на ЕС инвестициите са много повече в сравнение с България, въпреки че там данъчните ставки са по-високи. Вече не са рядкост и прогнозите, че компаниите, произвеждащи изделия с висока добавена стойност, каквито са автомобилите, до 10 години ще се оттеглят напълно от България. Очертава се тенденцията те да продават бизнеса си на местни играчи, които уж по-лесно се оправят в тукашната бизнес среда. А в нея трудно се оцелява. Доказва го и заводът в Казанлък.", "date": "2019.10.10", "title": " Различни светове"}
{"url": "https://duma.bg/filipopol-platil-globa-che-podkrepil-konkurent-na-imperatora-n201180", "text": "Новооткрит надпис в представителната част на Римския форум в Пловдив съобщава как император Септимий Север наказва Филипопол с глоба за това, че градът е подкрепил неговия конкурент Песцений Нигер в битката му за трона. Текстът е от II началото на III в. върху мраморна плоча, на която са запазени само осем реда, обясниха откривателите - археолозите Мая Мартинова и Биляна Здравчева, които ръководят разкопките. Именно тази част от паметника е свързана с култа към императора и затова надписът е изложен да се чете от всички граждани като обект за почит към жив бог, смята епиграфът Николай Шаранков, който разчете текста. Надписът представлява императорско писмо в отговор на молба на Койнона (Съюза на тракийските градове) до принцепса. Техните имена са изписани върху мраморния камък - Филип и Цецилий Церелий. На тях е възложено да отидат в Рим и да занесат обезщетението или глобата на венценосеца. На двамата обаче трябвало да се изплатят разходите за пътуването им - като за командировка. Според исторически източници император Север е налагал жестоки глоби на градовете, които не са му били верни.  ", "date": "2019.10.10", "title": "Филипопол платил глоба, че подкрепил конкурент на императора   "}
{"url": "https://duma.bg/kobrata-potvardi-za-mach-s-bukar-n201174", "text": "Кубрат Пулев потвърди, че ще се бие с бившия затворник Райдъл Букър. Двамата излизат на галавечер във Фресно, Калифорния, на 9 ноември. Кобрата, който е официален претендент за титлата на Международната боксова федерация (IBF), смята, че американецът не е за подценяване, но и не предизвиква притеснение у него. \"Няколко боксьори отказаха, но това е фактически човекът, който ще излезе срещу мен. Имам повече енергия от други мои съотборници. Перфектно е, всичко е супер. Здрав съм\", обяви пред БНТ Пулев. При победа той ще излезе догодина срещу Анди Руис или Антъни Джошуа, които през декември ще спорят в реванш за световните титли. \"Този мач е изключително важен, защото ако загубя, няма да се бия за световната титла. Смятам, че в първата половина на 2020 г. такъв мач трябва да има. Но сега съм се концентрирал върху този противник, не подценявам никого. Ще изляза концентриран, ще бъда на 100% за победа, за да изкача предпоследното стъпало\", заяви още Кобрата.", "date": "2019.10.10", "title": "Кобрата потвърди за мач с Букър"}
{"url": "https://duma.bg/turchin-stana-zhelezniya-chovek-n201179", "text": "Турски изобретател получил вдъхновение от комиксовия герой Железния човек, който бе и успешно екранизиран, е собственик на брониран костюм, който е отличителната черта на този фантастичен персонаж, съобщава БГНЕС, като цитира репортаж на турския тв канал ТРТ.   От детството си Толга Йозгюр се интересувал от механика. Преди близо 10 години той решава да направи хобито си професия и започва да конструира интересни машини. В един момент решил да осъществи детската си мечта: да пресъздаде бронирания костюм на Железния човек. След като работил над проекта в продължение на месеци, Йозгюр успял да създаде основните детайли на бронята, но все още не е завършил творението си. Бронята работи с гласово активиран виртуален помощник, точно както в комикса. Софтуерът, хардуерът, инсталирането и дизайна на бронята принадлежат на самия Йозгюр. ", "date": "2019.10.10", "title": "Турчин стана Железния човек"}
{"url": "https://duma.bg/kameliya-kucher-predstavya-vtoriya-si-roman-n201182", "text": "Премиерата на книгата \"Нощ\" от Камелия Кучер ще се състои днес, 10 октомври, от 18.30 ч. в хотел \" Арена ди Сердика\", ул. \"Будапеща\" 2, научи ДУМА от издателска къща \"Хермес\". Авторката разказва вълнуваща история за приятелството, любовта и предателството. ", "date": "2019.10.10", "title": "Камелия Кучер представя втория си роман"}
{"url": "https://duma.bg/kralev-mechtae-za-evropeysko-ili-svetovno-po-futbol-n201160", "text": "Красен Кралев мечтае България да домакинства на Европейско или Световно по футбол. СПортният министър даже смята, че имаме реални шансове да спечелим заедно с Румъния, Сърбия и Гърция. У нас обаче няма нито един нов стадион, а шефът на БФС Боби Михайлов сам призна, че сме най-зле от всички държави. \"Имаше избори в Румъния и Гърция и затова се отложиха разговорите. Трябваше следващият кръг от разговори да протече в Букурещ през юли. Сега ще се съберем през следващата седмица. Имаме промяна в управлението в Гърция - ново правителство, нов министър. Ще видим какво ще е тяхното мнение, защото те бяха инициатор. Моето настояване ще е до края на годината да изберем дали ще подготвяме кандидатурата за Световно или Европейско. Според мен шансовете ни за Европейско първенство през 2028 или 2032 г. са доста по-големи. Ще настоявам да се фокусираме върху кандидатура за Европейско първенство\", заяви каза Кралев пред bTV. Той призна, че правителството не е запознато с изготвената от БФС стратегия за развитие на българския футбол. \"Очаквам с нетърпение всеки момент да бъде представена тази програма, да я презентираме пред правителството, за да получи финансиране. Ако програмата е добра, виждам, че има огромно желание от страна на премиера и правителството да помогнем на футбола. Трябва да се върнем към корените. Проблемите са именно в детско-юношеския футбол, където трябва да привлечем добри специалисти, да се работи по единна методика, за да може да наваксаме пропуснатото през последните години от останалите държави. Ако сега започнем, до 4-5 години ще имаме съвсем сериозни резултати\", смята Кралев.", "date": "2019.10.10", "title": "Кралев мечтае за Европейско или Световно по футбол"}
{"url": "https://duma.bg/mariya-ilieva-pee-s-mayka-si-na-kontsert-n201183", "text": "Певицата Мария Илиева ще бъде специален гост в юбилейния концерт на хора на най-близкия й човек - майка й. Ваня Монева е диригент в известния женски хор \"Ваня Монева\". Събитието по повод 25-ата годишнина от създаването му ще е на 14 декември от 19 ч. в кино \"Люмиер Лидл\". Мария Илиева ще вземе участие във фолклорната част на концерта и ще изпълни песни на композитора Филип Кутев.", "date": "2019.10.10", "title": "Мария Илиева пее с майка си на концерт"}
{"url": "https://duma.bg/krushchich-shte-vodi-tsska-sf-do-zimata-n201175", "text": "Милош Крушчич ще води ЦСКА-Сф само до зимата, съобщи сръбското издание Sport Club. Сърбинът е подписал краткосрочен договор по настояване на шефа на клуба Гриша Ганчев. Той замени сънародника си Люпко Петрович, който води \"червените\" няма и три месеца. 43-годишният Крушчич е в щаба на вицешампиона от началото на годината, като заедно с Петрович и Добри Митов ръководеха играчите. Доста често той дори даваше наставления по време на мачовете. Самият Петрович няма да остане в Борисовата градина, въпреки че се очакваше да продължи да бъде консултант. Новото попълнение на \"червените\" Вив Соломон-Отабор пък предизвика скандал в родината си Нигерия. Той получи първата си повиквателна за националния отбор след контузията на титуляра Самуел Калу. Местният сайт soccernet.ng твърди, че федерацията е натиснала селекционера Гернот Рор да го вземе вместо нападателите Чидера Ежике и Давид Окереке, които били на първо място в списъка при контузия на Калу, а и се представяли по-добре през сезона. Соломон-Отабор има 10 мача и само 1 гол този сезон.", "date": "2019.10.10", "title": "Крушчич ще води ЦСКА-Сф до зимата"}
{"url": "https://duma.bg/agasi-opitva-da-pazi-grisho-ot-nepriyatnosti-n201164", "text": "Андре Агаси е една от енигматичните фигури в историята на тениса. Прекарал е голяма част от живота си в търсене на себе си и в преоткриване на своите ценности, в борба с вътрешните си демони и външните фактори. Мразещ и обичащ играта едновременно, както споменава в автобиографията си \"Открито\" - книга, която е общовалидна за тениса и живота като цяло, пише Tenniskafe.com Стигал до върха, изпадал на дъното и отново изстрелял се към висините, осемкратният шампион от Големия шлем сега е посветил живота си на своята фондация за образование и на училището, което основа в родния си Лас Вегас. Златният медалист от Олимпийски игри изпълнява ролята на треньор на Григор Димитров и, както признава в интервю за „Inside Hook“, използва натрупания житейски опит, за да опази първата ни ракета от онези демони, които са властвали над самия него. Попитан дали все още мрази тениса, Агаси отговаря: „Не. Мисля, че бях много ясен, дори го написах на първа страница“, казва той за издадената преди десетилетие автобиография. „Също така бях ясен, че процесът, в който се учех, доведе до период в кариерата ми, за който съм благодарен, че имах. В него можех да балансирам, ходейки по въжето, и владеех корта, имах цел на него, оценявах го и бях благодарен“, добави легендата. „Така че, дали съм имал повече моменти, в които съм го обичал, отколкото съм го мразил? Може би не. Защото прекарах много време, в което не харесвах себе си. Омразата и любовта са функция на самия теб. Сега помагам на Григор Димитров. Той е добър човек и за мен ще бъде истинска награда, ако мога да му спестя дори десет минути от това, на което самият аз съм се подлагал“, подчерта Агаси. Американецът е печелил осем пъти „мейджъри“ и има злато от Олимпиада, но най-ценното му отличие е съвсем друго. „Бих казал пропадането от номер едно до №140 в света. И после изкачването до върха. Защото това е трудно. Вторият път е много по-трудно, понеже винаги си наясно къде е твоето място, а ти не си там. И е по-лесно да се обезкуражиш. В тениса трябва да си по-добър само от един човек. Всъщност може дори да не си добър. Просто трябва да откриеш начина, по който да преодолееш финалната права. Това, което можеш да заключиш е, че следващата точка е най-важна. Трябва да извадиш най-доброто от себе си, а най-добрият начин е да се контролираш. Така обикновено победителите са хората, които контролират себе си\", обобщи легендарният американец.", "date": "2019.10.10", "title": "Агаси опитва да пази Гришо от неприятности"}
{"url": "https://duma.bg/andrea-morikone-i-viktor-chuchkov-pishat-pisma-ot-badeshteto-n201184", "text": "Андреа - известният композитор и диригент от легендарната фамилия Мориконе, пристига в България, за да дирижира концерта-спектакъл на Виктор Чучков \"Писма от бъдещето\" на 20 октомври. В програмата са включени любими произведения, изпълнявани и записвани от Чучков, сред които \"Патетичен концерт\" от Лист-Дарваш, както и емблематичната му композиция за симфоничен оркестър, пиано, рок група и глас \"Писма от бъдещето\", вдъхновена от \"Марсиански хроники\" на Бредбъри. Към звездната компания се присъединяват Камелия Тодорова, китаристът Мирослав Иванов, Ивайло Звездомиров-бас, Стоян Янкулов-Стунджи - ударни, и Ясен Велчев пиано. В концерта ще бъде представена колекцията \"1 111 минути\" с изпълнения и творби на Виктор Чучков, научи ДУМА от Кремена Николова-Флор, пиар. ", "date": "2019.10.10", "title": "Андреа Мориконе и Виктор Чучков пишат \"Писма от бъдещето\" "}
{"url": "https://duma.bg/taybe-sazhalyava-za-svetovnata-titla-n201173", "text": "Тайбе Юсеин призна, че съжалява за изпуснатата световна титла. На първенството в Нур-Султан българката беше на 15 сек. от златото, но падна с 3:5 т. от Айсулу Тинибекова (Кир), пета на Олимпиадата в Рио 2016. Нашата обаче заслужи квота за Игрите в Токио 2020, а за успеха си спечели наградата за Спортист №1 на септември в анкетата на пресклуб \"България\". Юсеин беше наградена и от спортния министър Красен Кралев с почетен плакет. \"Много малко време ме делеше от втора световна титла, но пък ще го помня и това ще ми е обица на ухото. Ще знам какво трябва да правя при такава ситуация. С министъра обсъждахме подготовката до Олимпиадата. Говорихме си и за отминалото първенство. Изпуснах титлата, но пък спечелих квота за Токио, така че се радвам. Все още си почиваме след Световното. Надявам се да имам около месец пълна почивка\", каза Юсеин. Тя е сред фаворитите отново да бъде избрана за Спортист на годината, след като пролетта стана европейска шампионка в Букурещ.", "date": "2019.10.10", "title": "Тайбе съжалява за световната титла"}
{"url": "https://duma.bg/izsledovatelkata-na-po-hubavata-i-zabavna-chast-ot-bitieto-ni-chovekat-otdel-redaktorat-na-govoreshtata-sama-za-sebe-si-rubrika-zhivot-n201177", "text": "прибавя днес още страница към усилията си да обхване с журналистически поглед необозримото.  Честит рожден ден, Альона! Желаем ти крепко здраве, семейно щастие, професионални успехи и просто повече поводи за усмивки! От колегите", "date": "2019.10.10", "title": "Изследователката на по-хубавата и забавна част от битието ни, човекът-отдел, редакторът на говорещата сама за себе си рубрика \"Живот\""}
{"url": "https://duma.bg/angliya-boykotira-macha-s-balgariya-pri-rasizam-n201152", "text": "Играчите от английския национален отбор обявиха, че имат готовност колективно да напуснат терена и да прекратят някоя от предстоящите евроквалификации с Чехия и България. Това би се случило при прояви на расизъм срещу някой от играчите на \"трите лъва\". Вчера футболистите и селекционерът Гарет Саутгейт са обсъдили вариантите за действие в подобни ситуации. Треньорът е разяснил на играчите, че УЕФА има протокол от три стъпки за действия при прояви на расизъм. Първата се състои в това, че всеки играч, станал обект на обиди на подобна основа, трябва да уведоми своя капитан, който трябва веднага да говори с главния рефер. След това главният съдия прекъсва мача и говорителят на стадиона предупреждава публиката. Ако това няма ефект, при втори инцидент главният рефер отново прекъсва мача и отборите могат да се приберат в съблекалнята за определено време. Публиката отново бива предупредена, че при нови расистки прояви мачът може да бъде спрян. Това е и третата мярка. При нея главният съдия може да реши да прекрати двубоя след консултация с официалните лица и представители на съответните тимове. Решението е изключително в правомощията на главния съдия, пише Спортал. Англичаните обаче са решили, че могат да не изчакат всички стъпки по протокола и сами да вземат колективно решение да прекратят мача. Това разкри младата звезда на Челси Тами Ейбрахам: \"Хари Кейн дори каза, че ако това се случи и ние не сме доволни от реакцията, ще говорим със засегнатия играч и можем заедно да напуснем терена. Това е отборно решение. Ако нещо такова се случи на един от нас, то се случва на всички ни. Говорихме за протокола. Хари Кейн повдигна въпроса, че вместо да минаваме през трите стъпки, ако искаме да спрем мача, без значение какъв е резултатът, ако не сме доволни, ще вземем това решение като отбор. Ако има проява на расизъм и се отправи предупреждение към публиката, а след това нищо не се промени, трябва да вземем решение като отбор. За мен този протокол само дава извинения на хората. Един път, втори път, трети път - извинения за глупавите хора\", коментира Ейбрахам вчерашните разговори в лагера на англичаните. В петък Англия гостува на Чехия, а в понеделник идва в София за двубой срещу нашия национален отбор.", "date": "2019.10.10", "title": "Англия бойкотира мача с България при расизъм"}
{"url": "https://duma.bg/kanadskiyat-spektakal-nyakoga-predi-sas-svetovna-premiera-na-one-dance-week-n201185", "text": "С пълни зали, бурни аплодисменти и малко сълзи премина първата половина от \"One Dance Week\", който продължава до 19 октомври. В знак на благодарност към публиката, която се стече от цялата страна, организаторите връщат жеста със специален подарък. Всички, закупили билет за съвременния австралийски цирков спектакъл \"A Simple Space\", ще могат да заявят безплатен билет за световната премиера на канадския спектакъл \"Някога преди\" на 12 октомври от 20.30 ч. За целта е нужно да изпратите снимка на своя билет  за \"A Simple Space\" на hello@onedanceweek.com. В отговор ще получите билет-подарък. Премиерата на \"Някога преди\" от OutInnerspace, заедно със спектакъла \"Космическа любов\" на Клара Фюре, е част от Фокус Канада, който представя новото поколение артисти и различния му поглед върху идеята за пренасяне на  емоции чрез силата на хореографския език. Общ билет за трите спектакъла (\"Златни илюзии\", \"Космическа любов\" и \"Някога преди\") на 11 и 12 октомври може да се намери в мрежата на EpayGo, на касите на EasyPay в цялата страна.", "date": "2019.10.10", "title": "Канадският спектакъл \"Някога преди\" със световна премиера на \"One Dance Week\""}
{"url": "https://duma.bg/pamela-andersan-blagodari-na-putin-n201181", "text": "Холивудската актриса и зоозащитничка Памела Андерсън благодари на президента на Русия Владимир Путин за решението да бъдат освободени държаните в плен косатки и белуги в залива Средная, съобщиха руските и западни медии. \"Искам да ви благодаря за смелото решение да бъдат освободени китовете и косатките, държани в плен. Преместването им вече започна и ви изразявам своята признателност за това, че поехте ангажимент за освобождаването и на останалите 75 кита. Приветствам решението да бъде забранен от 2020 година уловът на живи белуги, живеещи на свобода, и на няколко вида делфини в руските териториални води!\", се казва в писмото на известната от сериала \"Спасителки на плажа\" актриса. Ако всички китове и делфини живеят на воля в океана, а не бъдат заключени заради забавлението на публиката, защитата на китообразните ще стане по право и заслуга на Русия\", пише до президента Путин Андерсън.  Случаят с предназначените за продажба в океанариуми косатки и белуги, които се намираха в залива Средная в Японско море, нашумя през ноември м.г. Тогава заливът бе наречен \"затвор за китове\". Освен Памела Андерсън и редица други холивудски знаменитости като Леонардо ди Каприо, Марк Руфало, Едуард Нортън, руският модел Наталия Водянова и музикантът Иля Лагутенко призоваха властите да освободят морските бозайници.  След появата на съобщенията за китовия затвор руски съд забрани тяхната продажба и бяха заведени дела за незаконен улов и нехуманно отношение. През февруари т.г. Путин пое ангажимент към случая. Първите животни бяха освободени през юни, а последните през август.  Междувременно агенция Ройтерс съобщи, че 10-метровият гърбат кит, видян тези дни в Темза, за което ДУМА писа, е бил намерен мъртъв източно от Лондон и ще бъде предаден за аутопсия.", "date": "2019.10.10", "title": " Памела Андерсън благодари на Путин"}
{"url": "https://duma.bg/sportat-po-televiziyata-dnes-podnovyavat-machovete-na-natsionalnite-otbori-n201151", "text": "Футбол по БНТ 3 21.35 Германия - Аржентина по Диема спорт 20.00 \"Домът на футбола\" по Евроспорт 1 Колоездене 15.30 Милано - Торино Тенис 17.30 и 19.30 Турнир в Линц (жени) по Макс спорт 1 7.30 \"Мастърс\" в Шанхай по Макс спорт 2 Волейбол, Световна купа 9.00 Полша - Русия 12.00 САЩ - Иран Баскетбол 19.00 УНИКС - Цедевита 22.15 Виртус Болоня - Макаби Ришон Лецион", "date": "2019.10.10", "title": "Спортът по телевизията днес, подновяват мачовете на националните отбори"}
{"url": "https://duma.bg/nashite-podkrepyat-antikampaniya-n201176", "text": "Футболистите на българския национален отбор подкрепиха кампанията #Football People, имаща за цел да пребори дискриминацията в европейския футбол и да спомогне за позитивна промяна във и около най-популярния спорт. В периода 10-24 октомври 2019 г. УЕФА и мрежата Fare, партньор на европейската централа по въпросите на социалната отговорност, организират специални активности, с които отправят посланието, че футболът е за всички и пред футбола всички са равни. „Седмиците #Football People са съществена част от борбата срещу расизма, дискриминацията и липсата на толерантност във футбола. Всяка година в тях се включват хиляди хора от целия континент, а УЕФА се стреми да използва високопрофилните състезания като платформи, чрез които да комуникира ключовите си послания“, заяви президентът на УЕФА Александър Чеферин. Капитанът на \"лъвовете\" Ивелин Попов и вратарят Николай Михайлов позираха с фланелки на кампанията, а евроквалификациите с Черна гора и Англия ще преминат под наслова #Equal Game.  Националите са нахъсани да вземат поне 4 т. в двата мача.", "date": "2019.10.10", "title": "Нашите подкрепят антикампания"}
