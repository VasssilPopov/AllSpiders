{"url": "http://www.duma.bg/node/166286", "text": "От днес поетапно започва ремонтът на 22 км от автомагистрала \"Тракия\" между Пловдив и Стара Загора, в участъка между 134-ти и 156-и километър. Отсечката е в експлоатация от 1995 г. и досега не е ремонтирана, уточниха от АПИ. \nПървоначално ще се работи в платното в посока Бургас, като движението на леките автомобили ще бъде прехвърлено двупосочно в платното за София. Камионите ще се пренасочват по обходен маршрут: от пътен възел \"Пловдив-изток\" при 133-ти км на АМ \"Тракия\" по път I-8 и II-66 до пътен възел \"Плодовитово\" при 165-и км и обратно. След като завърши ремонтът в платното за Бургас, ще започне обновяването на платното за София. На пътноподдържащото дружество е разпоредено на обекта да се работи с пълна мобилизация. Целта е ремонтните дейности и в двете посоки да завършат до 30 юни, преди началото на активния туристически сезон. \n    \n \t\n", "date": "2018.05.08", "title": "Започва ремонтът на \"Тракия\" между Пловдив и Ст. Загора"}
{"url": "http://www.duma.bg/node/166290", "text": "Финансовото министерство подготвя допълнителна електронна услуга за нотариусите. Те ще могат да правят автоматична проверка за платен годишен данък при сделка за превозно средство, съобщи финансовият министър Владислав Горанов. \nС промени в Закона за ДДС е предвидено заявяване на доброволна регистрация по ДДС през Агенцията по вписванията едновременно със заявлението за вписване на първоначална регистрация в Търговския регистър. Предвижда се услугата да се предостави и по електронен път и отпада изискването, когато заявлението за регистрация по ДДС се подава от адвокат, той да представя нотариално заверено пълномощно. От 1 януари 2018-а в НАП са внедрени 5 нови електронни услуги, като до края на годината се очаква да бъдат реализирани и внедрени още 15, посочи Горанов. Владислав Горанов добави, че до този момент над 30 общини са подали заявления за включване до регистри в Националната агенция по вписванията. \n    \n \t\n", "date": "2018.05.08", "title": "НАП ще предлага нови е-услуги "}
{"url": "http://www.duma.bg/node/166292", "text": "Върху етикетите на хранителните стоки ще се появят цветни кодове, които ще показват на потребителите какво е съдържанието на сол, захари, мазнини и наситени мастни киселини. Кодовете трябва да бъдат въведени до края на тази година. Новата система за етикетиране е частна инициатива на мултинационални компании, като идеята е резултатите от прилагането й да подпомогнат Еврокомисията при въвеждането на хармонизирано етикетиране върху опаковките на храните. Процесът бе започнат в края на април 2018 г. \nЧервеното ще означава, че продуктът надвишава препоръчителното за съответния грамаж количество сол, захар или мазнина. Жълтото ще показва, че се доближава таванът на допустимото ниво, а зеленото, че храната е здравословна. \nСпоред инициаторите на новата схема на етикетиране цветните кодове имат потенциал да увеличат броя на хората, правещи здравословен избор с 18%, което води до 4% намаление на приема на калории. Реално тя допълва вече съществуващата в ЕС монохромна схема на препоръчителен дневен хранителен прием, която е позната на над 500 млн. потребители. Към отбелязаните стойности на хранителното съдържание на съответната порция просто се добавят наложилите се от други системи цветове за безопасност, предупреждение и опасност. Изработването на схемата е консултирано с научни експерти и специалисти по храненето, неправителствени организации и други заинтересовани страни.  \nПроведено проучване за възприятието на новото етикетиране сред 3500 потребители в 7 държави от ЕС сочи, че според 8 от 10 потребители то е лесно разбираемо и им помага да преценят хранителния състав на храни или напитки, като им позволява да направят информиран избор с един поглед. Изследването е показало още, че европейските потребители като цяло предпочитат етикетиране \"на порция\" пред етикетиране \"на 100 g\", когато става въпрос за сравнение на съдържание на хранителни вещества на различни продукти, използвайки етикет с цветово кодиране. \n    \n \t\n", "date": "2018.05.08", "title": "Цветни кодове ще показват колко сол и захар има в храните  "}
{"url": "http://www.duma.bg/node/166289", "text": "Депутати от ГЕРБ внесоха промени в Закона за обществените поръчки (ЗОП), чиято цел е да спрат \"саботирането на държавата\" с бланкетни жалби от баничари и фризьори срещу реализацията на големи инфраструктурни проекти. Според предлаганите изменения жалбоподателят е необходимо да доказва, че е заинтересовано лице. Той ще трябва да представи доказателства как му е бил засегнат интересът. В противен случай жалбата му не само няма да се разглежда, но от него може да бъде потърсена и отговорност по реда на ГПК и да се наложи да плаща големи парични санкции. Очакваният ефект от предлаганите промени е значително да намалеят необоснованите жалби, които сега причиняват големи щети на бюджета и обществото, се посочва в мотивите към законопроекта. Годишно около 9% от всички обществени поръчки се обжалват, сочат данните на Комисията за защита на конкуренцията (КЗК) и на Агенцията за обществените поръчки (АОП). При големите търговци за над 5 млн. лв. обжалването достига 14%. От тях около една трета са неоснователни, показва съдебната практика. \nЗадачата за подобни промени беше поставена от премиера Бойко Борисов отдавна, защото \"всеки, който има интерес, примерно фризьорски салон, баничарница\", може да обжалва обществената поръчка за строителство на магистрала.   \n \t\n", "date": "2018.05.08", "title": "Ограничават обжалването на обществени поръчки"}
{"url": "http://www.duma.bg/node/166291", "text": "Основният риск за финансовата стабилност на страната е свързан с възможни негативни тенденции, породени от прекомерни оптимистични очаквания по отношение на икономическата активност, финансовото състояние на кредитополучателите и ценовата динамика на недвижимите имоти, пише в последния тримесечен обзор на централната банка.  Според него търговските банки са изправени пред някои предизвикателства, например да ограничат вероятността необслужваните кредити да бъдат заменени с активи, които не носят доход. По отношение на състоянието на средата през 2018 г. макроикономическата прогноза на БНБ с управител Димитър Радев предвижда запазване на благоприятните тенденции, сред които ускоряването на вътрешното търсене и на икономическия растеж. През следващите месеци тенденциите, влияещи върху състоянието на банковата система, ще продължат да се определят от положителната динамика на икономическата активност и от запазващата се среда на ниски лихвени проценти, пише още в анализа. \n    \n \t\n", "date": "2018.05.08", "title": "БНБ предупреди за нов имотен балон"}
{"url": "http://www.duma.bg/node/166249", "text": "Песните на Теменужка Тюфекчиева, посветени на Деня на победата 9 май, ще звучат днес, 8 май, от 19 ч. в Мраморната зала на Руския културно-информационен център в София, ул. \"Шипка\" 34. Входът е свободен.   \n \t\n", "date": "2018.05.08", "title": "Песните на Теменужка Тюфекчиева"}
{"url": "http://www.duma.bg/node/166250", "text": "Специалността фотография в НАТФИЗ отбелязва 25 години с програма \"Международни семинари\" и фотоизложба \"25х25\" в сътрудничество с \"Фотофабрика\". Програмата \"Международни семинари\" започва на 9 май с публична лекция на френския фотограф Пиер Гонор \"Портретът - човешко преживяване\" и ще завърши на 7 юни с откриването на юбилейната изложба \"25х25\" с фотографски книги на студенти и възпитаници от специалността в НАТФИЗ, информира Десислава Димитрова, гл. експерт ВО на академията.   \n \t\n", "date": "2018.05.08", "title": "25 години фотография в НАТФИЗ"}
{"url": "http://www.duma.bg/node/166247", "text": "Деветият международен фестивал на анимационния филм \"Златен кукер\" бе открит вчера. До 12 май ще бъде показана програма от 270 специално подбрани филма - тази година на 2 места: в Сити марк арт център, 3 пълни дни с конкурсната програма и вход свободен, и в парк Боби и Кели - 7 дни по 3 прожекции на ден, филми само за деца и ученици, които са специален акцент в тазгодишното издание. Там ще се състои и връчването на наградите на 12 май. На 13 май също ще има прожекции за децата. В парк Боби и Кели има щанд за продажба на произведения на нашите аниматори, информира Надежда Славова, директорка на фестивала \"Златен кукер\", председателка на Българската асоциация на независимите художници и аниматори БАНХА \"Пройко Пройков\". \n    \n \t\n", "date": "2018.05.08", "title": "270 филма на фестивала \"Златен кукер\""}
{"url": "http://www.duma.bg/node/166254", "text": "Писателят акад. Антон Дончев ще представи романа \"Балканвавилонци\" от акад. Луан Старова, един от най-авторитетните македонски писатели и интелектуалци, зам.-председател на Македонската академия на науките и изкуствата. Събитието, организирано от БАН и издателство \"Изида\", ще се състои на 10 май от 18 ч. в големия салон на БАН, ул. \"15 ноември\" 1. \n\"Балканвавилонци\" (в превод на Таня Попова) е роман за балканската археология на знанието и самопознанието, дисекция на балканския дух, представена чрез интимния разказ на дете, което е свидетел на интелектуалните разговори на двама балкански донкихотовци. Единият е бащата на разказвача, другият - изследователят Климент Камилски, станал жертва на политическите превратности през ХХ в. Двамата обсъждат дали да бъдат премахнати турцизмите като следа от робството. Бащата се страхува, че фанатизмът при прочистването на езиците, насилственото им освобождаване от чуждиците един ден може да се пренесе и върху етническото прочистване на народите, притеснява се това да не доведе до братоубийствени, унищожителни войни на Балканите. Климент Камилски също осъзнава, че езиците са били и може да бъдат бойно поле на много народи, но според него само с прочистването на опасните думи в тях може да бъдат спасени тези народи. Целта на самоуките лингвисти е една и съща - децата им да живеят в по-добър свят, в мир и хармония, но подходите им са различни. \nЛуан Старова е македонски писател от албанска националност, професор по френска литература в университета в Скопие, автор на романи, пътеписи, поезия и есеистика. Бил е посланик на Югославия в Тунис, а после и на Република Македония в Испания, Франция и ЮНЕСКО. Книгите му са преведени на много езици. Спечелил е най-големите литературни награди, сред които \"Роман на годината\", Рацинова награда, \"Григор Пърличев\", \"Стале Попов\", както и международни: за най-добър чуждестранен роман, преведен във Франция, \"Жан Моне\" за най-добър европейски роман, \"Ангелус\" за най-добър роман в Централна и Източна Европа, преведен на полски, и др.   \n \t\n", "date": "2018.05.08", "title": "Антон Дончев представя \"Балканвавилонци\" в БАН  "}
{"url": "http://www.duma.bg/node/166253", "text": "Младежкият театър \"Николай Бинев\" и Центърът за градска мобилност започват съвместна инициатива под наслов \"Спирка Младежки театър\". Началото ще бъде поставено днес, 8 май, от 10.30 до 11.15 ч. на спирката на трамваи номера 20 и 22 - срещу Младежкия театър. Там актьори от трупата ще раздават на пътниците флаери, информиращи за същността на кампанията, както и автографи. В това първо събитие ще се включат актьорите Никoлай Луканов, Юлиян Петров, Рая Пеева, Николай Желев, Ахмед Юмер и др. \nКампанията \"Спирка Младежки театър\" дава възможност на всички пътници, притежаващи редовни карти за градски транспорт за срок от 12, 6 и 3 месеца, както и на пътуващите с пенсионерски, ученически и студентски карти, да ползват 50% отстъпка от цената на билетите за всички представления от репертоара на театъра. За целта те трябва да си вземат талон с логото на кампанията от пунктовете за продажба на превозни документи на ЦГМ. С него на касата на театъра се удостоверява, че картата е в срок, за да се получи намалението за театралния билет. Отстъпката важи за всички постановки от репертоара (без гостуващи) до края на сезона, както и за следващия - до края на годината. \nПодробности гражданите могат да научат и от специално отпечатаните флаери. Те се намират на касите в пунктовете за продажба на ЦГМ, както и на касата на Младежкия театър на бул. \"Княз Ал. Дондуков\". Целта е със съдействието на Центъра за градска мобилност Младежкият театър \"Н. Бинев\" да направи ходенето на представления по-достъпно за почитатели на това изкуство, научи ДУМА от екипа на Младежкия театър.     \n \t\n", "date": "2018.05.08", "title": "50% намаление в Младежкия театър с карта за градския транспорт"}
{"url": "http://www.duma.bg/node/166251", "text": "Писателят Георги Стойков почина на 87 години. Роден е на 20 февруари 1931 г. в село Дерманци, Луковитска околия. Завършва ВНВУ \"Васил Левски\" в София и Висшата партийна школа при ЦК на БКП. Живее в Плевен и работи в отдел \"Култура\" при ОНС; бил е зам. главен редактор на в. \"Септемврийска победа\" и директор на Плевенската филхармония. Един от създателите е на групата на писателите в Плевен през 1968 г., впоследствие Дружество на писателите към СБП, където е дългогодишен секретар и председател. Основател е на вестниците \"Вит\" и \"Нефтохимик\", на алманах \"Мизия\", на който е и главен редактор. Депутат е в Седмото Велико Народно събрание, член на СБП и автор на повече от 20 книги с разкази, повести, публицистика, документалистика и поезия, на драмата \"Поплачи, ако има защо\" и романа \"Топове на входа\", посветен на освобождението на Плевен.   \n \t\n", "date": "2018.05.08", "title": "Напусна ни писателят Георги Стойков"}
{"url": "http://www.duma.bg/node/166252", "text": "Поетесата Ана Александрова си отиде от този свят на 93-годишна възраст. Родена е на 20 октомври 1924 г. в гр. Червен бряг. Завършва класическия отдел на Старозагорската девическа гимназия. Още като ученичка печата стихове в сп. \"Българска реч\". През 1943 г. записва славянска филология. През 1946 г. е назначена за артистка-балерина в Софийската опера. След като напуска сцената, публикува статии по балетни проблеми. Авторка е на книгата \"С крилете на Терпсихора\" и на поредица с балетоведчески изследвания. Работила е като редакторка в сп. \"Пламък\", сп. \"Пламъче\", зам. главен и гл. редактор на в. \"Танц\". Превежда на български език творби от Гьоте, Рилке, Мира Лохвицка, Теодор Щорм, Хуго фон Хофманстал, Едуард Мьорике, Сергей Есенин и др. Има издадени 7 стихосбирки, както и много книги с поезия за деца. Отличена е с национални литературни награди.   \n \t\n", "date": "2018.05.08", "title": "Отиде си поетесата Ана Александрова"}
{"url": "http://www.duma.bg/node/166287", "text": "Тази година според планираните чартърни програми до момента през летния сезон могат да се очакват около 15%, или 50 хил. туристи по-малко от Русия. Това се дължи основно на факта, че Турция се завърна бляскаво за летния туризъм, коментира Константин Занков от Института за анализи и оценки в туризма в ефира на Bloomberg TV Bulgaria. \nТой припомни, че през предишните две години благодарение на геополитическата ситуация България е привличала повече руски туристи, но Турция вече възвръщала позициите си на този пазар. През летния сезон се очакват туристи предимно от балканските държави - Румъния, Гърция, Турция и Македония. От централноевропейските пазари Германия остава ключов за България не само от гледна точка на броя туристи, а и на продължителността на престоя, коментира експертът.  \nСпоред него туристическият сезон тази година ще е добър, а ръстът на броя на посетителите ще е между 5 и 7%, както през последните три години. \nПо думите му посещенията са насърчени от \"културно-познавателния туризъм в градска среда\". Според Занков все повече европейци пътуват към България, споделят все повече за нея в социалните мрежи, а с това насърчават все повече чужденци да избират страната като следващата си дестинация.   \n \t\n", "date": "2018.05.08", "title": "Очакват се 15% по-малко руски туристи това лято"}
{"url": "http://www.duma.bg/node/166248", "text": "Изложбата \"Съвременна България\" се открива на 9 май в галерия \"Астри\" (ул. \"Самуил\" 34). Това е изложба за една земя. От която сме дошли и при която ще се върнем. Извън определенията, такава, каквато е в очите и чувствата на Захари Каменов, Ивайло Мирчев, Светлин Русев, Милко Божков, Нина Русева, Петя Денева, Тони Елефтерова и Милчо Костадинов. Различни поколения художници, символи на съвременното изкуство и възможни техни наследници в бъдещето, те са свързани от топлината и съпричастността към този къс земя, наречен България. Съвременна България! Изложбата може да се разгледа до 1 юни. \n    \n \t\n", "date": "2018.05.08", "title": "България в творбите на съвременни художници"}
{"url": "http://www.duma.bg/node/166284", "text": "Турция ще предприема и занапред настъпления в Сирия както против джихадистите от ИДИЛ, така и срещу кюрдските сили за самоотбрана (YPG), заяви турският президент Реджеп Таип Ердоган в Истанбул. \nПо думите му, участващите в настъплението срещу сирийския град Африн военни са готови за следващи операции, които ще продължат \"докато не остане нито един терорист\", предаде Дойче веле. \nТурските сили водиха боеве срещу джихадистите на сирийска територия от август 2016 г. до март 2017 г. Настъплението срещу Африн беше предприето в началото на 2018 г. \nВоенната операция срещу Африн доведе до изостряне на отношенията не само с кюрдите, но и със САЩ, тъй като Вашингтон приема кюрдите от YPG като важен съюзник в борбата срещу джихадистите. \nЕрдоган нееднократно е отправял заплахи, че ще предприеме настъпление с военните си към сирийския град Манбидж, където са разположени и американски войници.   \n \t\n", "date": "2018.05.08", "title": "Ердоган заплаши с още действия зад граница"}
{"url": "http://www.duma.bg/node/166285", "text": "Германия и Франция са все така убедени в необходимостта от споразумeнието за иранската ядена програма. \nТова заяви германският външен министър Хайко Маас на срещата  френския му колега Жан-Ив Льо Дриан, състояла в дипломатическата резиденция \"Борзиг\" край Берлин. \n\"Както и преди, ние сме убедени, че това споразумение прави света по-безопасен, без това споразумение светът ще стане по-малко безопасен\", изтъкна Маас. Германия и Франция \"не виждат други реални алтернативи на контролния механизъм и ограничаване на атомната програма на Иран от тези, които са заложени в споразумението от Виена\", изтъкна домакинът. По думите пък на госта Париж и Берлин \"заедно  с нашите британски партньори се обявяват за запазването на споразумението по иранската ядрена програма, защото смятаме това за правилна стъпка към към ограничаване на разпространението на ядреното оръжие\". \nВъпросното споразумение бе подписано през юли 2015 г. в австрийската столица между \"шесторката\" (САЩ, Русия, Китай, Франция, Великобритания, Германия) и Иран. Техеран пое задължението да спре дейностите по създаването на ядрено оръжие, като в замяна получи постепенно отпадане на санкциите, придружавано с непрекъснато контрол от международната общност. \nНо новият американски президент Доналд Тръмп, явно под натиска на израелското лоби в страната му, се обяви срещу това споразумение. Той настоява за промени в него, в противен случай САЩ ще излязат от договора, което Тръмп се очаква да обяви на 12 май. \nМеждувременно френският президент Еманюел Макрон предупреди, че излизането на САЩ от договора може да доведе до война. \"Може да отворим кутията на Пандора. Може да започне война\", каза той в интервю за германското издание \"Шпигел\". Миналия месец Тръмп и Макрон преговаряха по въпроса във Вашингтон, като френският президент се опита да убеди домакина си да не се отказва от ядрения договор  с Иран. Подобна позиция споделят Германия, Великобритания и ООН. Русия също е против промени в споразумението. \nВсъщност по темата САЩ и Тръмп изпадат в изолация дори от западните си съюзници.  \nНа свой ред Иран също отхвърля преразглеждането на ядрената сделка. Президентът Хасан Рохани  предупреди, че САЩ ще съжаляват, ако преразгледат договора и това ще се превърне в историческа грешка. \nМеждувременно пред телевизия А Ер Де  германският президент Франк-Валтер Щайнмайер заяви, че Близкият изток \"може да не понесе още един конфликт\" в случай, че Вашингтон се откаже от споразумението. Той засегна и отношенията със САЩ. \"Развитието на трансатлантическите отношения ... предизвиква истинска загриженост, призна Щайнмайер. По думите му във Вашингтон \"повече не ни възприемат като част от общност на ценности, в която си сътрудничим\". Тръмп гледа на света \"като на арена за съперничество\". \"Това не отговаря на нашите представи\", категоричен бе Щайнмайер.     \n \t\n", "date": "2018.05.08", "title": "САЩ в изолация за сделката с Иран  "}
{"url": "http://www.duma.bg/node/166279", "text": "Двучасова предупредителна стачка се проведе днес в румънските държавни медицински учреждения, съобщи радио \"Румъния\". \nПротестните действия бяха организирани от федерацията на отрасловите профсъюзи „Санитас“. Профсъюзите не са доволни от приемането на новия закон за заплащане на труда, който ограничава фондовете, предназначени за изплащане на надбавки за извънредна работа, вредни условия на труд и т. н. \nВ болниците и поликлиниките в Румъния днес работи едва една трета от необходимия персонал, който обслужва нуждаещите се от спешна помощ пациенти, съобщи лидерът на профсъюзната федерация Леонард Беруску. \nБез резултат приключиха няколко кръга преговори между представители на правителството и профсъюзите. За вторник е планирана среща на водещи профсъюзни фигури и премиера на страната Виорика Дънчила. Ако и тези преговори са безрезултатни, профсъюзите заплашват с провеждането на обща стачка на 11 май.   \n \t\n", "date": "2018.05.08", "title": "Предупредителна стачка в Румъния"}
{"url": "http://www.duma.bg/node/166278", "text": "Ако не се случи нищо непланирано, на 17 май в София ще се проведе среща на четири очи между македонския премиер Зоран Заев и гръцкия министър-председател Алексис Ципрас. \nСрещата ще се проведе по време на форума ЕС - Западни Балкани, съобщава гръцкият сайт \"Нюз 247\". По време на разговора двамата премиери ще се опитат да постигнат окончателно споразумение за разрешаване на \"македонския проблем\". \"Въпреки трудностите има постигнат напредък и договореност за по-голямата част от темите от преговорите. Има големи различия относно използването на името, но Заев и Ципрас \"имат открита телефонна линия\", независим от факта, че това не е публично известно\", съобщават дипломатически източници пред портала. \nСпоред \"Нюз 247\" \"11 и 12 май са особено важни за развитието на събитията\". Тогава ще има нова среща между външните министри на двете страни Никола Димитров и Никос Кодзияс в Сунио, край Атина. На нея ще присъства и международният посредник Матю Нимиц. \n\"Нимиц е категорично решен да натисне максимално за разрешаването на проблема\", пише още \"Нюз 247\". \n\"Необходимо е споразумение, което ясно ще опише стъпките на решението. Промяна на името в международните отношения, следвана от признаване, например, от гръцка страна, след промяна на конституцията на бившата югославска Република Македония, за да се включи в конституцията новото име, а след това подкрепата от страна на Гърция за интеграция на съседа във всички международни организации. Това е позицията, която представихме в преговорите \", каза междувременно говорителят на гръцкото правителство Димитрис Санакопулос в интервю за гръцкото радио \"Алфа 984\".   \n \t\n", "date": "2018.05.08", "title": "Ключова среща на Заев и Ципрас в София"}
{"url": "http://www.duma.bg/node/166277", "text": "Подкрепяната от Иран групировка \"Хизбула\" и политическите им съюзници печелят повече от половината места в ливанския парламент, показват неофициални резултати. Очаква се \"Хизбула\" и партньорите им да си осигурят най-малко 67 места в 128-местния парламент. Ако данните бъдат потвърдени от властите, групировката ще увеличи влиянието си в националното правителство на Ливан. \nНо \"Хизбула\", която си сътрудничи с различни политически формирования, включително и с християнски фракции, не получава 2/3 мнозинство в парламента, което би позволило на организацията да направи големи промени, включително изменение на конституцията. Малка е вероятността да има големи промени в кабинета. Подкрепеният от Запада премиер Саад ал Харири и съюзниците му се противопоставят на \"Хизбула\" и на иранското влияние в страната. Но Харири поддържа мнозинството места в сунитския блок и най-вероятно ще запази позицията си на премиер. Въпреки промяната в съюзите и местата 128-местният парламент ще остане разделен поравно между християните и мюсюлманите, което е в съответствие със споразумението Taif, прекратило продължилата 15 г. гражданска война. Според сделката ливанският президент трябва да бъде християнин маронит, премиерът трябва да е сунитски мюсюлманин, а председателят на парламента - шиитски мюсюлманин.   \n \t\n", "date": "2018.05.08", "title": "\"Хизбула\" печели изборите в Ливан"}
{"url": "http://www.duma.bg/node/166280", "text": "Пакистанският министър на вътрешните работи Ахсан Икбал беше ранен по време на среща с населението в неговия избирателен окръг в град Наровал. \nНападателят Абиб Хюсеин е стрелял по министъра от разстояние 13 метра, когато той е сядал в колата си. При покушението Икбал е ранен в дясното рамо. \n\"Намиращите се на място членове на партията Пакистанска мюсюлманска лига, от чиито редици е Ахсан Икбал, незабавно задържаха стрелеца\", заяви говорителят на правителството на провинция Пенджаб Малик Ахмед Хан. \"Той се е опитал да стреля повторно, но са му попречили\", добави чиновникът. \nВеднага след покушението министърът е настанен в болницата на Наровал. Няма опасност за живота му. \"Той е получил необходимото лечение в местната болница. В скоро време ще бъде преместен в болница в град Лахор за по-нататъшни изследвания\", каза синът на Ахсан Икбал. \nАтентатът беше осъден от всички политици в страната, включително от президента.   \n \t\n", "date": "2018.05.08", "title": "Опит за атентат срещу пакистанския вътрешен министър"}
{"url": "http://www.duma.bg/node/166293", "text": "Търновски огнеборци помогнали на спешни медици да достигнат до болен дядо, заключен в апартамента си. Случаят се разиграл малко преди 15 ч. на Гергьовден, съобщиха от пожарната служба във Велико Търново. \nСтарецът бил сам в заключеното жилище, когато се почувствал зле. Той успял да позвъни на тел.112, но не бил в състояние да се добере до вратата, за да отвори на екипа на Спешна помощ. Те потърсили съдействие от пожарникарите, за да спасят възрастния мъж. \nПред блока на ул.\"Бойчо Войвода\" веднага се отзовали четирима огнеборци със специализирана техника. Те се изкачили със стълба на втория етаж, влезли през терасата на апартамента и отключили на медиците.   \n \t\n", "date": "2018.05.08", "title": "Пожарникари помогнаха на спешни медици да спасят болен дядо"}
{"url": "http://www.duma.bg/node/166294", "text": "Прокуратурата остави в ареста за 72 часа мъжа, който преби фелдшер от Спешна помощ в Кърджали. 36-годишният нападател е привлечен като обвиняем за причиняване на лека телесна повреда на длъжностно лице. Фелдшерът е в болница с мозъчно сътресение и 7 шева на главата. \nНападателят ще бъде съден по бързо производство и го заплашва лишаване от свобода от 1 до 5 години. Той беше задържан в РУ в Кърджали след  сигнал за инцидента на ул.\"Юмер Лютви\". Спешният екип е посетил адреса заради болна възрастна жена. Нейният син проявил първо вербална агресия, а след това нанесъл удари с юмрук в лицето на 51-годишния медик, който паднал по стълби. \n    \n \t\n", "date": "2018.05.08", "title": " Оставиха в ареста нападателя на медик в Кърджали"}
{"url": "http://www.duma.bg/node/166295", "text": "Салонът на Столичния куклен театър, който се намира на ул. \"Янко Сакъзов\", ще бъде ремонтиран най-накрая. Обществена поръчка за близо половин милион лева е обявила Столичната община преди дни.  \nСалонът се намира в едноетажна пристройка и сутеренна част и е с капацитет от 190 души, но от години не е обновяван. Предвижда се да бъде подменена дограмата, да се постави външна топлоизолация, подмяна на вратите на помещенията. Освен това ще бъдат поставени брави тип антипаник, ще се изгради открита рампа за достъп от тротоара до откритата тераса пред кукления театър, както и санитарен възел за хора с увреждания на първия етаж на сградата.  \nДУМА припомня, че ремонтът на кукления театър бе заложен след много предложения от общинския съветник Борис Цветков през 2017 г. Тогава обаче списъкът с обектите за рехабилитация не бе приет от Столичния общински съвет.  \n    \n \t\n", "date": "2018.05.08", "title": " Ремонтират кукления театър в София "}
{"url": "http://www.duma.bg/node/166300", "text": "Премиерът Бойко Борисов не почете грандиозния военен парад на 6 май, организиран по случай 140-годишния юбилей на Българската армия. Празничният парад на Гергьовден направи огромно впечатление на всички, които го гледаха на живо в София и пред малкия екран. Българската армия представи своите отлично подготвени кадри и демонстрира част от модерната си техника, в небето прелетяха военни хеликоптери и изтребители. \nНедоволни граждани коментираха, че само ген. Борисов не бе сред официалните гости на площад \"Александър I\". В социалните мрежи се появиха множество негативни коментари. Отговорът на загадката се появи на фейсбук страницата на премиера. Борисов е предпочел на 6 май да води делегация от министри и политици в Зографския манастир \"Свети вмч. Георги\" на Атон. С него са били министрите Владислав Горанов, Ивайло Московски и Николай Нанков, а към тях се е присъединил и лидерът на \"Атака\" Волен Сидеров. Българската група е предвождана от Негово Високопреосвещенство Врачанския митрополит Григорий. По решение на Светия синод на БПЦ той оглави празничната служба в Зограф на Гергьовден. \nВ Зографския манастир има няколко силни чудотворни икони на Св. Георги, на Пресвета Богородица и на други светци. На Гергьовден едната от тях се изнася за литийно шествие, в което тази година се включиха Борисов и министрите му.   \n \t\n", "date": "2018.05.08", "title": "Министър-председателят не уважи 140-годишния юбилей на армията"}
{"url": "http://www.duma.bg/node/166297", "text": "Днес от 15 до 17 часа народният представител от \"БСП за България\" Ирена Анастасова и общинският съветник Альоша Даков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. Днес от 15 до 16 часа народният представител от \"БСП за България\" Румен Георгиев, заедно с председателя на БСП в \"Лозенец\" Николай Велчев ще бъдат на разположение на гражданите в постоянната приемна на Районния съвет на ул. \"Димитър Димов\" 14. Днес от 17 ч. в градския клуб на БСП в София, на ул.\"Леге\" 10 издателство \"Изток - запад\", БАС и Мирослав Попов поради големия интерес ще представят двутомника на американския изследовател Уилям Шайрър \"Възход и падение на Третия Райх\". В Съединените щати книгата вече има над 100 издания.     \n \t\n", "date": "2018.05.08", "title": "ПРЕДСТОЯЩО"}
{"url": "http://www.duma.bg/node/166301", "text": "Скандалите през първата година от мандата на кабинета \"Борисов 3\" бяха много и избухваха често, но премиерът се научи да се измъква. Това заяви вчера в телевизионно интервю политическият пиар експерт Арман Бабикян по повод изминалата година от управлението на коалицията ГЕРБ  - \"Обединени патриоти\". Според социолога Димитър Ганев през първата си година кабинетът е бил в състояние на перманентен скандал. Борисов обаче за първи път има силна опозиция - в лицето на социалистите, констатира Ганев и очерта ясен конфронтационен модел между ГЕРБ и БСП.  \nБабикян отбеляза, че в първите два мандата Борисов е посрещал скандалите челно и се е борел лично, но сега, общо взето, отсъствал, бил изморен от битки и все по-рядко влизал в такива. Затова премиерът избягва и да посещава парламента, смята експертът. \"Той няма нищо общо с покупко-продажбата на ЧЕЗ, това било някаква сделка, която я правили чужди фирми в чужда държава, той откъде да знае? На 111 място сме по свобода на словото, той какво може да направи? Журналистите са виновни, собствениците. Когато има проблем, той не е тук. Но когато има възможност да се потупа по гърдите, той е първи отпред\", отбеляза иронично Бабикян. \nСоциологът Юрий Асланов раздели условно на два периода първата година на управление. \"През първия опозицията сякаш държеше инициативата и задаваше дневния ред. Въпреки поредицата от скандали и оставки имаше силна инерция на база на резултата на президентските избори. През втория период обаче управляващите се окопитиха и ако имаше напрежение, то се произвеждаше в техните редици\", констатира социологът. Според него появилият се разнобой не е по второстепенни, а по важни въпроси - и от вътрешната, и от международната политика. Появи се разноговорене между лидера на управляващото мнозинство и председателя на ПГ на ГЕРБ Цветан Цветанов, допълни Асланов.  \n\"Проблемът на третия мандат е, че започна без сюжет и посока, все едно правителството бе съставено само за да има такова, но на втория месец от мандата започна нов сюжет - с външнополитически акцент. В него можем да откроим два позитива - подписването на договора за добросъседство с Македония и поставянето на въпроса за интеграцията на Западните Балкани в дневния ред на европейската политика\", посочи Ганев. Бабикян пък добави, че след дипломатическия си успех в Македония Борисов се е превърнал в \"адвокат на Ердоган\". \nОтношенията между Борисов и президента Румен Радев не заслужават определението \"битка\", но между тях има напрежение и разногласия, може би някаква обяснима или естествена ревност, каза Асланов. Поне засега не се вижда Радев да губи от това, напротив, той остава представител на една от двете основни институции с позитивен рейтинг, другата е националният омбудсман. Всички други, включително Борисов и правителството, са в негативната част, обобщи социологът. Бабикян пък е убеден, че има конфронтация между Борисов и Радев, като Цветанов изпълнявал задача да води битката, а помирителят Борисов да казва: \"Успокойте се, деца!\". Пиар експертът е убеден, че Борисов \"вижда пенсионирането си от другата страна на \"Дондуков\". Асланов пък смята, че след европредседателството Борисов ще се нуждае от нова роля. Той определи като \"неясен\" периода, в който навлиза България, дори на фона на това, че престижни и авторитетни институции дават прогнози за нова вълна на финансова криза. Ако това се случи в съчетание с обявените намерения на ЕС за новата бюджетна рамка, Борисов ще трябва да се измъква от много по-сложни ситуации, прогнозира Асланов.     \n \t\n", "date": "2018.05.08", "title": "Първата година на \"Борисов 3\" - перманентни скандали "}
{"url": "http://www.duma.bg/node/166298", "text": "Президентът Румен Радев няма да се среща с министри от кабинета, за да отчитат дейността си пред него. Това обяви главният секретар на държавния глава Димитър Стоянов. На \"Дондуков\" 2 вече са получили две писма от министри от кабинета \"Борисов\", които са в отговор на заръката на премиера Бойко Борисов към министрите да докладват за работата си на президента заради неговия призив \"да се пуснат прожекторите\" и държавата да излезе на светло. Според секретаря на държавния глава обаче контролът върху тях трябва да бъде упражняван от Министерския съвет и от Народното събрание, тъй като президентът няма такива функции. \"Президентът е обединител на нацията и не е президент на една партия. Това го е доказал с действията си. А по отношение на престрелките - явно е, че управляващите не могат да приемат критика. Това, което казва президентът, е свързано с действителността, а отговорите, които получаваме, често се разминават с тази действителност. Така че престрелката повече е от отсрещната сграда, отколкото от президентството\", коментира Стоянов.   \n \t\n", "date": "2018.05.08", "title": "Президентът няма да се среща с министри"}
{"url": "http://www.duma.bg/node/166296", "text": "Персоналът на ловешката болница продължава протестите си. Вчера от 17 до 18 ч. те блокираха на всеки 10 минути движението в двете посоки по пътя София-Варна при пътен възел Абланица. Те настояват за трайно решение на проблема със заплатите им и излизането на болницата от тежкото финансово състояние. Едва в петък медиците получиха заплатите си за януари. Протестиращите бяха подкрепени и от граждани. Кметът на общината Корнелия Маринова взе страната на държавата. По думите й бил предложен оздравителен план, но медиците не били съгласни.  \nНай-тежкият проблем е с ловешката болница, където основен кредитор е \"Кардиолайф\", който държи цялата ситуация, и ние ако с него не се разберем, това означава, че поставяме в сериозен риск болницата, заяви за пореден път министърът на здравеопазването Кирил Ананиев пред депутати. Той ги увери, че във вторник е поредната среща с представители на частното лечебно заведение. \"За нас ловешката болница е важна и ще направим всичко възможно да я съхраним във вид, в който тя ще функционира максимално и ще задоволява най-добре нуждите на населението в областта\", каза Ананиев пред депутатите от комисията по здравеопазване. Той представи целта на новия Единен финансов стандарт за управление на държавните болници. Целта му не е да спестява пари, а да повиши ефективността на разходваните средства, за да отидат за увеличение на заплатите и за подобряване качеството на лечение, заяви Ананиев в отговор на въпроса на депутата от БСП Георги Гьоков дали новият стандарт няма да намали възнагражденията на медиците. С много условности той се опита да обясни как ще действа стандартът. Когато се прави анализ на текущите просрочия за т.г. спрямо предходните, приспадат се всички просрочени плащания, които не са свързани с решение на ръководството на самата болница. Например увеличението на минималната заплата, на регулираните от държавата цени не зависи от тях. \"Ние ще правим съпоставка между равнопоставени определени просрочия. Ако има и при това положение завишаване на просрочията, значи нещо куца в цялото управление на болницата. Ако обаче се съхрани на същото ниво или има процес на намаляване на просрочията, няма проблем хората да получат ДМС-то си\", увери Ананиев. Но ако и при това положение финансовите показатели на дадена болница се влошат, това показва неефективно управление, отсече министърът. По думите му ще бъдат сключени нови договори с болничните директори. Стандартът щял да бъде разяснен на финансистите на болниците, които щели да преминат и обучение.  \nНа допълнителния въпрос на Гьоков какво се случва с болниците, които приемат повече пациенти и имат надлимитна дейност, Ананиев увери, че при изготвянето на тазгодишните бюджети е взета под внимание и надлимитната дейност от 2016 и 2017 г.      \n \t\n", "date": "2018.05.08", "title": " Медиците от ловешката болница продължават да протестират  "}
{"url": "http://www.duma.bg/node/166304", "text": "Най-успешният български алпинист Боян Петров е в неизвестност в Тибет от 3 май, когато е атакувал най-ниския от осемхилядниците - Шиша Пангма (8013 м), но времето рязко се е влошило. \nТревожната вест обяви във фейсбук съпругата му Радослава Ненова. Боян е участвал в експедицията в Хималаите заедно с още 10 души - 5-има италианци, унгарец и четирима шерпи. \nЛипсата му била установена от другите участници в експедицията в подножието на върха на около 7500 м надморска височина. Веднага били изпратени трима души, за да го издирват. В неделя сутринта на 7350 са били открити палатката и спалният му чувал. \nПосолствата на България в Пекин и в Делхи са в непрекъснат контакт с местните институции и следят отблизо случая. \n    \n \t\n", "date": "2018.05.08", "title": "Издирват алпиниста Боян Петров в Хималаите  "}
{"url": "http://www.duma.bg/node/166302", "text": "Журналистът Любчо Нешков е бил задържан при пътуването си до мястото, където загива Гоце Делчев в несъществуващото вече село Баница, на около 20 км от гръцкия град Серес. Той е бил придружен от свещеник и 86-годишния журналист Иван Николов. По никакъв начин аз и двамата ми спътници не сме нарушавали нито закона, нито реда или каквото и да било, заяви Нешков. Той разказа, че тримата са отишли на мястото, на което е било селото, а днес е останала само камбанария и остатъци от олтара на църквата „Св. Димитър“. Именно край нея през май 1903 г. загива Гоце Делчев. Там е и погребан до 1917 г., когато останките му са пренесени в България, а след 1945 г. са в църквата „Св. Спас“ в Скопие.  \n\"В момента, в който решихме да запалим свещ, чухме как тряскат врати и се говори на висок глас. Бяха двама мъже, единият от които разбираше български\", търди Нешков. Те им поискали личните документи и започнали да ги разпитват почти час и половина защо са на това място. След като двамата мъже решили да отведат Нешков и спътниците му в полицейското управление, журналистът се обадил на българския консул в Солун. Минути, след като бяхме доведени в полицейското управление, бяхме пуснати от шефа му с добри пожелания, поясни Нешков. Според него задържането не е хрумване на селския полицай или на шефа на полицията в Серес. Това е централна директива, която важи особено около 4 май, за да се забрави какво е било там, кой е живял, кой е загинал, независимо, че е загинал в битка срещу поробителя, каза Нешков.     \n \t\n", "date": "2018.05.08", "title": " Журналистът Любчо Нешков е бил задържан в Гърция"}
{"url": "http://www.duma.bg/node/166267", "text": "МЕЖДУНАРОДЕН ДЕН НА ЧЕРВЕНИЯ КРЪСТ И ЧЕРВЕНИЯ ПОЛУМЕСЕЦ. Организацията, която има 200 млн. членове в над 180 страни по света, е призвана да помага на нуждаещите и страдащите. Червеният кръст възниква по идея на швейцарския предприемач Анри Дюнан (роден на 8 май 1828 г.), който случайно става свидетел на голямата битка при Солферино (1859). Резултатите от нея са 40 000 жертви - убити, ранени и изчезнали. Силно впечатлен от изоставените на произвола ранени, Дюнан се опитва да им окаже помощ. През 1863 г. в Женева той полага основите на Международния комитет на Червения кръст. 1818 - РАЖДА СЕ ЕДУАРД ТОТЛЕБЕН, РУСКИ ГРАФ, ГЕНЕРАЛ (УМИРА 1884 Г.). Отличава се по време на Руско-турската освободителна война (1877-1878). Изработва план, който става ръководство за провеждането на пълна блокада на армията на Осман паша в Плевен и противодействие на системата от редути. Осман паша се опитва да пробие блокадния пръстен, но оставя на бойното поле 6 хил. убити. Отстъпва и скоро капитулира. Тотлебен скромно забелязва: \"Не аз победих Осман, а гладът\". 1876 - УМИРА ВАСИЛ ПЕТЛЕШКОВ, РЕВОЛЮЦИОНЕР (Р. 1845 Г.). Началото на Априлското въстание го заварва в Панагюрище, но той веднага се връща в Брацигово, за да организира и ръководи въстанието там и в околните села. Местните чорбаджии го предават на турците след разгрома на въстанието. Жестоко е измъчван, като е разпитван и горен между три огъня. Издъхва в покрайнините на Брацигово, на път за разпит в Пловдив. Негови са думите \"Сам съм, други няма!\" 1880 - УМИРА ГЮСТАВ ФЛОБЕР, ФРЕНСКИ ПИСАТЕЛ (Р. 1821 Г.). Представител на литературното направление критически реализъм. Автор на романите \"Мадам Бовари\", \"Възпитание на чувствата\", \"Саламбо\" и недовършения \"Бувар и Пекюше\". Написал е новелите \"Чисто сърце\", \"Легенда за свети Юлиан Гостоприемец\", \"Иродиада\", романтичната драма \"Изкушението на свети Антоний\" и драматическите творби \"Замъкът на сърцата\" и \"Кандидат\". Смъртта го заварва пред нови планове - замислял исторически роман. 1891 - УМИРА ЕЛЕНА БЛАВАТСКА, РУСКА ПИСАТЕЛКА, ТЕОСОФ (Р. 1831 Г.). Авторка на мистична литература и пътеписи, философ, известна с приносите си в езотеричната философия, съоснователка на организацията Теософско общество. Разпространяваните от Теософското общество идеи на Блаватска, нейни или заимствани от други автори, и силно повлияни от будизма и индуизма, са оказали значително влияние в политиката, изкуството и религията. 1978 - ЗА ПЪРВИ ПЪТ ВРЪХ ЕВЕРЕСТ Е ИЗКАЧЕН БЕЗ КИСЛОРОДЕН АПАРАТ. Райнхолд Меснер (на снимката) става и първият алпинист в света, покорил всичките 14 осемхилядници (върхове с височина над 8000 м). Меснер е автор на над 60 книги, много от които са преведени на различни езици.   \n \t\n", "date": "2018.05.08", "title": "Датата"}
{"url": "http://www.duma.bg/node/166270", "text": "Точно такова наименование заслужава МОН заради измислените от него учебни програми по литература от 5-и до 12-и клас, чието започнало въвеждане ще продължи и следващите две учебни години. И това едва ли е \"таванът\" на негативизма, предизвикан от промяната и ведомството. И не е задължително да си спец в образованието, за да схванеш как едно Министерство Образува Невежество. \nКакто вече ДУМА писа, в 8-и клас \"За буквите\" на Черноризец Храбър ще се учи в комбина с \"Декамерон\" на Бокачо. Смята се, че \"За буквите\" е писано в края на IХ век, а \"Декамерон\" - пет века по-късно. В края на IХ век България навлиза в зрялото Средновековие (условно казано), докато през ХIV век Италия започва да излиза от Средновековието, каквато е епохата на Ренесанса, започваща тогава и приключваща през ХVII век. Какво е общото между тези епохи, знае само Министерството на Образуване на Невежеството. \nНай-вероятно общото е, че няма нищо общо   Освен това знаем, че в своя труд Черноризец Храбър защитава правото на славянската писменост да съществува наравно с гръцката и еврейската. В интернет може да прочетем, че Бокачо е сътворил сборник с новели, които изобличават множество негативни социални явления, сред които лицемерието на римокатолическите духовници по време на епидемията от чума през 1348 г. Пак там пише, че \"произведението се смята за шедьовър на класическата ранна проза\". И какво ли е общото между тези творби, които са толкова различни като съдържание и послания?  \nНаучаваме също, че в 6-и клас \"Отечество любезно\" на Вазов е поставено до мемоарното повествование \"Моето семейство и други животни\" на британския защитник на животните Джерълд Даръл. Съответно тези две толкова различни творби ще се учат заедно с още по-различни произведения като разказа \"Косачи\" на Елин Пелин, а след това - стихотворението \"Братчетата на Гаврош\" на Смирненски. В стихотворението \"Отечество любезно\" класикът Вазов се гневи на сънародниците си, че са слепи за хубостите на българската природа. В \"Моето семейство и други животни\" естествоизпитателят Джеръл Даръл описва животните, на чиято защита посвещава живота си. В \"Косачи\" Елин Пелин внушава как духовното надделява над тежкия бит, а в стихотворението си Смирненски бичува социалната несправедливост, стоварила се върху децата. А сега кажете кое е общото между тези толкова различни произведения (различни и при българските автори). Или може би авторите на промените смятат, че те лесно ще се възприемат и запомнят именно защото са различни, защото в сравнението с еднообразието контрастът се набива повече не само на очи, но и в съзнанието? Само че, ако тази хватка работи при художници и изобщо при визуалното възприемане на света,  при познанието се изисква именно осмисляне на повтаряемостта, на общото  И не е ли по-правилно българската част от тези произведения да се учи по периоди, в контекста на съответните епохи, за да разберат учениците защо се е появило дадено произведение, да схванат връзката между епохата и литературата? Защото между историческото време и литературата (пък и изкуството изобщо) има пряка връзка и осмислянето на тази връзка означава познание, означава ученикът да бъде образован. От шест века цивилизацията ни знае, че цаката на познанието е да правиш връзките между явленията, да потърсиш общото в единичното или защо отделното е извадка на цялото. И обратно, късането на тази връзка означава ученикът да бъде образУван (и обречен) на безпросветие, дори за собствената си страна.  \nНяма ли да е много по-правилно книгата \"Моето семейство и други животни\" да бъде застъпена при изучаване на материала от сродна \"кръвна група\" - примерно мемоарната литература. Или пък в съвсем друга дисциплина, примерно \"Човекът и природата\", макар да става дума за мемоарна литература. \nНаучаваме и за други примери от \"новите технологии\" на невежеството. Че същият Смирненски се комбинира с нямащия нищо общо с него класик на американската литература Марк Твен. Или пък че глави от \"Под игото\" са разпарчетосани по разни теми в комплект с разни автори. Дали българският ученик ще получи цялостна представа за роман, който е икона за българската словесност? И литературен документ за най-съдбоносния период от националната ни история. Няма да получи.  \nМежду другото, по въпроса за подреждането на изучавания материал във времето. \n\"Бай Ганьо\" е разфасован на части в три непоследователни класа - 7-и, 10-и и 11-и. При изучаването на това емблематично произведение се прескачат цели две учебни години. В МОН сигурно ще дадат обяснение за това, но как ли ученикът ще придобие цялостна представа за творбата и описаните в нея явления при такова накъсване. Не е ли по-логично \"Бай Ганьо\" да се изучава в три последователни и задължително горни класа, когато ученикът е на възраст, позволяваща му да възприеме по-пълноценно творбата? Пък и не са ли много три години за едни 173 страници, в които най-дългата част е 18 страници (\"Бай Ганьо се върна от Европа\"), а средната дължина на главите е 6-7 страници. Поне такива числа изскачат от издаденото през 1967 г. томче с творбите на Щастливеца, което имам в библиотеката си.  \nНаучаваме и за още един нов елемент от ноу-хауто на невежеството. Ако досега произведенията и авторите се учеха хронологично и във връзка с епохата си, отсега нататък технологията става друга - те ще се учат по теми. Примерно: \"Човекът и природата\", \"Човекът и другите\", \"Човекът и изкуството\", \"Любовта\", \"Смъртта\", \"Властта и насилието\" \"Вярата и надеждата\" \"Труд и творчество\", \"Избор и раздвоение\". Съответно, от \"Под игото\" са взети отделни глави и захвърлени по някои от тези теми. Само че образованието трябва да възпитава в родолюбие и как ли това ще стане, когато \"Под игото\" не се учи в цялост, лишено е от основния си смисъл и от важни акценти като например образа на Мунчо, разкостено и разхвърляно из тези теми. Това да не са плодове и зеленчуци, та да ги преместиш от едно на друго място на сергията! И понеже националната памет се създава и поддържа и с литературата (както и с историята), питам се дали МОН не е Министерство на Обезбългаряването и Невежеството, дали не образова в безпаметство.  Не една година в просветата ни върви отродяването  Впрочем, думата \"просвета\" изчезна дори от законите за средното образование. Случайно ли е, че вече втора (или трета) година не се учи цикълът Крали Марко и \"Даваш ли, даваш, Балканджи Йово\"? Няма как да е случайност изхвърлянето на Вапцаровите строфи \"Борбата е безмилостно жестока\". А сега това министерство изхвърля от училището и Ботевата публицистика, и Алековите фейлетони, и Яворовите драми. Двойно по-малко за изучаване са стихотворения и поеми на Ботев, Яворов, Вазов. Ведомството смята също, че националната памет може да мине и без класици на новото време като Валери Петров, Павел Вежинов, Ивайло Петров. \nТова не е ли обезбългаряване, плюс безпросветие, разбира се? Същият извод се налага и от изхвърлянето на историята от задължителните предмети в последните два класа на средното образование. Там им само 5 задължителни предмета. Първите три са непоклатими - български език, литература, математика. Четвъртият е спорен - гражданско образование. Явно - ехо от еврочленството ни. Бих казал, че това е повече политическа, отколкото чисто образователна дисциплина, такава навремето бяха \"Научен комунизъм\" в училище и \"История на БКП\" във висшето образование. Да речем обаче, че отношението към тази дисциплина е 50 на 50 - може да я има в петорката, може и не. Но какво ще кажете за последната дисциплина?  Физическото възпитание е изместило историята По принцип едно образование може да бъде \"промиване на мозъци\", но точно заради петия задължителен предмет това промиване може да се окаже с много тежки, ако не и фатални последици за националното ни самосъзнание. От личен опит знаем колко решаваща е 16-19-годишната възраст за формиране на личността. Затова, когато лишаваш тази възрастова група от историческото познание за страната й, епохата и света, ти си наистина Министерство на Отродяването и Невежеството. \nКолкото и да е консервативна, една образователна система не е застинала и трябва да се променя. По това спор няма. У нас обаче има едни люде и едни среди, които явно си вярват, че новите програми по литература правят точно това - че са необходими, новаторски, в духа на времето и отговарят на европEйските ценности. България се е отворила към света и няма как в училище да не се учат Джерълд Даръл или Бокачо, но защо барабар с българските автори, взети като при теглене на жребий? \nВ битието на обществата винаги е имало и непонятни, ирационални неща и в случая това е как в епохата на поредната научна революция виреят догми и предразсъдъци. Да вярваш, че всяко ново нещо е необходимо, полезно и европейско, си е чиста проба задръстеност на съзнанието. Схоластика на мирогледа - каквато схоластика в Средновековието е било вярването, че Земята не е кръгла. Вместо просветеност новите програми за литературата са явно промиване на мозъците в космополитизъм и национално обезличаване с очевидно дългосрочния прицел за Федерация Европа. Доколкото това наистина са ценности на ЕС (било открити, било скрити), нищо чудно те да са спуснати като директиви от Брюксел. И МОН съответно да козирува. \nНе изключвам това да не е точно така и определени среди у нас да са разчели най-общите указания от ЕС именно като космополитизъм и обезбългаряване. И са запретнали ръкави да изпълняват догмата, която носят в главите си.   \nИ в двата случая обаче МОН си заслужава прякорите.      \n \t\n", "date": "2018.05.08", "title": " Министерство на Обезбългаряването и Невежеството "}
{"url": "http://www.duma.bg/node/166303", "text": "Промени в Закона за вероизповеданията искат лидерите на трите най-големи партии у нас. На 4 май Корнелия Нинова, Цветан Цветанов и Мустафа Карадайъ внесоха в НС изменения в документа. Вчера и вицепремиерът, вонен министър и председател на ВМРО Красимир Карачаканов обяви, че вкарва за обсъждане в парламента нов проект на Закона за вероизповеданията. Припомняме, че през юли м.г. той пое ангажимента до края на този политически сезон предложението да бъде гледано от депутатите. \n\"Правилата, съдържащи се в проектозакона, са формулирани при стриктно спазване на принципа на равнопоставеност на различните вероизповедания. Предложенията, които аз и екипът ми правим, са предизвикани от негативни по характера си явления като религиозен радикализъм и осъществяване на терористични актове, наличие на индикации за политизация на вероизповеданията и на започнал процес на дезинтеграция на религиозен принцип на отделни религиозни общности в страната. Наблюдаваните опасни явления, които изброих, както и разпространението на религиозни доктрини за промяна на държавното устройство, светския характер и закони на страната ни са реална опасност на националната сигурност\", обясни Каракачанов на страницата си във фейсбук. \nПроектът предлага ограничение за участието в ръководни органи на религиозните общности и институции на лица, които участват в ръководството на партия, забрана за финансиране на вероизповеданията от трети страни и въвеждане на правила за образователни дейности, е записано в мотивите. \nПромените, внесени от Нинова, Цветанов и Карадайъ, предвиждат държавна субсидия да получават само православното и мюсюлманското вероизповедание, а религиозните общности да не получават дарения от чужбина. Предлага се пари от бюджета да се предоставят на вероизповедания, към които принадлежи не по-малко от 1% от населението, и този праг се прескача само от православието и исляма. Те ще получават по 10 лв. за всяко самоопределило се лице, но не повече от 15 млн. лв. за вероизповедание. Ако промените бъдат гласувани, БПЦ ще получи максимума, а Главното мюфтийство - 9,67 млн. лв. Сега разпределението на държавната субсидия за регистрираните вероизповедания се извършва с годишния Закон за държавния бюджет. Смятаме, че след като държавата осигурява субсидия, то следва да има ограничителен режим и засилен контрол върху начина за финансиране на тези религиозни институции, мотивират се тримата вносители. Финансирането на вероизповеданията, които имат под 1% от населението, остава по сегашния ред и е само за храмове и гробища. С проекта се забранява на регистрираните религиозни общности да получават чуждестранни дарения за заплати на служителите си. Всяка помощ от чужда държава трябва да има разрешение от дирекция \"Вероизповедания\" към МС и трябва да се декларира. \nПо този начин ще се дадат реални гаранции против намеса на чуждестранни лица и организации в дейността на българските религиозни общности и ще се пресекат действия, насочени против националната сигурност, обществения ред, здравето и морала, или срещу правата и свободите на българските граждани, пише в мотивите на тримата лидери. \n    \n \t\n", "date": "2018.05.08", "title": "Всички искат промени в Закона за вероизповеданията "}
{"url": "http://www.duma.bg/node/166271", "text": "МОН пусна за обществено обсъждане оперативен план за изпълнение на първия етап от Националната стратегия за развитие на научните изследвания 2017-2030 г., който трябва да бъде приет от МС. Въпросната стратегия бе обновена в НС през юни 2017 г. и ще бъде изпълнявана на три етапа - възстановяване на националната система за научни знания 2018-2022 г., ускорено развитие 2023-2025 г. и постигане на наука на световно ниво 2026-2030 г. Ни повече, ни по-малко. Стартовата ситуация за тази грандиозна цел е повече от плачевна - пренебрежение у политиците и слаб интерес у обществото към науката; финансиране на изследвания, по което сме на последните места в ЕС; осигуреност на работещите в най-големия научен център у нас - БАН, около 10 до 25 пъти по-ниска от тази на сродни центрове в Европа; заплати на учените ни два пъти по-ниски от средната за страната; най-ускореното \"изтичане на мозъци\" в рамките на ЕС; нисък брой на заетите с наука; току-що стартирала - 4 години след началото на програмния период, оперативна програма за изследователски центрове с европари, в които участват не повече от 250 учени от вузовете и БАН.      \nНа този фон МОН пусна грандиозни замисли в 10 раздела за първия етап на научната стратегия. Най-напред е предвидено тази година да бъдат създадени минимални критерии за получаване на научни степени и за заемане на академични длъжности по видове науки. Това поне би трябвало да стане, защото НС най-сетне промени Закона за развитие на академичния състав (ЗРАС) и предвиди да бъдат въведени такива критерии. Те обаче не са част от закона, а ще бъдат създадени от МОН, като обещанието е това да стане до месец юни. В плана на министерството е записано, че чисто научните критерии за работещите в научните организации ще бъдат по-високи за сметка на образователните дейности във вузове. Т.е. вече е замислено  ново разделение на изследователите като критериите за научен принос няма да бъдат еднакви и професор няма да е равен на професор. А системата за контрол за спазването на минималните изисквания няма да заработи веднага, а е планирана чак за 2019-2022 г. Т.е. още 4 години няма да се следи дали продължава производството на титли \"на кило\".  \nОт тази година започва периодично атестиране на научните организации, на вузовете и на учените в тях, предвижда документът. Критериите за атестирането обаче ще се създават до... 2022 г. При незадоволителни резултати може да се намали субсидията на звената, а учените може да бъдат освобождавани от длъжност. И санкциите ще започнат според МОН от 2019 г. - т.е. преди да бъдат изработени критериите за атестирането. Писали, брисали и не видели. И \"адекватни критерии\" за отчитане на научната дейност ще се правят, ама по-после. А още от 2018 г. ще има и независима международна оценка на научните организации и вузовете! Красиво, само че международната оценка, през която само БАН премина през 2009 г., струваше 400 000 лв. А пари за целта сега не са посочени. \nВ плана се предвижда пак до 2022 г. да се разработят програми за повишаване на квалификацията на учените, а фонд \"Научни изследвания\" на МОН да прави конкурси за специализации във водещи научни центрове в чужбина. Кой ще плаща, пак не е обяснено. Предвижда се нормативно  \nда се регламентира учебната натовареност на учените в университетите, така че да им остава време да се занимават с наука. Ще бъде въведена възможност за свободни години за специализация. С пари от държавния бюджет и от ОП за околната среда пък ще бъдат канени световно известни учени за лектори у нас. \nВ плана има раздел и за най-болната тема - заплатите и социалния статус на учените. МОН предвижда да се въведе  диференцирано заплащане с... фиксиран размер на минималните възнаграждения за конкретните академични длъжности! С нормативен акт през 2019 г. щели да бъдат фиксирани минимални нива на заплатите и на допълнителното материално стимулиране според резултатите. А заплащането ще зависи от  квалификацията. Ха сега, де! Не знам как управляващите в МОН са записали идеята за минимален праг на заплатите по длъжности, което БСП предлага от години при обсъждането на всеки закон, отнасящ се до науката и висшето образование. И от години мнозинството на ГЕРБ в парламента плюс министрите им в МОН неизменно и категорично отхвърлят тези предложения. И при Дянков, и при Горанов финансовото министерство също винаги е против. Но една малка подробност - в плана МОН пише, че за тези минимални прагове на заплатите се осигуряват средства от държавния бюджет. Въпрос: а над минималните прагове държавата ще осигурява ли заплатите на учените...  \nВпрочем, МОН се разминава с парламентаристите на ГЕРБ и по въпроса за научната етика - ГЕРБ и Обединените патриоти създадоха с промяна в ЗРАЗ Комисия по академична етика, назначена пряко от министъра, която ще разглежда жалбите в конкурсите и плагиатството. При МОН обаче седи старият вариант, отхвърлен от герберите - създава се Апелативна комисия по научна етика, излъчена от научната общност. Включително срещу лъженауката. И сега - кой кого?     \nВ проекта на МОН е предвидено също да се създаде през 2019 г. съвместна комисия за условията на труд с участието на социалните партньори, която ще предлага целево подпомагане там, където се налага. Откриването на нови научни центрове ще става единствено, ако има подходящи условия за научна работа. Надълго и нашироко са разписани мерки за популяризиране на науката и постиженията й (от недоглеждане те се повтарят в три раздела на плана). МОН иска и подкрепа за държавните медии, които да правели предавания за популяризация на науката и ограмотяване на населението. Държавните медии у нас са три, а очевидно, юристите в МОН не са съобразили, че привилегии според формата на собственост са  \nантиконституционни и намирисват на дискриминация Според научната стратегия, България трябва да увеличи броя на учените в страната, затова МОН предвижда повишаване на стипендиите за докторанти чрез регламентиране на минимални стипендии и увеличаване на държавната поръчка. И това е малко вероятно да стане, защото в средносрочната бюджетна прогноза на МС до 2021 г. парите за стипендии не се увеличават и са заковани на 0,1% от разходите. Академичните звена, предвижда МОН, ще носят отговорност, ако докторантът не защити дисертация в определен срок след приключването й. Ще може да се финансират докторанти и чрез проекти. От тази година започвало въвеждане на нова длъжност - постдокторант, като ще се регламентира и заплащането за нея. Това обаче не може да стане без нова промяна в ЗРАЗ и в Закона за висшето образование (ЗВО).  \nИ нещо много важно: в плана пише, че до 2022 г. субсидията на вузовете за изследователска дейност ще се възстанови в пълен размер (т.е. 10% от издръжката, както е според ЗВО). Само че не е ясно дали това ще се отнася и за висши училища, които не правят наука, а само я имитират. И второ - как точно ще стане, когато в цитираната вече средносрочна бюджетна прогноза на правителството до 2021 г. парите за вузовете са... замразени на 416,1 млн. лв. - колкото са и в момента. За БАН се предвижда субсидията да расте с по 4 млн. лв. на година - колкото да се компенсира бъдещото увеличение на минималната заплата за страната. Не за пръв път документи на различни министерства нямат общо помежду си, но както знаем от опит, командва финансовият министър...         \nИ още нещо открехва документът на МОН. Разписани са обилно функции на фонд \"Научни изследвания\" -  \"или на негов правоприемник\"! След като злополучният фонд още не се е оправил след зулумите при министър Игнатов през 2012 г., след като МОН сменя правилника му по два пъти на годината, сега пък е замислило да го трансформира в някакъв \"правоприемник\". Ни стратегията, ни планът не казват какъв.   \nМного още красоти съдържа документът на МОН - привличане на българските учени от чужбина, които може да бъдат \"назначавани частично\"; нормативни промени за по-лесно наемане на водещи учени от чужбина (\"в рамките на предвидения бюджет\"?!), квалификация на наши учени във водещи центрове в чужбина (и пак - с какви пари?); квалификация на изследователи от страната във водещи наши научни организации (безплатно ли?). Включени са, разбира се, центровете за върхови постижения и за компетентност с европари по оперативната програма за образование и наука, както и бъдещи регионални научни центрове, процедурите за които още не са започвали. Обаче. Ще бъде създаден и... Съвет за координация на тези центрове, който след края на оперативната програма щял да поеме и контрола над тях. Пак структурка над структурите - но както знаем от законите на Паркинсън, администрацията има свойството да се размножава. \nПланът предвижда нашироко и преглед на научните инфраструктури у нас; съвместно използване на апаратурата от изследователи от страната; създаване на правила за ползване на инфраструктурата, изградена с публични средства; преглед на сградния фонд на звената; нормативи за обучаване на докторанти по заявка на индустрията; центрове за трансфер на технологии; защита на интелектуалната собственост, нормативи за участие на фирмите; \"изнесени научни изследвания (аутсорсинг) във фирми; регионални клъстъри и прочее преписани от европейските бумаги красоти. Както и създаване на \"научно-иновационни комплекси като водещи научни центрове\", каквото и да означава това. Все центрове, все нови и все водещи. На самите автори на плана май също не им е ясно, та са предвидили концепция за такива центрове да се създаде чак през 2022 г.   \nЕдно липсва в плана - как ще се повиши процентът от БВП за наука. Именно това ни препоръчва Еврокомисията неведнъж. При това в доклада към документа се цитират препоръки от партньорска проверка от 2015 г. за състоянието на науката и научните организации у нас. Но междувременно вече има нов партньорски доклад на Еврокомисията - от 2018 г. И той обаче казва същото - повече публично финансиране! Но при нас очевидно маймуните се ловят с трици.         \n      \n \t\n", "date": "2018.05.08", "title": "Суперпромени на тънко  "}
{"url": "http://www.duma.bg/node/166299", "text": "Делото на Карл Маркс е неотменима част от историята. Това заяви лидерът на БСП в София Калоян Паргов при откриването на научната конференция по повод 200 години от рождението на Маркс, на която домакин беше Руският културно-информационен център. \"В публикация за вестник \"Тайм\" Майкъл Шуман отбеляза, че Маркс не е само в миналото и настоящето, а ни гледа и от бъдещето, тъй като неговата революция предстои да се материализира. Най-известните теоретици на общественото развитие днес от Стиглиц през Жижек до Чомски признават гениалните догадки на Маркс и неговите предвиждания за самоизяждането на капитализма\", припомни Паргов. Той е категоричен, че трудовете на Маркс формират във философията диалектическия и историческия материализъм, в теорията на принадената стойност и на класовата борба.  \nПаргов отбеляза, че за социалистите годишнината е повод за празник. \"Най-верният последовател на Маркс Димитър Благоев се качва на политическата сцена на следосвобожденска България с ясното съзнание за собствената си историческа мисия на интелигент, на демократ, на родолюбец, жадуващ свобода, доброта, справедливост и щастие за всички. Могъщото оръжие, което Дядото придоби в учението на марксизма, му позволи да открие работническата класа в България. С това да даде тласък на научната мисъл и да подпомогне създаването на новата обществена сила, която един ден, още при неговия живот, ще стане централната ос на българската история\", подчерта Паргов.     \n \t\n", "date": "2018.05.08", "title": "Делото на Карл Маркс е неотменима част от историята"}
{"url": "http://www.duma.bg/node/166273", "text": "\"Младежкото обединение на БСП е доста разпознаваемо в чужбина\" \n\"Конференцията в София бе изключително неуспешна. Младите хора не бяха чути\" - Г-н Бериевски, приключва мандатът ви като международен секретар на Младежкото обединение в БСП, какво успяхте да направите през последните две години? \n- В мое лице вече имаме представител в ръководния орган на Младите европейски социалисти. Успяхме да посетим десетки мероприятия. Командировали сме може би 100 членове на МО на летни лагери, семинари, форуми и обучения по цял свят и по-конкретно в Европа. \n- Прави ли това младежкото обединение на БСП по-разпознаваемо на международната сцена и успяхте ли да приложите у нас някои от практиките, които срещнахте в чужбина? \n- При всички положения МО на БСП е доста разпознаваемо в чужбина, особено с представителите си, пътували по различни международни мероприятия. Вярваме, че нашето мнение е важно за младите европейски социалисти и за Младежкия социалистически интернационал. Допитват се до нас по различни казуси. Мога да дам пример с реакцията спрямо Европейската младежка конференция, която се проведе в София през април. По наша воля и с международна подкрепа излязохме с обща позиция защо провеждането на тази конференция категорично бе неуспешна. \n- Какъв бе проблемът с провеждането й? \n- Конференцията бе изключително неуспешна. Не бих си позволил да коментирам нощните заведения и полуголите танцьорки. Основният проблем бе в това, че младите хора не бяха чути. В центъра на Европейската младежка конференция седи структурният диалог. Той означава властимащите да седнат на една маса с представителите на младежките организации, да работят заедно и да изготвят политики за младите хора. Това категорично не се случи в София. За трите дни младежките делегати от цяла Европа, които бяха 250, получиха думата само в рамките на 30 минути. Има категорични доказателства, че в тези 30 минути е имало конкретни подставени въпроси, които да бъдат отправени към г-н Бойко Борисов и министър Красен Кралев... \n- Представителят на БСП в Националния младежки форум, който участва на събитието, Мина Кутева, всъщност не е присъствала. Това ли бе причината за така получилото се забавяне в позицията на МО? \n- Не смятам, че позицията ни се е забавила. Вие знаете, че МО в БСП има структура, с която трябва да се съгласува всеки документ. Още в самото начало, когато разбрахме за проблема, реагирахме моментално. Просто има конкретен процес по одобрение на съответната позиция и документ. Не сме се забавили - позицията ни бе публикувана два дни след провеждането на конференцията.  \n- Смятате ли, че след този скандал ще се подобри диалогът с младежките структури, преди няколко дни например в спортното министерство министър Красен Кралев прие Националния младежки форум... \n- Искрено се надявам. Явно, че е имало ефект. Ето, нашето обединение влезе и в националните медии с позицията си, с конкретните ни въпроси, явно бе обърнато внимание. Надявам се, че властимащите са си взели бележка. Ние поискахме едно извинение - ясно ни е, че оставки в България не се подават току-така, дори когато са заслужени. В Европа това е работещ модел и винаги, когато има проблем, конкретният министър подава оставка, в България това не се случва. Затова поискахме елементарно нещо като извинение, но така и не го получихме. Въпреки че имаше и откровени лъжи по адрес на председателя на Младежкия европейски форум от председателя на Младежи ГЕРБ Георг Георгиев... \n- Споменахте, че покрай този скандал МО е влязло в медиите, с какви новини бихте искали да присъствате в новините? \n- По-скоро с конкретните политики, които предлагаме.  \n- Кои от каузите ви бихте искали да получат повече медийно внимание? \n- Инициативата и законопроектът за културния чек. Изключително важно е младите хора да се обогатяват, да ходят на театър и на различни мероприятия. Културният чек, който ГЕРБ отхвърлиха в парламента, беше една изключителна инициатива. Тя предвижда всеки младеж до 18 г. да получи ваучер на стойност 200 лв., предназначен  за книги или културни мероприятия. Това е една прекрасна инициатива, но за съжаление не срещнахме подкрепа от страна на управляващите.  \n- Кандидатирате се за председател на МО, това ли ще е един от приоритетите, които ще отстоявате? Кои са основните неща, на които смятате да заложите, ако спечелите доверието на делегатите? \n- Ако стана председател, съм заложил в своята визия \"Пътна карта на председателя\". Тя предвижда в рамките на една година председателят да обиколи абсолютно всяко населено място. Искам да се обърне внимание на всеки, независимо дали той или тя, е част от някакво ръководство или е редови член. \n- Възможно ли е с това да успеете за 365 дни? \n- Абсолютно да! Сметката съм я направил - ще отнеме между 8 и 12 месеца да се обиколят абсолютно всички области. По седмица за всяка. Смятам, че това е основополагащо. \nТрябват повече обучения, може би това ще е вторият ми приоритет. Виждаме, че има нещо като вакуум между поколенията. Определено във възрастовата група между 30 и 40 и няколко години липсват кадри. За да може тези кадри да имат съответните умения, ние трябва да ги обучим. За да ги обучим, трябва да създадем кадрова банка, в която всеки член на МО ще има профил и съответно да се види на какви обучения е ходил, къде трябва да се засили неговото присъствие и къде да бъде изпратен. За да може хората да са готови, когато трябва, да поемат дадени функции. \n- Бяхте част от досегашното ръководство на МО, какво бихте искали да промените в организацията? \n- Така нареченото райониране - в момента България е разделена на 4, аз искам да я разделя още \"по-ситно\" и всеки член на бъдещото бюро да отговаря за две области. Ще очаквам в края на месеца всеки член на бюрото да подава доклад за състоянието на областта - какво се планира, какви са идеите на структурите по места, за да може ние през цялото време да имаме диалог и да работим заедно. \n- Споменахте международните лагери, на подобни мероприятия все пак ходят определен брой участници, смятате ли да го увеличите, а и да организирате подобни събития у нас? \n- Да, смятам да увелича броя на хората, да има по-добро представителство от всички части на страната. \nВ своята визия съм заложил и веднъж годишно да се провежда т.нар. национален летен лагер. Ако съберем по 10 души от област, мисля, че има къде да проведем подобно мероприятие с между 300 и 500 участници. В рамките на 4-5 дни, с обучения и тиймбилдинг, придружено с интересни млади лектори. Имам желание да направим национален лагер, а защо да не поканим и гости? Те може да са млади европейски социалисти, както и представители от Западните Балкани. Хубаво е да обменяме опит. Знаете, че наскоро подписахме споразумения с партията на Мило Джуканович в Черна гора и с тази на Зоран Заев в Македония. В договорите пише, че ще има засилен обмен и комуникация между младежките организации. Това е предпоставка ние да направим съвместни лагери с тези държави.     \n \t\n", "date": "2018.05.08", "title": "Вярваме, че нашето мнение е важно за младите европейски социалисти  "}
{"url": "http://www.duma.bg/node/166269", "text": "Често на \"Евровизия\" се изпращат не само представителят на определена страна участничка и екипът, отговарящ за подготовката на сценичната му изява, но и много други атрибути. Зад всяка песен се крие определена история, проблеми, лични победи и разочарования. Например цяла Естония е загрижена дали и как до сцената ще стигне скъпият тоалет на Елина. Стойността на роклята е 65 000 и това е само малка част от средствата, инвестирани от балтийската държава в тазгодишната песенна надпревара. \nНорвегия пък привлича вниманието на публиката с факта, че за втори път страната ще бъде представлявана на \"Евровизия\" от Александър Рибак, който през 2009 г. с рекорден брой точки (387) спечели музикалното състезание със забавния хит \"Fairytale\". Изпълнителят, цигулар, композитор и актьор от беларуски произход също така ще остане в историята с песента \"That`s How You Write a Song\", записана с \"щастливия\" номер 1500. \nА финландката Саара Алто възнамерява да покори феновете от различни страни с парчето \"Monsters\", което звучи на 34 езика! Акустичната му версия, в която певицата като истински полиглот без проблем преодолява различни лингвистични предизвикателства, наистина заслужава адмирации.  \nВ същото време пушилката, която се вдига преди конкурса, често няма никакво съществено значение. Около някои песни се шуми повече или пък оглушително се мълчи. Но най-същественият бонус на \"Евровизия\" е възможността да победи парче, което до началото на музикалната надпревара се е смятало за аутсайдер дори на полуфиналите. Затова е много интересно всеки да се опита да познае коя композиция ще се класира първа и какви места ще заемат останалите участници. Разбира се, добре е да се обърне внимание на прогнозите, които дават някои експерти в тази сфера. Например според \"Betsafe\" шанс да спечелят имат следните 5 страни: \n* Израел (Нета Барзилай с \"Toy\") - 37% вероятност. \n* България (\"Equinox\" с \"Bones\") - 14%. \n* Естония (Елина Нечаева с \"La forza\") - 13%. \n* Чехия (Миколас Йозеф с \"Lie to Me\") - 13%. \n* Австралия (Джесика Маубой с \"We Got Love\") - 10%. \nТазгодишната \"Евровизия\" ще посрещне представители на 43 държави с мотото \"All Aboard!\" (\"Всички на борда!\") - своеобразна препратка към мореплавателната традиция на Португалия и в частност към Лисабон като исторически най-стария атлантически порт в Европа. В първия полуфинал днес, 8 май, ще участват 19, а във втория на 10 май - 18 страни. Във финала на 12 май ще се класират 10 от събралите най-голям вот през двете вечери, като към тях ще се присъединят 6 страни, чието участие е гарантирано по право като основатели на музикалното състезание.  \nКонкурсът води началото си от 1956 г. и може да се похвали с аудитория от над 600 млн. телевизионни зрители. Този факт го превръща в един от най-популярните музикални формати в света. В първата \"Евровизия\" се изявяват 7 държави с по две песни всяка. Оттогава обаче в надпреварата се допуска само по една композиция на участник, като премиерата й не бива да се е случила по-рано от 1 септември предходна година. Според правилата изпълненията може да са на всякакъв език, но най-често печелят динамични парчета на английски. Напоследък повечето страни залагат именно на този формат. Но има, разбира се, и изключения. Така например през 2006-а на първо място безапелационно се класират бруталните хард рокери \"Lordi\", а само година по-късно триумфира лирическа балада на сръбски в изпълнение на Мария Шерифович. Преди това (2004) атрактивната певица Руслана покорява конкурса с екзотичното ритмично парче \"Wild Dances\" (\"Диви танци\") на родния си украински и на руски. \nИнтересен детайл е, че най-многоброен победител на надпреварата е Ирландия - цели 7 пъти, като 3 от тях са поредни. Следват я Швеция с 6 първи места, Великобритания (най-често тя е и в тройката лидери - 22 класирания), Франция и Люксембург - с по 5, и Холандия с 4. Най-малко късмет в конкурса има Норвегия, която 10 пъти е последна във финалната подредба на \"Евровизия\". \nНе бива да се пренебрегва и фактът, че сцената на музикалното шоу се превръща в бляскав трамплин за звезди от ранга на \"AББA\", Селин Дион, Тото Кутуньо, Ал Бано и Ромина Пауър, Рафаел, Хулио Иглесиас и др. \nНадпреварата има колкото строги, толкова и либерални правила. Забранено е на сцената да се излиза с истински животни. От 2002 г. всяко издание избира собствена тема, придружена от мото и визуални символи. Любопитно е също, че националността на изпълнителя не играе никаква роля за победата. Дори не е задължително да е гражданин на държавата, която представлява на конкурса. Участието на \"Евровизия\" се разрешава на навършилите 16 години, за по-малките съществува детски вариант на формата. Преди това обаче Сандра Ким от Белгия печели конкурса през 1986-а, когато е едва на 13, и така става най-младата победителка в престижното музикално състезание. \nПо време на изявата на подиума не бива да има повече от 6 души: певци, танцьори, бек вокалисти и музиканти. Не се допуска плейбек, всичко се случва абсолютно на живо, затова репетициите са доста продължителни, много изморителни и изключително прецизни. Освен славата, първото място предвижда и договор с Европейския съюз за радио и телевизия (European Broadcasting Union, EBU), както и задължително участие в някои прояви на международната организация плюс гастрол. \nМалцина са наясно с още един немаловажен нюанс: в конкурса участват не страните на ЕС, а държави, влизащи в състава на Съвета на Европа, или членки на EBU. Тоест става дума за особен списък. Например сред тях са и 7 претенденти, които имат правото да се явят на музикалната надпревара, но никога не са го правили: Египет, Йордания, Либия, Тунис, Ливан, Ватикана и Алжир. От 2015 г. по специална покана и с особен регламент в случай на победа в състезанието се включва Австралия. \nСпоред правилата е забранено да се гласува за собствена страна (от територията й), вотът трябва да е за някоя друга. Това обаче поражда интересен ефект, наречен съседска подкрепа - често хората дават максимум точки не на песента, харесвана от тях най-много, а на участници от държави, с които имат общи географски граници, близко икономическо сътрудничество и културно-исторически корени. Заради това \"Евровизия\" почти постоянно е подложена на критика, а организаторите едва ли не перманентно въвеждат нови правила за избор на победителя. Също така с цел да се избегне подобен ефект се прави сложен жребий за изпълненията в полуфиналите, като се взема предвид и допълнителният вот на професионалното жури. Обаче публиката напоследък активно го критикува за странния избор, който понякога няма нищо общо с масовото гласуване на участващите в определянето на фаворита. * 38 000 зрители - толкова през 2001 г. се събират на футболния стадион \"Паркен\" в Копенхаген, който остава в аналите на конкурса като най-голямата концертна зала на открито в историята на \"Евровизия\". \n* 3 пъти хитовете на ирландеца Джони Логан му осигуряват победа в песенната надпревара: като изпълнител през 1980 и 1987 г. и автор на парчето \"Why Me\", написано за Линда Мартин през 1992 г.  \n* 1500 души е населението на ирландското градче Милстрийт - най-малкия домакин на музикалното състезание през 1993 г. \n* 8 пъти \"Евровизия\" се провежда във Великобритания. Страната петкратно посреща участниците и публиката след победа на свой представител, а в останалите случаи спасява конкурса от провал след отказа на някои държави да организират шоуто. \n* Най-пасивната страна, изпращала свой изпълнител на надпреварата, е Мароко: за цялата над 60-годишна история на \"Евровизия\" кралството само веднъж - през 1980-а, се включва в музикалната борба. \n    \n \t\n", "date": "2018.05.08", "title": "Кой ще остане извън борда на \"Евровизия\" "}
{"url": "http://www.duma.bg/node/166281", "text": "На церемония в Големия кремълски дворец Владимир Путин за четвърти път положи клетва като президент и встъпи в длъжност за 6-годишен мандат. Присъстващите на церемонията около 5000 министри, депутати, сенатори, съдии, дипломати и други изпяха химна на Русия. \n\"Осъзнавам колосалната си отговорност пред народа и Русия и смятам за свой дълг да направя всичко за мирното и процъфтяващото бъдеще на страната\", посочи президентът. Като приоритетни задачи на държавата той посочи образованието, здравеопазването, грижите за пълноценното майчинство и детството. \n\"Тази година ще отбележим 25-годишнината от Конституцията на Русия. Тя подчертава неоспоримата ценност и приоритет на правата и свободите на гражданите. Именно в хармоничното единство на свободния гражданин и отговорното гражданско общество виждам стабилната основа за развитието на Русия\", отбеляза държавният глава. \nТой подчерта, че Русия е изправена пред исторически решения, които ще определят съдбата й десeтилетия напред. По думите му никакви прегради и обстоятелства не трябва да пречат на Русия да определя сама своето бъдеще. \"Научихме се да отстояваме своите интереси, възродихме гордостта за Отечеството, за нашите традиционни ценности. Опитът показва, че днес трябва да пазим постигнатото и върху тази основа да се движим, разбира се, напред\", изтъкна руският лидер. \nПрезидентът напомни и отговорността на държавата: \"Хората справедливо искат проблемите, които ги безпокоят, да се решават без заобикалки, към техните предложения, забележки, изисквания да се отнасят с необходимото внимание, такива понятия като репутация, чест, отзивчивост, откритост да се превърнат в норма за всички равнища на властта\". Путин отбеляза, че само активната въвлеченост на гражданите в държавните дела ще позволи да продължи нейното обновяване. Колкото по-силно хората осъзнават значимостта на своята роля в това отношение, толкова по-ефективно и по-бързо ще бъде движението напред, убеден е Владимир Путин. \nТой спечели президентските избори на 18 юни още от първия тур със 76,69% от гласовете при висока избирателна активност - 67,54 на сто. \nПървите два мандата на Путин бяха по 4 или общо 8 години (2000-2008). Но след промени в конституцията мандатът на държавния глава беше удължен до 6 години. Първият шестгодишен мандат на Путин беше от 2012 до 2018 г., а вторият ще е до 7 май 2024 г. Съгласно конституцията един и същи президент може да управлява страната най-много два поредни мандата. \nОт 2008 до 2012 г. президент на Русия беше настоящият премиер Дмитрий Медведев. Както се полага, той подаде оставка след встъпването в длъжност на преизбрания президент, но Путин отново предложи кандидатурата му за премиер, която трябва да бъде гласувана в Държавната дума. Очакват се обаче промени в сравнение с досегашното правителство. \nПутин се радва на 82-процентен рейтинг в страната си, но се оказва, че е висок и рейтингът му в чужбина. Жителите на Германия, Франция и Италия го смятат за най-силния световен лидер, гласи допитване на френската компания IFop. Така смятат по 34% от немците и французите и 38% от италианците. На същото мнение са и 26% от британците и 23% от американците. Втори е Доналд Тръмп - 25% от жителите на Франция, 27% на Германия, 29% на Италия, 43% на САЩ и 33% на Великобритания. Трети е китайският лидер Си Цзинпин, а германската канцлерка Ангела Меркел е останала четвърта.      \n \t\n", "date": "2018.05.08", "title": "Социалната сфера става приоритет за Путин"}
{"url": "http://www.duma.bg/node/166282", "text": "Американец начело на съда за Косово \nАмериканският прокурор Джек Смит ще ръководи Специалният съд за военни престъпления в Хага извършени по време на войната в Косово, в периода 1998-1999 година. Смит бе избран за главен прокурор на съда. Специалният съд ще разследва извършените от косовските албанци престъпления над сръбското цивилно население от страна на Армията за освобождение на Косово. \"За мен е чест и удоволствие да ръководя този съд\", каза Смит пред председателя на Специалния съд Екатерина Трендафилова. В Германия издирват осъдената „Баба нацист“ \nГерманската полиция издирва 89-годишна баба, осъдена по няколко обвинения за отричане на Холокоста, след като тя не се яви за излежаване на присъдата си. Урсула Хавербек, наречена \"Бабата нацист\" от германските медии, беше съдена през октомври за подбудителство и осъдена на две години затвор. Но тя не се яви в затвора, за да започне да излежава присъдата си, до крайния срок за това на 23 април. Хавербек някога е била председател на крайно десен тренировъчен център, затворен през 2008 г. за разпространение на нацистка пропаганда. Полша доволна от новия бюджет на ЕС \nПолша омаловажи възможното орязване на финансирането от страна на ЕС, казвайки, че проектът за бюджет на блока е добра стартова позиция, въпреки предупрежденията на Брюксел, че Варшава може да се изправи пред санкции заради противоречивата си съдебна реформа. Полският външен министър Яцек Чапутович обаче заяви, че \"има и нови потоци за финансиране на нови дейности\" и че \"Полша ще се възползва от това\".  ГСДП: Санкциите срещу Русия не постигнаха целта си \nИкономическите санкции на Евросъюза срещу Русия не постигнаха целта си, заяви в интервю за в. „Велт“ заместник-председателят на германските социалдемократи Мануела Швезиг. “В интерес на Германия и Русия е да се премине към отмяна на взаимните санкции“, каза Швезиг, която е и премиер на провинция Мекленбург-Предна Померания.   \n \t\n", "date": "2018.05.08", "title": "Кратки новини"}
{"url": "http://www.duma.bg/node/166283", "text": "Канцлерът на Германия Ангела Меркел заяви, че Париж и Берлин са постигнали съгласие по най-фундаменталните въпроси за Европа, но двете държави понякога се разминават по отношение как да се процедира с еврозоната, информира Ройтерс. \nПрезидентът на Франция Еманюел Макрон предлага реформи, включително Европейският механизъм за стабилност в еврозоната да бъде превърнат в Европейски валутен фонд и назначаване на финансов министър на валутния съюз. \nГерманският вестник \"Ханделсблат\" пише, че топ политици от консерваторите на Меркел искат тази седмица да се прокара резолюция, която отхвърля обединяване на дълга на държавите в Европа и фискална политика без контрол на националните парламенти. Те също така са против планове на Европейската комисия за европейски финансов министър. \nВ Европейския съюз предстоят сериозни дебати и за бъдещия бюджет след напускането на Великобритания, но Меркел не спомена дали е разговаряла с Макрон и по този въпрос.     \n \t\n", "date": "2018.05.08", "title": "Меркел: С Франция сме единни за Европа"}
