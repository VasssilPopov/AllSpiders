{"url": "https://duma.bg/genat-na-iznevyarata-se-predava-po-nasledstvo-n182421", "text": "Учени установиха, че съществува ген на изневярата, който се предава по наследство. Във връзка с тези открития сексолозите прогнозират, че броят на кръшкачите ще се увеличава, а в близкото бъдеще при сключване на граждански брак няма да има клетва за вярност. Същите експерти доказали, че в периода на овулация жените се отдават на мимолетни връзки, за които впоследствие дори не си спомнят. Според специалистите гените на изневярата при дамите се активизират именно в този период, докато при господата те са в постоянна активност. Генът, отговорен за мъжката изневяра, е DRD4. Той осигурява изработването от организма на хормона на удоволствието - допамин, с който господата привикват. Представителите на силния пол не могат да живеят без този наркотик и си го набавят със случайни връзки. Друг специалист от Лондон доказва, че 40 на сто от изневерите при жените се предават по наследство, а при мъжете процентът скача до 80. Австралийски учени стигнаха още по-далеч и откриха у човека ген на съпружеската изневяра. Става въпрос за модификация на AVPR1A. Според съвременната наука този ген командва производството на белтъци, които оказват влияние върху активността на рецептори в главния мозък. Според експертите от университета в Куинсленд, Австралия, този ген подтиква хората да имат по-голям сексуален апетит и да са по-склонни да се стремят към няколко интимни връзки едновременно. Специалистите са на мнение, че въпросният ген влияе само на поведението на жените.", "date": "2019.01.08", "title": "Генът на изневярата се предава по наследство"}
{"url": "https://duma.bg/polovinata-roditeli-sa-vav-feysbuk-kato-shpioni-n182420", "text": "Почти половината от родителите с фейсбук акаунти са се присъединили към социалната мрежа, за да шпионират децата си, сочат данните на Education Database Online - онлайн ресурс, който помага на кандидат-студенти и учащи да научават за нови образователни възможности и програми. Майките и бащите се надяват по този начин да получат повече информация за това с кого ходят техните дъщери и синове, какво правят по партита и какво мислят за своите родители. Освен това цели 43% от тях признават, че проверяват почти всекидневно фейсбук страниците на децата си. А броят на американските майки с акаунти в социалната мрежа се е увеличил от 50 на 72% между 2010 и 2012 г. 92 на сто от родителите са фейсбук приятели със своите деца - без съмнение поне отчасти със задната мисъл да следят техните дейности, твърдят експерти.", "date": "2019.01.08", "title": " Половината родители са във фейсбук като шпиони"}
{"url": "https://duma.bg/yavor-gardev-gostuva-v-su-s-kaligula-n182427", "text": "Режисьорът и философ Явор Гърдев ще се срещне със студентите и преподавателите от Факултета по класически и нови филологии, Философския факултет и Факултета по славянски филологии, участващи в избираемия интердисциплинарен курс \"Античността в художествената литература и естетиката\", включен в учебния план на специалността класическа филология на СУ. Събитието е на 9 януари от 18.30 ч. в конферентната зала на университета. От 18.30 ч. ще бъде показан пълен видеозапис на \"Калигула\" от Албер Камю, знаковата постановка на Явор Гърдев във Варненския драматичен театър \"Стоян Бъчваров\", отличена с две награди \"Икар 2009\" - за сценографията на Никола Тороманов и за майсторското техническо осъществяване на ДТ Варна, както и с \"Аскеер 2009\" за изгряваща звезда на Димо Алексиев. След огромния си успех в България, \"Калигула\" на Явор Гърдев обиколи със запомнящо се европейско турне Русия, Франция и Белгия, припомня Виолета Тончева. След излъчването на видеозаписа на \"Калигула\" разговорът с Явор Гърдев ще започне в 20.45 ч.", "date": "2019.01.08", "title": " Явор Гърдев гостува в СУ с \"Калигула\""}
{"url": "https://duma.bg/65-ot-balgarite-podkrepyat-nedovolstvoto-sreshtu-paketa-makron-n182465", "text": "Протестите на превозвачите, които ще се проведат на 10 януари в Брюксел, са съпътствани от висока обществена подкрепа у нас, показват данните от експресно национално представително проучване на \"Екзакта Рисърч Груп\". В отговор на въпроса \"Подкрепяте ли или не протестите на превозвачите срещу новите европейски изисквания за международен транспорт (пакета \"Макрон\")?\", 64,6 на сто от анкетираните отговарят с \"да\", а 7,9 на сто - с \"не\". 27,5 на сто нямат мнение по въпроса.  \"Българите, които са пряко заети в транспортния бизнес, са около 150 000 души. Тези хора заработват за себе си около 4000 лв., с които пазаруват, въртят българската икономика - 17% от БВП. Ако бъдат приети промените в пакета \"Мобилност\" те, заедно със семействата си, близо 450 хил. души ще трябва да емигрират от страната, за да работят в западни фирми\". Това коментира пред БНТ евродепутатът Ангел Джамбазки. \"Битката сега е на център-периферия, има глад за шофьори в цяла Европа. Ако някой иска да ви привлече, ще трябва да предложи по-големи заплати. Но те не искат да дават по-високи възнаграждения, а да фалират източните предприемачи и да вземат работната ръка, коментира Джамбазки. ", "date": "2019.01.08", "title": " 65% от българите подкрепят недоволството срещу пакета \"Макрон\""}
{"url": "https://duma.bg/kim-chen-un-pristigna-izneznadvashto-v-kitay-n182484", "text": "Лидерът на Северна Корея Ким Чен-ун пристигна изненадващо в Китай. Визитата му е официална и ще продължи четири дни. Посещението му е по покана на китайския президент Си Дзинпин и е четвъртото за по-малко от година. Ким Чен-Ун отпътува за посещението с бронирания си влак, придружен от съпругата си и делегация от високопоставени чиновници, съобщи агенция Xinhua. Посещението протича при засилени мерки за сигурност. Очаква се лидерите на Китай и Северна Корея да обсъдят срещата на Ким с президента на САЩ Доналд Тръмп. След като двамата си размениха покани за разговори, се очаква те да се срещнат във Виетнам. Визитата на Ким идва на фона на спекулациите за подготвяна втора среща между него и американския президент Доналд Тръмп.  Според анализатори с посещението си Ким също така цели да покаже на Тръмп, че страната му има и други икономически и дипломатически възможности, освен тези, които Вашингтон и Сеул могат да й предложат.", "date": "2019.01.08", "title": "Ким Чен-ун пристигна изнезнадващо в Китай"}
{"url": "https://duma.bg/petar-hubchev-e-parvi-pri-trenorite-n182417", "text": "За Треньор №1 на годината очаквано беше избран Петър Хубчев. Националният селекционер спечели приза за първи път в своята кариера, след като изпревари Димитър Димитров (Лудогорец/Иртиш) и Златомир Загорчич (Славия). Бронзовият медалист от САЩ 1994, който изкачи \"трикольорите\" в трета урна за квалификациите, събра 265 т. в анкетата на в. \"Труд\". Под негово ръководство националите спечелиха 11 т. от 6 мача в Лигата на Нациите, завършвайки на второ място. \"Лъвовете\" надиграха Словения (2:1), Норвегия (1:0) и Кипър (2:1), както завършиха наравно в Кипър (1:1) и със Словения в София (1:1), а паднаха само в Осло с 0:1, но загубата се оказа решаваща за първото място в групата. \"Трябва да благодаря на много хора. Не само защото съм длъжен, а защото наистина е така. Семейството, че ме търпи такъв, какъвто съм, ръководството на БФС - изпълниха всички наши претенции. На всички футболисти, с които работихме, за абсолютно професионално им отношение. Преди години носенето на фланелката означаваше много. Мисля, че през тази година се възвърна това нещо. Ще направим всичко възможно да класираме отбора за Евро 2020\", закани се Хубчев.", "date": "2019.01.08", "title": "Петър Хубчев е първи при треньорите"}
{"url": "https://duma.bg/obezobrazena-sofiya-n182433", "text": "Въпреки засиления интерес към него, особено в последно време, някои все още си мислят, че Тайланд е остров, река, планина дори и не могат да си представят държава колкото Франция, но в Азия, на 9000 километра от България, с население от 70 милиона души, столица с 16 милиона жители и много строги закони срещу всеки, който си позволи да безобразничи. Един пример: наскоро в столицата Банкок бяха арестувани двама чуждестранни туристи - млад англичанин и млада шведка. Пияни, те очернят със спрейове стената на седемвековна крепост. Заловени са от полицията, снимани са от фотографи и телевизионни оператори пред извършеното от тях, показани са на цял Банкок, на цял Тайланд и на цял свят (включително България) за назидание. Намесата на двете посолства за тяхното освобождаване не е уважена и сега тези злосторници ги чака тежко наказание: до 8 години затвор, до 30 000 долара глоба или... и двете! Друг пример. Преди година-две в метрото на Банкок швейцарски студент омазва със спрей един от вагоните. На мига е възпрян от пътниците, арестуван е и въпреки силното застъпничество на Швейцария, страна с голямо влияние, в която се намират едва ли не половината пари на света, той е осъден без никакво колебание на 3 години затвор и глоба от 10 000 долара! Сингапур така се спаси от милионите дъвки, плюти по улиците, САЩ - от милионите фасове: свирепи глоби от 1000 до 30 000 долара, съд, затвор, общественополезен труд. Вижте, обаче, какво става в София, която, представяте ли си, даже имаше безумната идея в сегашното си състояние да се бори за Европейска столица на културата!? Град, където години наред се лъскат, и то некадърно, една-две улици в центъра за милиони левове, а девет десети от територията е сметище, развалина и позор. При това град, в който уж осветените и уж охраняваните улици в същия този център са така омазани със спрейове, така обезобразени, че няма една сграда чиста и човек го е гнус да мине оттам. В същото време, за да оправдае своята пълна неспособност да реши проблема, своята пълна капитулация пред цапачите, кметицата Йорданка Фандъкова влиза умело и пъргаво в роля:  \"Ама, моля ви се, това са художници, сърце не ми дава да пречим на такива таланти!\" И така си карат години наред софийските управници - прикрити зад това удобно лицемерие. При което - нито един глобен с тежка глоба, нито един показан по всички телевизии, нито един затворен за безобразията си, както правят хората дори в другия край на света. Подобно поведение на властта, разбира се, окуражава злосторниците и те безнаказано опетняват и сквернят де що видят чиста сграда. Дори НДК - център на европредседателството, бе надраскан на много места, та в навечерието на голямото събитие работници замазваха цапаниците с боя. Едва свършило всичко, ето ти същите цапаници отново, при което никой вече не го е еня - нали европредседателството е приключило... Като зараза, като епидемия обезобразяването на София се прехвърля по културни сгради и паметници, в стари и нови автобуси, в стари и нови трамваи и тролейбуси, че дори в гордостта на столицата - метрото. Под носа на служители, охранители, полицаи и пред погледите на хиляди пътници - винаги безучастни свидетели!? Забатачени в ремонтите и ремонтите на ремонтите в центъра на града, управниците на София и огромният чиновнически апарат под тяхното тъй мъдро ръководство, затварят очи и сладко спят, щом дойде реч за нещо друго - лениви, нехайни, безотговорни, те сякаш живеят на друга планета. И тъй като мисленето хич не им е силна страна, не се сещат, че е възможно да избегнат това ужасно умствено напрежение. Просто следва да направят същото, което хората ч-а-а-к на 9000 километра от нас са приложили с желязна ръка, за да се справят с проблема. Не се сещат и друго, но твърде важно - колко скоро идват местни избори, след които, току-виж, някои може да се окажат много изненадани, направо смаяни и кой знае защо - изплашени...            ", "date": "2019.01.08", "title": "Обезобразена София"}
{"url": "https://duma.bg/priz-n182424", "text": "Аржентинският писател и филмов продуцент Гийермо Мартинес бе удостоен с наградата \"Надал\" за своя роман \"Престъпленията на Алисия\". Това е най-старата литературна награда в Испания, която се присъжда за най-добро непубликувано произведение", "date": "2019.01.08", "title": "Приз"}
{"url": "https://duma.bg/kristina-yosifova-i-hermann-gshayder-otvaryat-cherna-kutiya-n182425", "text": "Изложбата \"Черна кутия\" на Кристина Йосифова и Херманн Гшайдер ще бъде открита в галерия-книжарница \"София прес\", ул. \"Славянска\" 29, на 14 януари от 18 до 20 ч. и ще продължи до 31 януари. \"Черна кутия\" е заглавие-метафора, в което се събира желанието на двамата автори да обединят в една експозиция произведенията си (дърво и камък) и произтичащите от това игри на светлина и сянка, моделираща форма и празно пространство. Идеята за съвместна изложба идва естествено, тъй като двамата споделят всекидневието, работното пространство, живота, както и концепциите си за изкуство. Черната кутия е образ на носител на информация както за целия полет, така и за съжителството, разбиранията на двама творци и възприемането на заобикалящия ги свят. Те обичат експеримента и изследват докрай възможностите на дадена тема и нейните образи в материал, пояснява Олимпия Николова-Даниел.", "date": "2019.01.08", "title": " Кристина Йосифова и Херманн Гшайдер отварят \"Черна кутия\""}
{"url": "https://duma.bg/yasen-petrov-futbolat-veche-e-sport-%E2%84%961-v-kitay-n182434", "text": "На 8 септември Ясен Петров застана повторно начело на втородивизионния китайски Шъдзяджуан Евър Брайт, с когото през 2014 г. спечели промоция за местния футболен елит. Бившият полузащитник, чиято кариера преминава през \"Ботев\" (Пд), \"Пирин\" (ГД), \"Левски\", \"Локомотив\" (Сф), \"Ухан\" (Кит), \"Нанджин\" (Кит), \"Алки\" (Ларнака, Кип), \"Славия\", \"Мелен\" (Гер) и \"Тенис Борусия\" (Гер), е единственият българин, който ще се подвизава в най-бързо развиващата се във футбола държава в света, в чийто елит през последните години бяха направени десетки трансфери за 8-цифрени суми в евро. В най-многолюдната страна в света специалистът, известен като \"Пловдивския Джанини\", е водил още ДБейджинг ЕнтърпрайсисУ и ДХънанУ, а у нас \"Локомотив\" (Сф), \"Ботев\" (Пд), ДЧерно мореУ, \"Локомотив\" (Пд), \"Нафтекс\", \"Левски\" и \"Ботев\" (Вр).  Като футболист печели два пъти Купата на България с \"Локо\" (Сф) през 1992 и с \"Левски\" 4 г. по-късно. Като наставник през 2006 извежда ДЧерно мореУ до финал, загубен от ЦСКА с 1:3. Петров е роден на 23 юни 1968 г. в Пловдив. Семеен, със съпругата му Силвия имат трима наследници - Елени, Ванеса и Ясен джуниър. По-голямата от двете дъщери - Елени, през февруари ги направи дядо и баба на първородна внучка Силви. - Целта е да се завърнем в Суперлигата, тъй като ще е уникално постижение не само за мен - един треньор да вкара в елита два пъти един и същи тим. Никой досега не го е правил. Футболът се развива интензивно, в Китай и всичко футболно е адски различно в сравнение с Европа. 2 дни преди мач пътуваме със самолет, връщаме се пак така... Трябва да имаш здрава психика, за да устоиш. През сезон 2018 г. отборът завърши 6-и от 16 тима във втория ешелон, като в последните 8 мача играхме с всички отбори от топ 5, включително и двете най-трудни гостувания. Ще говорим с шефовете да привлечем класни чужденци. - Истината е, че може би съм малко късметлия. Имах мечти, винаги съм работил за тях. Трудя се здраво, имам хубав екип. Божидар Костадинов, който сега е в \"Септември\" (Сф), беше в началото с мен, в \"Хънан\" пък бях с Иво Тренчев. За предстоящия сезон ще взема в екипа ми още двама българи - Георги Шейтанов за треньор на вратарите и Коце Видолов. Работя още с Мирослав Косев и Александър Георгиев. В Шъдзяджуан температурите са почти както в София и не може да се тренира, затова първите две седмици от подготовката ще бъдем в Гуанджоу, там е малко по-топло. После на остров Хайнан - това са Хаваите на Китай. Сетне идва Китайската Нова година и от 1 до 7 февруари футболистите се прибират при семействата си. Очаквам и ние да се приберем в България и да видим нашите близки. После заминаваме за Кипър, за 18 дни, там ще направим контроли с европейски отбори, дори с риск да ни понапердашат малко. Прибираме се в Шъдзяджуан и започва първенството. - Горд съм с тези момчета. Жоро остава  в историята като най-добрия чужденец, играл в отбора. Виждам, че въпреки неговите 37 г., все още дърпа \"Черно море\". Правил съм опити в предишен мой отбор в Китай да взема българин, няма да казвам име. Но на този етап не виждам кого от България да взема. Търся попълнение от чужбина основно за атаката. - Всичко си зависи от човека, по принцип бразилците бързо привикват. Сега в отбора е именно конгоанецът Жуниор Мапуку, играл в България за \"Берое\" и \"Левски\". Заварих максималния брой от четирима чужденци в отбора. С двама от тях работих и при миналия ми престой - с бразилеца Матеус, играл финал в Лига Европа с украинския \"Днипро\" (Днепропетровск) през 2015 г., и с венецуелеца Марио Рондон, с когото работихме и в Супер Лигата. Четвъртият ДпришълецУ е сърбинът Ален Мелунович. Мапуку обаче получи счупване на коляното на една тренировка, видяхме се, дано се възстанови бързо, очаквам го да се включи в подготовката. Според регламента в отборите от Втора лига само двама чужденци могат да бъдат едновременно на терена и в групата за даден мач. Задължително обаче в такъв случай трябва да има и двама местни футболисти до 23 години. Имаме доста добри млади играчи, повечето от тях започват и завършват мачовете. В Суперлигата пък може да има до трима чужденци, но това значи и трима китайци до 23 г. Разковничето е да успееш да се сработиш с китайските футболисти. А те са прекрасни момчета и комуникацията ми с тях е много добра. Трябва да вземеш максимума от техните качества. Чужденците логично имат разлика в нивото с местните, обикновено те са нападатели и оползотворяват шансовете за гол. Само за 3-4 години нивото на Суперлигата се вдигна неимоверно. Карам пета година като треньор в Китай и няма място за сравнение с началото. Играхме последните домакинства на стадион за 60 000 души, но желанието ми е да приемаме съперниците ни на нашия стадион. Той е с капацитет за 35 000 и е на 10 минути от хотела. Съоръженията не могат да бъдат описани. Човек не ги ли види, няма как да разбере. В последните години отбори, изпаднали от Суперлигата, не могат да се завърнат в следващия сезон. Това говори за сериозна конкуренция. Има 6-7 отбора от второто ниво, гонещи промоция. - Бях на два мача у нас - на националите срещу Словения и на пловдивското дерби \"Локо\" - \"Ботев\" (0:2). Феноменален гол на Тодор Неделев, на такива неща трябва да се радваме, че ги виждаме. По телевизията гледах доста двубои, включително на \"Левски\". Дразни ме, когото в български отбор има само двама българи, да речем. В това отношение сред позитивните примери е \"Славия\". - Познавам и Петьо Хубчев, и помощниците му. Взимат максимума от това, с което разполагаме. Не мога да кажа нищо лошо за момчетата. Липсва малко майсторство, но срещу Словения видях страхотно себераздаване. Може би, ако играеха в този мач Кирил Десподов и Тодор Неделев, щяха да променят хода на събитията. - Само хубави спомени. Пожелавам на всички, които сега работят в клуба, пълен стадион, запалки, огньове по трибуните. В България се работи изключително трудно, трябва да сме по-позитивни. И трябва да си помагаме повече, не да си пречим. Има малко негативизъм над нормата. Българският футбол тъпче на едно място, трябва да погледнем повече към създаването на български футболисти, да погледнем към тези, които ще заменят сегашните, да се създадат условия децата да играят футбол, не да седят пред компютрите и телефоните. Сегашните деца са различни и трябва да намерим начина да ги накараме да обичат това, което правят. Синът ми тренира в отбора на ДШъдзяджуанУ до 13 г., клубът вече има отбори във всички възрастови групи. Не всеки се справя в \"Левски\" заради напрежението. Никой от \"Герена\" не ме е търсил през лятото, въпреки че нямах работа, бях със съпругата ми на круиз в Хърватия. Стигнал съм до едно ниво в моята професия, а в Китай трябва да си здраво стъпил на земята и да приемаш следващи предизвикателства. Все пак съм ДутъпкалУ някаква пътека, трябва максимално да вървим по нея и да я разширим. Дано с нашата работа отворим врата и за друг български треньор, защото китайското първенство е сред най-бързо развиващите се.  - Много си обичам България, наистина. С моята съпруга пътуваме по Европа доста, правим сравнения, обиколили сме различни места, но най ни е хубаво у дома. Бил съм на почти всички места в Китай, стара култура, всеки ден получаваш изпитание и научаваш нещо ново. Щастлив съм, че мога да работя там. Един такъв 11-милионен конгломерат като Шъдзяджуан трябва да се види, има възможности за всичко. Много интензивен, всеки пътувал в Китай знае за какъв мащаб говоря. - Пълни стадиони, финансова обезпеченост, футболът е много приятен. В Китай наложиха футбола по страхотен начин. В първия момент беше бум, но сега стана спорт №1. Звезди, желани от \"Ливърпул\", идват в Азия. В следващия етап обаче китайците нямаха гръмки трансфери, а акцентът е да създават играчи. Този ход беше нещо като реклама. Сега има страшно много школи. Всеки голям гранд има школа. Китайските фенове са много чисти. Няма го хулиганството от Европа. Нещата наистина са много чисти.", "date": "2019.01.08", "title": "Ясен Петров: Футболът вече е спорт №1 в Китай"}
{"url": "https://duma.bg/srabskiyat-yuzhen-vyatar-idva-v-kinata-ot-11-yanuari-n182426", "text": "Един от най-гледаните сръбски филми за всички времена - \"Южен вятър\" на Милош Аврамович, ще излезе в българските киносалони на 11 януари. С над 700 000 зрители до момента, филмът е сред големите хитове на сръбското кино за последните 20 години. Участват Милош Бикович, Драган Белогърлич, Небойша Глоговац и българските звезди Христо Шопов и Ивайло Захариев. Сюжетът: Мараш е автокрадец и популярен член на белградския ъндърграунд. Под опеката на Царя работата върви добре. Докато не прави грешката да открадне S-класата на български наркодилър, пътуваща към най-големия сръбски бос...", "date": "2019.01.08", "title": "Сръбският \"Южен вятър\" идва в кината от 11 януари"}
{"url": "https://duma.bg/korab-potana-v-cherno-more-n182452", "text": "Откриха безжизнените тела на шестима моряци, 7 други бяха спасени вчера, след като товарен кораб потъна край турското черноморско крайбрежие. От вътрешното министерство на Турция съобщиха, че съдът, плаващ под панамски флаг, е подал сигнал за бедствие, когато корабът се е намирал на 77 морски мили от пристанищния град Самсун. Екипажът на търговския съд се е състоял от 13 души от Азербайджан, Русия и Украйна.", "date": "2019.01.08", "title": "Кораб потъна  в Черно море"}
{"url": "https://duma.bg/berlin-izdirva-haker-n182453", "text": "Около 50 от случаите на изтекли данни на общо 994 германски политици се смятат за сериозни, обявиха службите за сигурност на страната, цитирани от ДПА. Това означава, че лични данни, снимки и кореспонденция са станали публични. Засегнати са бивши и настоящи личности на изборни длъжности, но в повечето случаи е публикувана само информация за контакт. Германският канцлер Ангела Меркел е сред стотиците политици, засегнати от изтичането на лични данни. Те бяха разпространени в линкове, публикувани в туитър миналия месец, но привлякоха общественото внимание едва в петък. Германските власти, които отговарят за сигурността на данните, бяха остро критикувани, след като се разкри, че Федералната служба за информационна сигурност (BSI) е знаела от по-рано за хакерската атака и изтичането. Изтичането на данни предизвика голям шок в Германия и може да разклати отново управляващата \"голяма коалиция\".", "date": "2019.01.08", "title": " Берлин издирва хакер"}
{"url": "https://duma.bg/v-gartsiya-uvelichavat-minimalnata-zaplata-n182454", "text": "Увеличение на минималната заплата ще бъде първата важна стъпка от серия мерки на правителството в Атина, заяви правителственият говорител Димитрис Дзанакопулос в интервю за агенция АНА-МПА. Минималната работна заплата в Гърция в края на 2018 г. официално е била 586 евро, но в действителност, по данни на Евростат е възлизала на 684 евро, защото работещите в Гърция продължават да получават 14 заплати годишно.", "date": "2019.01.08", "title": "В Гърция увеличават  минималната заплата"}
{"url": "https://duma.bg/uvelichavat-se-britantsite-koito-iskat-da-sa-v-es-n182455", "text": "Точно преди \"Брекзит\" да стане факт ново проучване във Великобритания показва, че повечето британци вече желаят страната им да остане член са ЕС. Ако референдумът се извърши сега, 46% ще гласуват за оставане, 39% за напускане, а останалите не са решили. В този вариант съотношението между привържениците на ЕС и критиците му е 54 към 46% в полза на оставането. Подкрепата дори нараства - предишно допитване от миналата година показа, че 52% от британците са били срещу \"Брекзит\".", "date": "2019.01.08", "title": " Увеличават се британците,  които искат да са в ЕС"}
{"url": "https://duma.bg/kratki-novini-n182450", "text": "Националният координатор за НАТО Стево Пендаровски в интервю за Телма каза, че в Гърция не се очакват големи проблеми по отношение на предоставянето на подкрепа за Договора от Преспа след преминаването му в Македония. \"Македония, както политически, така и военно, е готова да стане член на НАТО след приключване на процеса с името\", каза той. Президентът на Египет Абдел Фатах ас Сиси откри огромна катедрала близо до Кайро по повод православното Рождество Христово, празнувано от египетските копти. Катедралата \"Рождество Христово\" се намира на 45 км от Кайро. Това ще бъде най-голямата катедрала в Близкия изток. Най-малко десет души са загинали, 13 са ранени при експлозия на бомба в източната афганистанска провинция Пактика. Сред загиналите има две деца. Нито една терористична групировка не е поела отговорност за кървавата трагедия. Времето в Гърция отново ще се влоши - силен студ и мраз се очакват в централната и северната част на страната, а в южните и крайбрежни райони - силни ветрове и спорадични бури. По-специално, в Атика се очакват силни снеговалежи, които от планините постепенно ще обхванат и районите с по-ниска надморска височина.", "date": "2019.01.08", "title": "Кратки новини"}
{"url": "https://duma.bg/chuzhdentsi-ot-es-shte-mogat-da-kupuvat-balgarska-zemya-n182444", "text": "Граждани и фирми от страни членки на Европейския съюз ще могат да купуват земеделски земи в България. Това предвижда проектозаконът за собствеността, поземлените отношения и опазването на земеделските земи, публикуван за обществено обсъждане до 16 януари т.г.  Право на собственост върху земя в България ще имат чужденци и юридически лица от държавите по Споразумението за Европейското икономическо пространство като Исландия, Лихтенщайн и Норвегия, предвижда проектозаконът. Земя не могат да придобиват дружества, чиито съдружници или акционери са пряко или косвено офшорни фирми, е записано в преходните и заключителните разпоредби на проектозакона. Чуждите граждани и фирми ще имат право на ползване на земеделски земи или други ограничени вещни права върху земеделски земи при условия и по ред, определени със закон, предвиждат новите текстове. Досега в българското законодателство имаше сериозно ограничение - чужденец, който иска да купи българска земя, трябваше да е пребивавал в България най-малко 5 години. Това изискване за \"уседналост\" бе законово уредено през 2014 г., когато изтече мораториумът за придобиване на земя от чужденци. Още в края на 2013 г. обаче Европейската комисия предупреди, че ако не се разреши придобиването на собственост на чужди граждани, ще започне наказателна процедура срещу България за неспазване Договора за функционирането на ЕС. Той забранява ограниченията в движението на капитали между държавите членки. През 2016 г. ЕК даде ултиматум на страната ни да премахне изискването за \"уседналост\" и да престане да третира по различен начин гражданите на ЕС, като ги дели на местни и чужденци. Подобни ограничения за покупка на земеделска земя от чужденци въведоха и страни като Унгария, Латвия, Литва и Словакия, които също бяха заплашени с наказателни процедури от ЕК. С промяната на нашето законодателство отпада забраната чужденци да купуват българска земя. Ограниченията остават в сила за граждани и фирми от страни извън Евросъюза, каквито са например Турция, Македония, Русия, Украйна и др. Земя не могат да придобиват дружества, чиито съдружници или акционери са чужденци или фирми извън страните от ЕС. Земи от Държавния поземлен фонд ще се дават без търг по пазарни цени на млади фермери на възраст до 40 години, предвиждат други текстове в проектозакона. Идеята е те да ги ползват само за един вид земеделски култури и то с определена площ - до 10 декара за създаване и отглеждане на зеленчукови култури, до 20 декара за създаване и отглеждане на трайни насаждения и до 50 декара за отглеждане на едногодишни полски култури. Срокът за отдаване под наем или аренда за създаване на зеленчукови култури и за отглеждане на едногодишни полски култури е до 10 стопански години, а за създаване и отглеждане на трайни насаждения - до 30 стопански години. Целта на облекчението е да се стимулират младите земеделски стопани да създават нови стопанства или да разширяват съществуващи. Промяната на възрастовата структура на заетите в земеделието лица е сред приоритетите на новата Обща селскостопанска политика на ЕС.", "date": "2019.01.08", "title": "Чужденци от ЕС ще могат да купуват българска земя"}
{"url": "https://duma.bg/vlastta-v-gabon-osueti-prevrat-n182451", "text": "Говорител на правителството на Габон обяви, че политическата ситуация в страната е \"под контрол\" след опита за военен преврат. Уточнява се, че четирима от бунтовниците са били арестувани от властите. Пети се издирва. Младши офицери обявиха по-рано, че за завзели властта, за да \"възстановят демокрацията\" в богатия на петрол Габон, където семейството на боледуващия лидер на страната е на власт в продължение на 50 години. Войниците поеха контрола над държавното радио в 4,30 часа местно време, като прочетоха кратко изявление, обявяващо \"Национален съвет за възстановяване\". Настоящият лидер Али Бонго наследи баща си Омар Бонго като президент през 2009 година. Той беше преизбран с малка разлика през 2016 г. в избори, които бяха белязани от насилие и обвинения в измами. Кореспондент на Би Би Си отбелязва, че опитът за преврат е дошъл като огромна изненада. Армията винаги е била възприемана като лоялна към семейството на Бонго, защото е доминирана от президентската гвардия, която в по-голямата си част идва от родния край на Бонго. Бонго, който е бил извън страната в продължение на два месеца, е получил инсулт през октомври и е бил лекуван в Мароко. Той се опита да сложи край на слуховете за неговото здравословно състояние с телевизионно обръщение за Нова година, в което каза, че се чувства добре. Разбунтевалите се войници обаче заявиха, че са били разочаровани от посланието, наричайки го \"жалка гледка\" и \"непреклонен опит да стои на власт\".", "date": "2019.01.08", "title": "Властта в Габон осуети преврат"}
{"url": "https://duma.bg/proveryavat-obshtina-blagoevgrad-za-samnitelna-obshtestvena-porachka-n182471", "text": "Агенцията за държавна финансова инспекция ще разгледа обществена поръчка за изграждане на LED осветление в Благоевград след сигнал на Антикорупционния фонд (АКФ). На 28 септември оттам алармират за нередности в допълнително споразумение по договор между общината и Обединение \"LED светлина 2015\". Контрактът е на стойност 1 845 663,56 лв. и е сключен през 2015 г. Две години по-късно страните подписват допълнително споразумение за още 433 363,19 лв. заради възникнали непредвидени обстоятелства. Оказва се, че за 45 от общо 47 подобекта по проекта са били установени силно корозирали стълбове, дефектирали кабели и други технически проблеми. Според АКФ е съмнително извършването на допълнителни дейности за премахване на пропуските. Констативните протоколи сочат, че обстановката на терен налага строително-монтажни работи извън посочените в договора. Не стават обаче ясни причините, поради които допълнителните дейности не са включени в първоначалния проект и договора от 2015 г. Освен това плащането по допълнителното споразумение е извършено през 2017 г., въпреки че 20 дни по-рано Общинският съвет в Благоевград е отхвърлил предложението на кмета за промяна на поетия дългосрочен дълг и промяна на общинския бюджет, за да се заплати на изпълнителя. По-късно то е било одобрено, след като плащането вече е извършено.", "date": "2019.01.08", "title": "Проверяват община Благоевград за съмнителна обществена поръчка"}
{"url": "https://duma.bg/kristalina-georgieva-zastava-nachelo-na-svetovnata-banka-n182472", "text": "Кристалина Георгиева застава от 1 февруари начело на Световната банка, съобщи агенция Ройтерс. Новината бе потвърдена от финансовата институция. Бившият български еврокомисар ще изпълнява временно длъжността президент на една от най-влиятелните международни организации за финансова и експертна помощ. Причината е изненадващата оставка на настоящия президент на банката Джим Йон Ким, който е с мандат до 2022 г. Според Ройтерс става дума за \"лично решение\" на Ким. Точно преди две години Георгиева обяви, че е поканена лично от президента да заеме новия пост главен изпълнителен директор на Световната банка. На 2 януари 2017 г. тя обяви, че напуска Европейската комисия, а мястото й бе заето от Мария Габриел, но с нов ресор.", "date": "2019.01.08", "title": "Кристалина Георгиева застава начело на Световната банка"}
{"url": "https://duma.bg/nad-350-hil-balgari-praznuvaha-ivanovden-n182473", "text": "Над 350 000 българи отпразнуваха Ивановден. Над 151 000 мъже у нас носят името Иван, 57 000 - Иванка, а кръстените с производните им имена са 359 750 души. Св. Йоан Кръстител се почита като покровител на кумството и побратимството. На Ивановден продължават обичаите и обредите, свързани с вярата в чудодейната здравеносна сила на водата. На този ден младоженците отиват на гости в дома на своите кумове и им носят кравай, млин, ракия и вино. Кумовете ги канят на тържествена обща трапеза, която включва варено жито, фасул, ошав, баница, кървавица, печена луканка, свински ребра със зеле. На Ивановден всеки именик трябва да почерпи. Лоша поличба е, ако никой не почете именика или не му дойде на гости.", "date": "2019.01.08", "title": "Над 350 хил. българи празнуваха Ивановден"}
{"url": "https://duma.bg/zadarzhaha-oshte-dvama-za-krazhbata-na-kartinite-na-maystora-n182474", "text": "Още двама души са задържани за кражбата на картините на Владимир Димитров - Майстора и Димитър Киров - Ди Киро, от къщата на наследника им в София. Единият от задържаните е арестуван в неделя вечерта, а другият се е предал вчера. Преди тях полицията арестува Атанас Йончев - Наско Дългия, който е купил картините от двамата крадци. Пред него те твърдели, че намерили ценните платна на изоставен таван и взели близо 3000 лева за цялата колекция. Припомняме, че на 3 януари стана ясно, че са откраднати картини на Владимир Димитров - Майстора. По последна информация общият брой на откраднатите произведенията е 13. Част от платната са намерени на два адреса в София - в кварталите \"Лозенец\" и \"Хаджи Димитър\". Изчезналите картини не са били застраховани. Собственикът на ограбения дом Павел Антонов,  обясни, че вероятно кражбата е станала на 30 декември, но той е уведомил полицията след Нова година, тъй като бил извън България.", "date": "2019.01.08", "title": "Задържаха още двама за кражбата на картините на Майстора"}
{"url": "https://duma.bg/skandalat-s-kupenite-pasporti-stigna-do-bryuksel-n182476", "text": "Със заглавието \"#България: Разкриват, че корупцията при продажба на паспорти стига до върха\" сайтът eureporter.co в Брюксел разнищва скандалите около Държавната агенция за българите в чужбина (ДАБЧ). От медията са интервюирали бившата шефка на дирекция \"Българско гражданство\" в ДАБЧ Катя Матева за сигналите, които тя е подавала срещу ръководството. В началото на материала се припомня, че в България има разследване за издадените документи за българско гражданство за последните 10 г., \"период, който съвпадна с двата мандата на предишния президент\", уточнява сайтът. Медията отбеляза, че е разкрита корупционна схема, която се оказва свързана с управляваща партия. Пише, че през 2016 г. Матева е блокирала издаването на около 7000 документа, тъй като не отговаряли на изискването за български произход. Изданието твърди, че това е довело до уволнението й и до публични критики от вицепремиера Красимир Каракачанов. Според тях тезата на Матева е доказана след последвалия арест на шефа на ДАБЧ Петър Харалампиев. Тя самата все още се бори срещи нечестното й освобождаване от поста. Сайтът припомня, че на 29 октомври миналата година прокуратурата обяви, че е разбила корупционна схема, задвижвана от чиновници, които дали паспорти на хиляди чужденци срещу подкупи до 5000 евро. Отбелязва се и свързаността на Харалампиев с ВМРО. Отбелязано е, че арестите са 5 години след първоначалното разследване на Матева и две след като тя се опитала да прекрати порочната практика. Твърди се, че тя е информирала българското разследване, че лидерът на ВМРО Красимир Каракачанов, сега вицепремиер, е получавал между И550 и И1,500 за всеки македонец, получил наш паспорт. Пред изданието Матева заявява, че е започнала да сглобява пъзела през 2012 г. Имало човек, който твърдял, че представлява между 2 и 5 хил. души. Адресите на желаещите гражданство били еднакви, имало около десетина, които постоянно изскачали. Един от адресите на посрединиците бил на столичната ул. \"Пиротска\" 5, където има офис на ВМРО, друг на \"Искър\" 6 съвпада с този на имот на фондация, обвързана с партията. Много от кандидатите се регистрирали в благоевградското село Бело поле, където кметът от ВМРО управлява трети мандат. Тя заподозряла измамна схема заради адреси в трафопост, малки апартаменти и необитаеми сгради, които били посочени като дом за десетки и дори стотици хора. Когато Матева надушва скандала, новоизбраното тогава правителство, по думите й, има за политическа цел не разбиването на корупцията, а да дискредитира предишния президент Георги Първанов. През 2013 и 2014 г. правосъдното министерство констатира нередности, въпреки това ДАБЧ продължава да действа по познатия начин, припомня сайтът. Ако това зависеше от мен, никога нямаше да приема България в Шенген заради безотговорното правителство, заявява Матева във връзка с Механизма за сътрудничество и проверка над страната ни. Според нея ЕС не бива да приема страна членка да има толкова корумпирани хора в правителството си. \"Тези, които критикуват правителството, не биват чути в България. Затова страната е на толкова ниско място в Индекса за свобода на медиите\", обобщава Матева. Уволнената чиновничка твърди, че се притеснява за живота и безопасността си, по думите й властите са спрели социалните й осигуровки. \"В България имаме клиентелистка държава, има имитация на демокрация, това не прави хората щастливи, нито им гарантира достоен живот. Затова някои са носталгични за комунизма, когато е имало относително чувство за сигурност и някакво спокойствие\", завършва интервюто си Матева.", "date": "2019.01.08", "title": " Скандалът с купените паспорти стигна до Брюксел "}
{"url": "https://duma.bg/iliyana-yotova-lipsata-na-sigurnost-e-beleg-na-nasheto-vreme-n182477", "text": "Липсата на сигурност бе определена от вицепрезидента Илияна Йотова като белег на нашето време. Заедно с посланика на Великобритания Ема Хопкинс тя анонсира второто издание на инициативата \"Посланик за един ден\". Йотова обаче направи и кратка оценка за реалностите в страната и света, като отбеляза, че един от проблемите е суспендирането на човешки права. \"Достатъчно основание ли е общата ни несигурност, която е свързана с престъпност, с миграция, с липсата на достатъчно и сигурни работни места и др., за да се отказваме сами от защитата на собствените си човешки права? Нещо повече, да се примиряваме със суспендиране на права, когато това става буквално пред очите ни и в технологичния XXI век. Права, които са извоювани от различни поколения и които ние считахме в един момент, че са дадени завинаги\", попита риторично тя. Йотова отбеляза, че днес като излишен лукс се счита дори дискусията за човешки права. \"От няколко години ние страните членки на ЕС разполагаме със специален документ - Хартата за човешките права. Ако днес обаче направим един прочит на този документ, ще видим, че много малко от него се изпълнява и повечето от текстовете фигурират само на хартия\", отбеляза тя. По думите на вицепрезидента кризата от 2008 г. продължава да хвърля сянка и е възродила озлоблението, отчуждението и егоизма. Страхът за собственото оцеляване измести понятия и човешки отношения като солидарност, съпричастност и принадлежност, обобщи тя. По думите й страховете и несигурността раждат насилие и агресия. На прицел са уязвими групи, алармира Йотова. Според нея сегрегацията и изолирането на ромските училища продължава да е проблем. Вицепрезидентът засегна и домашното насилие. Апатията може би е най-тежката диагноза за нас като общество, добави тя. Идеята за промяна на нещата и възможността за развитие на лидерство у млади български момичета е и една от причините Йотова да подкрепи кампанията \"Посланик за един ден\". Инициативата е свързана с Международния ден на жената, който се отбелязва на 8 март. С тематично есе до 250 думи момичета между 15 и 19 години могат да се включат в надпреварата. Победителките в конкурса ще имат възможност да работят с посланичката за един ден, обясни Ема Хопкинс. Във второто издание на инициативата девойките ще могат да работят и с жена ръководител в неправителствена организация. Йотова предложи една от финалистките да дойде и в президентската институция за ден.", "date": "2019.01.08", "title": "Илияна Йотова:  Липсата на сигурност е белег на нашето време "}
{"url": "https://duma.bg/geshev-obvini-banev-za-ruska-hibridna-voyna-sreshtu-balgariya-n182475", "text": "Арестуваният Николай Банев е получил достъп до телефон в килията си, скрит в кутия от натурален сок. С него бизнесменът се свързал с руски лобисти и е подготвял хибридна война срещу България, както и медийна атака срещу прокуратурата. Това обяви изненадващо в телевизионно интервю зам. главният прокурор и ръководител на Спецпрокуратурата Иван Гешев. Eкспертиза на телефона още не била направена, но според Гешев през него са водени разговори за създаване на евразийска народна партия, която да защитава чужди интереси в България. В замяна Банев поискал за семейството си политическо убежище в Русия, защото у нас се чувствал репресиран. Шефът на спецпрокуратурата се разходи по всички теми от обществено-политическия живот. Не пропусна да подчертае, че не изключвал бившата кметица на \"Младост\" Десислава Иванчева да използва лъжи в защитата си. Мястото на ареста й било въпрос на лош късмет. Гешев изрази съмнение дали Иванчева ще успее да осъди България в Страсбург. Той съобщи, че турският съд е дал съгласие за екстрадицията на Митьо Очите, остава това да направят и министърът на правосъдието, и президентът Ердоган. Гешев витиевато отговори, че пред него не стоял въпросът дали да става главен прокурор. Отказа да обяви и следващата акция на прокуратурата, но призна, че е казал на колегите си, че ще е тежко и трудно, ще бъдат оплювани, но ще е интересно.", "date": "2019.01.08", "title": "Гешев обвини Банев за \"руска хибридна война\" срещу България"}
{"url": "https://duma.bg/rekordno-niski-temperaturi-dnes-n182480", "text": "Един от най-студените дни за тази зима ще е днешният. Температурите навсякъде ще са под нулата през целия ден, като на места ще стигат до минус 20 градуса. В почти цялата страна, с изключение на югоизточните райони, е в сила жълт код. Тази сутрин температурата в Кнежа падна до минус 19 градуса, на Мусала бяха отчетени минус 24 градуса. И дневните стойности ще останат под нулата днес.  При толкова ниски температури се налага и промяна на работното време за хората, които се трудят на открито – да се избягват най-студените часове от деня и да се правят по-чести почивки в топли помещения, напомнят от Главната инспекция по труда.   В столицата екипи на дирекция \"Аварийна помощ и превенция\" извършват обходи и  следят състоянието на пътните настилки. Във връзка с ниските температури кризисните центрове за настаняване на хора работят денонощно. През изминалата нощ 129 души са потърсили подслон в центровете. Гражданите могат да подават сигнали за хора, останали без дом на тел 112., напомнят от Столичната община. Европа също остава в плен на зимата. В Австрия все още има места, откъснати от света. Петима туристи загинаха при лавини, а двама са в неизвестност. В германската провинция Южна Бавария снежната покривка достига половин метър. Училищата в най-тежко засегнатите райони са затворени, властите призовават гражданите да избягват пътувания. Холандските авиолинии днес отменят 160 полета от и до Амстердам заради прогноза за буря. Очакват се ураганни ветрове със скорост на вятъра до 100 километра в час. Температурите в Гърция продължават да падат, като в следващите дни се очакват стойности от минус 20 градуса.", "date": "2019.01.08", "title": "Рекордно ниски температури днес"}
{"url": "https://duma.bg/shivachki-chakat-zaplati-ot-2016-i-2017-godina-n182478", "text": "Неуредици между институции забавят изплащането на дължимите заплати на около 150 шивачки от Дупница. Те са работили в италианска фирма за обувки, която е обявена в несъстоятелност. Жените все още очакват да получат възнагражденията си за 2016 и 2017 г. С решение на Софийския градски съд от 7 декември 2018 г. дружеството е обявено в несъстоятелност по искане на Главната инспекция по труда. Шивачките вече подали заявление да получат заплатите си от Фонда за гарантирани вземания на работниците и служителите. Някои имат да вземат по три заплати за минал период плюс обезщетения при съкращения, болнични, отпуски. Проблемът е, че няма определен синдик на фирмата, който да подготви документацията с конкретните суми за получаване, коментират експерти, съобщи БНР и поясни, че ще трябва решение на централното ръководство на НОИ. Ведомостите са в София, защото съдебното дело е в столичен съд. Просто институциите си прехвърлят топката една на друга и не искат да свършат работа, оплакват се работниците. Проучване на ДУМА показа, че фирмата е \"А.М. Шуус\" ЕООД с италиански собственик, регистрирана в София, и се занимава с производство на обувки от кожа със средно и високо качество. Още през лятото на 2015 г. работници от \"А.М. Шуус\" ЕООД в Дупница излязоха на предупредителен протест заради забавени заплати, отменени летни отпуски и лоши условия на труд. Тогава във фирмата работеха около 530 души. През януари и февруари 2018 г. шивачките от Дупница проведоха поредица от протести, получиха подкрепата на синдикатите и на омбудсмана Мая Манолова. В началото на април миналата година ГИТ започна процедура за обявяване в несъстоятелност на италианската фирма, която тогава дължеше около 97 хил. лв. на близо 150 шивачки от Дупница.  От началото на април до края на 2018 г. ГИТ инициира от името на работници и служители откриването на 44 производства за обявяване в несъстоятелност на работодатели, които дължат възнаграждения, съобщиха за ДУМА от изпълнителната агенция.", "date": "2019.01.08", "title": "Шивачки чакат заплати от 2016 и 2017 година"}
{"url": "https://duma.bg/kazusat-s-libiya-e-chastno-praven-smyata-rosen-zhelyazkov-n182481", "text": "Става въпрос за частно-правни взаимоотношения с международен елемент, заяви транспортният министър Росен Желязков пред БНР в коментар по казуса с Либия, която заплаши, че ще задържа български кораби в нейни води. Джамахарията си търси правата, след като частни съдебни изпълнителни и представители на частна охранителна фирма са сменили флага на либийския кораб, който от 2017 години е на пристанище Бургас. Либийските власти обаче възприемат случая като политически, защото в акцията са присъствали официални представители на Гранична полиция и Морска администрация Бургас. Либия смята действията ми за отвличане на либийски кораб и отнесе случая до ООН. Триполи смята, че е застрашен националния суверенитет на Джамахирия. Министър Желязков обясни, че \"в момента се анализират последиците и действията, които могат да се предприемат\". По думите му това \"са част от дипломатическите маневри на Либия\". На друго мнение е журналистът Георги Милков, който пръв разпространи информация за ситуацията.  Въпросът при казуса с либийския танкер, отвлечен или конфискуван, е в действията на българските власти, коментира той пред Нова тв. При частния съдебен охранител и частната охрана въпросът е от частен търговски интерес, но качването и подкрепата, която те са имали от страна на Морска администрация и Гранична полиция въвлича българската държава, обясни Милков. Милков разследва случая с арестувания либийски танкер, на който в края на миналия месец е свален флагът, без да има окончателно съдебно решение - напротив в деня, 21 декември, в който има решение на ВАС, освобождаващо танкера от арест, а ЧСИ-то се позовава само на решение на първа инстанция на Бургаския съд. Точно на 21 декември обаче танкерът вече е отплавал с новия флаг и новия екипаж. Той и в момента не се намира в български териториални води, но е съвсем близо, вижда се от Бургас, посочи Милков. Въпросът е за действията на държавните власти, допълни той и обясни, че е непонятно отношението на Морска администрация и Гранична полиция. Корабът е задържан от две години и е ясно, че текат съдебни процедури, които не са свършили. Журналистът смята обаче, че случаят може да има по-сериозно развитие. Либийците няма да се откажат и няма да си оставят интересите така, особено когато става въпрос за пари, подчерта Милков. Скоро трябва да стане ясно как Либия ще действа по случая, тъй като в София се намира пратеник на либийския премиер.", "date": "2019.01.08", "title": "Казусът с Либия е частно-правен, смята Росен Желязков"}
{"url": "https://duma.bg/imitirashtite-mlechni-produkti-shte-se-prodavat-samo-opakovani-n182458", "text": "От 14 януари 2019 година имитиращите млечни продукти ще трябва да бъдат опаковани в индивидуална потребителска опаковка и потребителите ще могат да ги намират на точно обозначени щандове. Произведените по-рано имитиращи продукти, етикирани преди влизането в сила на новата наредба на МЗХГ, което стана на 19 юли миналата година, можеха да бъдат в търговската мрежа до 13 януари.  Целта на промените е да се гарантира по-добра защита на производителите на мляко и млечни продукти от нелоялната конкуренция на имитиращите продукти, като в същото време се осигури информация за купувачите, която е полезна и за тяхното здраве.  Миналото лято беше променена и Наредба №1 за хигиената на храните, така че влагането на растителни мазнини в истинските млечни продукти да бъде предотвратено още в мандрите. Според нейните разпоредби производителите на мляко и млечни продукти и производителите, които разфасоват и преопаковат мляко и млечни продукти, не могат да произвеждат, разфасоват и преопаковат имитиращи продукти, съдържащи в състава си мляко, в един и същи обект, регистриран по Закона за храните.", "date": "2019.01.08", "title": "Имитиращите млечни продукти ще се продават само опаковани"}
{"url": "https://duma.bg/fermi-minavat-na-roboti-i-softuer-n182445", "text": "Кравеферма в Добричка област планира да внедри роботи за доене на животните, тъй като среща трудности с намирането на кадърни работници. Тя не е единствената у нас, която се ориентира към роботите. Още преди близо 10 г. във ферма за млечни крави край харманлийското село Доситеево бе внедрен супермодерен робот за доене. На Международната селскостопанска изложба АГРА в Пловдивския панаир старозагорска фирма представи високопроизводителен робот, който може да дои до 130 крави три пъти в денонощието. Като част от технологично състезание на НАСА, българи изобретиха мобилно приложение за отглеждане на кокошки. Апликацията ChicksBook управлява птицефермата, дава съвети за отоплението й, за отглеждането и храненето на кокошките. При опасност от буря, изпраща известия на мобилния телефон на собственика и го предупреждава да прибере кокошките. Сензорна станция за дистанционно наблюдение на пчелина разработи българска иновативна компания. Технологията позволява на пчелари с над 50-100 кошера да получават от разстояние данни като температура на кошера, тегло, влажност, нива на активност на колонията. „На база различни фактори можем да кажем, че този кошер е без майка или че е в състояние преди роене“, разказва един от създателите на технологията инж. Сергей Петров. Преминаването към роботи и специализиран софтуер за управление на ферми, за да се компенсира недостигът на трудова сила в земеделието, е тенденция в цял свят, като в Съединените щати фокусът върху развитието на тези технологии е особено силен. Проучване на Федерацията на земеделските бюра в Калифорния показва, че 55% от анкетираните фермери се оплакват от липса на квалифицирани работници, а това число е близо 70% за тези, които зависят от сезонната работна ръка.  През последните години земеделските производители прибягват до роботи, като се надяват те да решат проблема с недостига на работна ръка, да намалят разходите за заплати и да повишат качеството на продукцията. Федералното правителство, някои фондове за рисков капитал и стокопроизводители вече са предприели стъпки за финансирането на технически разработки и според Market Engine пазарът на селскостопански роботи ще достигне 75 млрд. долара до 2025 г.  Сред новите технологии са робот, който замества 20 работници при прибирането на марули; самонасочваща се роботизирана косачка, която превръща окосената трева в пелети за собствено гориво, за отопление и електричество; машина за бране на ягоди с 24 „ръце“, чиито движения се насочват чрез оптичен сензор. Наскоро изследователи от Европа и Израел сглобиха робот, който може по 20 часа на ден да бере пипер в оранжерия. Разработката се нарича Sweeper и е подкрепена от Европейския съюз като част от програмата за иновации „Хоризонт 2020“. Робот с формата на сфера, експериментален проект на испанска компания, се грижи за торенето, плевенето, поливането и унищожаването на вредителите в посевите. Холандци разработиха робот от ново поколение с капацитет 180 издоявания дневно. Цената му е $210 000, но пък повишава млеконадоя с 10-15%. Все повече земеделци в Германия, Франция и Холандия минават на автоматизирани системи, особено в млечното говедовъдство. В Германия в 10,5 на сто от стопанствата използват доилни роботи, а 40,7 на сто от фермерите са готови да инвестират в такава покупка, сочат данните от допитване до 20 000 млечни говедовъди.  Достъпът до работна ръка е оценен като втората най-голяма трудност пред земеделския бизнес в България след работата с държавните органи, сочи анкетата на Института за пазарна икономика сред земеделски производители. Перспективата за работа в селскостопанското производство е все по-непривлекателна, сочи друго проучване, проведено от групата на Прогресивния алианс на социалистите и демократите в Европейския парламент през 2015 г. Според националното проучване „Състояние и перспективи пред младите фермери в България“, представено през 2018 г., 15 на сто от младите земеделски стопани определят като първостепенен проблем липсата на квалифицирана работна ръка. ", "date": "2019.01.08", "title": " Ферми минават на  роботи и софтуер"}
{"url": "https://duma.bg/predlozhiha-dvoyni-danatsi-za-bogatite-v-sasht-n182456", "text": "Александрия Окасио-Кортес започна с гръм и трясък мандата си като най-младата жена, която някога е избирана в Конгреса на САЩ тази седмица, като предложи облагане на свръхбогатите с данъци от 60 или 70 процента. Произлизащата от трудово семейство 29-годишна нюйоркчанка се старае да проправи път на предизборните си обещания. \"Хората ще трябва да плащат справедливия си дял от данъците\", каза тя в неделя в предаване по CBS. Предложението е част от амбициозен данъчен план, наречен „Нов зелен договор“, който цели да елиминира въглеродните емисии до 2030 година. Заглавието е препратка към \"Новия курс\" на Франклин Рузвелт, който той прилага в Америка в годините след Голямата депресия през миналия век. Самоопределилата се като демократичен социалист конгресменка, вече сдобила се с прякора AOК (от инициалите на трите й имена), предложи ултрабогатите да бъдат обложени с данъци до 70%, за да се финансира този план. \"Погледнете нашите данъчни ставки още през 60-те години и когато имате система за прогресивно данъчно облагане, данъчната ви ставка, да речем, от нула до 75 000 долара, може да бъде 10% или 15% и т.н.\", обясни Окасио-Кортес. “Но след като стигнеш до 10 милионния долар, понякога виждаш данъчни ставки от 60 до 70%, което не означава, че всичките 10 милиона долара се облагат с изключително висок процент. Означава, че докато се изкачваш по тази стълба, трябва да допринасяш повече. \" Най-високата пределна данъчна ставка сега е 37% след фискалните реформи на президента Доналд Тръмп. По-рано тя беше 39,6%. Въпреки че има малки шансове за успех, предложението на младата конгресменка вече получи значителна подкрепа и със сигурност ще предизвика дебат отвъд Океана.  То постави Окасио-Кортес на първата страница на “Ню Йорк Дейли Нюз”, снимки от което бързо се превърнаха в хит в туитър. Анализатор на „Вашингтон пост” пресметна, че ако приблизително 16 000 американци, които печелят повече от 10 милиона долара, плащат 70 процента данъци върху доходите за всички приходи над този маркер, федералното правителство ще събира около 72 милиарда долара годишно. Но сумата вероятно ще бъде много по-ниска, тъй като лицата, които попадат в тази категория, ще намерят начини да избегнат тежката данъчна тежест. В статия в „Ню Йорк таймс” икономистът с Нобелова награда Пол Кругман подкрепи Окасио-Кортес, отхвърляйки \"постоянните усилия да я представят като невежа\". \"По въпроса с данъците тя просто казва това, което казват добрите икономисти\", добави той.", "date": "2019.01.08", "title": "Предложиха двойни данъци за богатите в САЩ"}
{"url": "https://duma.bg/e-magazinite-shte-se-deklarirat-v-nap-do-29-mart-n182459", "text": "Търговците, които използват собствени, наети електронни магазини или публично достъпни онлайн платформи за продажби, са длъжни да подадат информация за това пред Националната агенция за приходите до 29 март 2019 г., съобщиха от пресцентъра на НАП. Изискването е валидно за лицата, които и в момента осъществяват е-търговия, а търговците, които занапред ще използват електронен магазин, трябва да изпратят данни за него, преди да стартират дейността си. Подаването на информация става само по електронен път чрез портала за е-услуги на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е не засяга гражданите, които инцидентно са продали свои лични вещи, допълват от приходната агенция. Електронната услуга работи от 28.12.2018 г. като до момента вече са декларирани 10 електронни магазина. ", "date": "2019.01.08", "title": "E-магазините ще се декларират в НАП до 29 март"}
{"url": "https://duma.bg/oon-targoviyata-s-hora-ostava-nenakazana-n182457", "text": "Търговията с хора, засягаща мъже, жени и деца, станали жертви на престъпни дейности, вариращи от сексуална експлоатация до взимане на органи, си остава до голяма степен ненаказана по света. Това се констатира в доклад на ООН, предаде Франс прес. \"Въпреки неотдавнашната тенденция за увеличаване на осъдителните присъди за деяния, свързани с трафика на хора в Африка и Близкия изток, общият брой на присъдите в тези региони остава много малък\", се казва в доклада на Службата на ООН за борба с трафика на наркотици и престъпността, чиято централа е във Виена. \"Трафикантите почти не рискуват да бъдат изправени пред съда\", се допълва в документа. В него се призовава за засилване на международното сътрудничество с цел преследване на международните престъпни мрежи.  Докладът събира данни до 2016 г. В него се отбелязва, че никога през последните 30 години не имало толкова страни, в които да има въоръжени конфликти.  Търговията с хора с цел сексуална експлоатация е най-честа и съставлява 59 процента от идентифицираните през 2016 г. жертви. Като пример се посочват хилядите момичета и жени язидки, поробени от Ислямска държава в Ирак.  Принудителният труд е втората най-разпространена форма на трафик на хора, представляваща една трета от жертвите, обхванати от данните, и преобладаваща по-специално в Субсахарна Африка и в Близкия изток.  Сто случая на трафик, свързан с търговия с органи, са били сигнализирани в периода 2014-2017 г. Бежанските лагери са предпочитани полета за действие за трафиканти, които намират жертви с фалшиви обещания за пари или за транспортиране към по-сигурни места. В някои случаи има доказателства за съглашателство между трафиканти и хора от сферата на здравеопазването, прибягващи до измамни и корупционни практики.  Службата към ООН установява, че 70 процента от жертвите на трафик на хора по света са жени, а 23 процента от всички жертви са непълнолетни. Трафикът с цел принудителни бракове е разпространен най-вече сред жените от Югоизточна Азия. В същото време в Белгия задържаха българин за трафик на мигранти към Великобритания, предаде БНТ по информация на белгийски медии. Според следствието 41-годишният Алдин Н. направлявал дейността на автосервизи в Белгия, където се поставяли тайници в превозни средства. Там били заключвани до деветима мигранти. Пътят на бежанците обикновено започвал от Афганистан или Пакистан и минавал през Турция и България, като крайната цел била Западна Европа и по-конкретно Великобритания.", "date": "2019.01.08", "title": "ООН: Търговията с хора остава ненаказана"}
{"url": "https://duma.bg/botev-vratsa-se-podsili-s-estonski-natsional-n182411", "text": "Естонският национал Тревор Елхи (вдясно) подписа договор за 18 месеца с Ботев Вр. 25-годишният естонец играе като ляв бек. Той е шампион на Естония за 2018 г. с Номе Калю, за който има 70 мача и 5 гола. Играл е и в 7 мача за националния отбор.", "date": "2019.01.08", "title": "Ботев Враца се подсили с естонски национал"}
{"url": "https://duma.bg/levski-vze-rezerva-na-neftohimik-n182412", "text": "Волейболният Левски привлече разпределителя Димо Димов. 19-годишният състезател беше през последните 18 месеца в шампиона Нефтохимик, където търкаше пейката за сметка на Георги Братоев и Любомир Агонцев. \"В Нефтохимик почти нямаше шанс да играя, а и не участвах пълноценно в тренировките. След като се появи възможността да премина в Левски, изобщо не се поколебах. За мен е важно да се развивам и мисля, че това е точното място\", каза младокът.", "date": "2019.01.08", "title": "Левски взе резерва на Нефтохимик"}
{"url": "https://duma.bg/uchilishte-za-ovchari-vazrodi-za-nov-zhivot-pastirstvoto-v-ispaniya-n182437", "text": "Недостигът на овчари остро се усеща не само в България, но и в цяла Европа. Професията на овчаря е самотна и отговорна работа – пастирът е със стадото 14 часа на ден, включително и в почивните дни, като често се налага да обикаля по труден, високопланински терен. „Най-малко седем-осем поколения се занимават с това в моето семейство“, казва пред „Ню Йорк таймс“ овчарят Джозеф Джордана, който пасе стадото си в селце с дузина жители в каталунската част на Пиренеите. Освен че по цял ден той търси пасища за своите 1300 овце, посвещава в тънкостите на овчарската работа Лаура Мадрид. Младата жена е с магистърска степен по биология и първоначално е планирала да работи по докторат в родния си град Барселона, но решава да запише Училището за овчари в Каталуня. „Няма официални статистики за броя на овчарите, но пастирите, които пасат животни по склоновете на каталунските планини, са не повече от десетина, като повечето от тях са в предпенсионна възраст“, казват от училището. То е едно от четирите овчарски училища в цяла Испания и работи с идеята да съхрани традициите и да ги предаде на поколенията. „В противен случай професията на овчаря просто ще изчезне“, смята Ванеса Фрейша, директор на училището. Лаура Мадрид е сред 14-те студенти, които завършват петмесечния курс на обучение. През първия месец те слушат лекции по хранене и болести по животните. След това прекарват четири месеца от сутрин до вечер с пастир ветеран. Ванеса Фрейша твърди, че популярността на училището е не толкова заради рекордните нива на безработица в Испания, колкото заради желанието на хората да намерят алтернатива на шума и суетата на градския живот. Половината от кандидатите за обучение по овчарство имат бакалавърска или магистърска степен в различни дисциплини.", "date": "2019.01.08", "title": "Училище за овчари възроди за нов живот пастирството в Испания"}
{"url": "https://duma.bg/zografski-18-i-na-chetirite-shantsi-n182413", "text": "Владимир Зографски завърши 18-и в крайното класиране на веригата \"Четирите шанци\". Българският ски скачач събра 872,4 т., след като за първи път в кариерата си участва във финалите и в четирите старта. Това е най-доброто му представяне в надпреварата, като досега той беше 22-ри през 2013 г., когато скача във финалите в първите 3 състезания. Сега в последния старт в Бишофсхофен самоковлията се нареди 28-и с 209,6 т. (125 и 119 м). \"Златният орел\" за №1 в \"Четирите шанци\" с 1098 т. е за Рьою Кобаяши. Японецът победи във всичките стартове в 67-ото издание на авторитетната верига. Преди него това се удаде само на Свен Ханавалд (Гер) през 2002 г. и на Камил Стох (Пол) през 2018 г. Втори в крайното класиране е Маркус Айзенбихлер (Гер) 1036 т., пред Щефан Лейне (Гер) 1014 и др. В генералното класиране за СК купа Кобаяши води с 956 т., пред Пьотр Жила (Пол) 529, Стох 504. а Зографски е 22-и със 110 т.", "date": "2019.01.08", "title": "Зографски 18-и на \"Четирите шанци\""}
{"url": "https://duma.bg/kraveferma-v-dobrichko-vnedryava-inovatsii-za-da-zameni-doyachite-n182439", "text": "Ферма „Рогови“ в добричкото село Котленци планира да въведе роботи за доене, тъй като страда от системен недостиг на квалифицирана работна ръка.  С въвеждането на иновациите собствениците ще освободят трима от досегашните доячи и ще ги пренасочат към други дейности във фермата. С робота ще се занимава само един софтуерен специалист, разказа собственичката на ферма „Рогови“ Радослава Рогова пред представители на Асоциацията на селскостопанските журналисти в България (АСЖБ). Началото поставя през 1992 г. бащата на Радослава – Станчо Рогов, като започва да гледа крави за собствени нужди. По-късно купува полуразрушено държавно стопанство в Котленци. Семейството печели проект по програма ФАР за доилна техника, а след влизането ни в ЕС кандидатства и по мерките от ПРСР. Преди десетина години фирмата оглавява дъщерята Радослава Рогова. „Започнахме с големи кредити за механизация, но си вярвахме, че ще постигнем нещата задружно“, казва Радослава.  Днес във ферма „Рогови“ се отглеждат 210 млечни крави от породата холщайн, а с телетата са над 400. Кравите се отглеждат в широк двор, хранят се със концентриран фураж, силаж и люцерна собствено производство. Фермерите обработват 4000 декара наети ниви и общински пасища. Повечето машини са купени по мярка 121 и 4,1 – четири нови трактора, комбайн, прикачен инвентар. Млечността на кравите средно е осем тона годишно, а всеки ден във ферма „Рогови“ се добиват над 3 тона мляко. По-голямата част отива за преработка в голяма мандра, а останалото се преработва в собствен цех, регистриран по Наредба 26.  Във фермата има постоянно зает ветеринарен техник, животновъд, който храни кравите и телетата по рецептурник, човек, който се занимава с почистването и дезинфекцията, няколко доячи. „С робота ще е ангажиран само един човек, а не 4 души - дои 70 крави за 24 часа“, казва Радослава. Проектът за два доилни робота по мярка 4,1 е готов и чака решение на ДФ „Земеделие“. С въвеждането на иновацията животновъдите ще решат кадрови проблем – кадърни и отговорни работници трудно се намират. Но все пак във фермата има няколко души, които са наети преди близо 30 години. И работим заедно, казва Радослава, „защото сме семейство – грижим се за тях, както и за децата си“.", "date": "2019.01.08", "title": " Кравеферма в Добричко внедрява иновации, за да замени доячите"}
{"url": "https://duma.bg/fermerskiyat-registar-shte-struva-42-mln-leva-n182441", "text": "Земеделското министерство започва създаването на единен Фермерски регистър, който да обедини различните информационни системи и бази данни, обработвани от ведомството. Новата информационна система ще струва 4,2 милиона лева с ДДС, става ясно от публикуваната обществена поръчка за избор на фирма изпълнител. Новият Фермерски регистър ще се изгражда в продължение на две години. В него ще бъдат въведени данни за поземлените отношения, управлението и стопанисването на земеделските земи, провеждането на Общата селскостопанска политика, изплащането на европейски субсидии и др. В момента има множество формати и структури, в които са организирани данните и информацията за тях, а това затруднява ефективното формулиране, наблюдение и оценка на прилагането на общностното и националното законодателство, признават от земеделското министерство. \"Липсата на единна система и база данни в областта на поземлените отношения води до фрагментарност при вземане на решения, както от администрацията, така и от земеделските стопани, като например при промяна начина на трайно ползване или промяна на предназначението на земеделските земи. Налице са и опити за регистриране на правни основания за ползване на земеделски земи, противоречащи на приложимото законодателство\", допълват от МЗХГ.", "date": "2019.01.08", "title": "Фермерският регистър ще струва 4,2 млн. лева"}
{"url": "https://duma.bg/kun-temenuzhkov-s-gorchiv-debyut-za-mazhete-na-liyds-n182414", "text": "18-годишният Кун Теменужков отбеляза горчив дебют за Лийдс и тимът му отпадна с 1:2 при гостуването на Куинс Парк Рейнджърс в III кръг за Купата на Англия. „Щастлив съм, че дебютирах за първия отбор и съм благодарен за предоставената ми възможност. Продължаваме да работим и да даваме максимума за клуба”, обяви юношеският национал, който отстъпи мястото си в 79-ата мин. на 2 години по-възрастния Том Пиърс. Йоско Теменужков Михайлов е роден на 1 февруари 2000 г., но през 2002 г. семейството му емигрира в Испания. Когато започва да тренира в Академията на Барселона започват да го наричат Кун на името на аржентинския нападател Серхио \"Кун\" Агуеро, защото българчето също впечатлява с реализаторските си умения. Миналата година обаче той отказа да подпише първи професионален договор с Барселона и предпочете офертата на Лийдс.", "date": "2019.01.08", "title": "Кун Теменужков с горчив   дебют за мъжете на Лийдс"}
{"url": "https://duma.bg/kmetat-na-sadovo-dimitar-zdravkov-fastatsite-ni-se-tarsyat-po-tseliya-svyat-n182440", "text": "Димитър Здравков е втори мандат кмет на община Садово, избран с подкрепата на БСП. Роден е в София през 1977 година. Завършил е икономика в Аграрния университет в Пловдив. Има квалификационни степени \"Политически мениджмънт\" в Софийския университет \"Св. Климент Охридски\" и \"Политически маркетинг\" в Пловдивския университет \"Паисий Хилендарски\". Работил е като регионален търговски представител на френска фирма за производство на строителни материали. Бил е два мандата общински съветник в ОбС - Садово, и член на националното ръководство на Младежкото обединение в БСП.  Женен, с едно дете. Живее в с. Катуница, община Садово.  - Хората в община Садово отглеждат фъстъци и се препитават с тях още от 1902 г. - шест години, след като за пръв път по нашите земи е засадена тази култура. От Садово чрез Селскостопанския техникум и първата опитна станция фъстъците се разпространяват в цялата страна. През 1926 г. фъстъците за пръв път са регистрирани като култура в статистиката. През 80-те години 65% от площите с фъстъци в Европа са били в България, а производството е достигало до 80% от общоевропейското. През 1991 г. засетите с фъстъци площи у нас достигат 150 000 дка и са на второ място след слънчогледа. В момента основните насаждения с фъстъци са в Садово, има и малки насаждения в районите на Югозападна България. - Насажденията с фъстъци не само че се запазват, но има и леко увеличение. Засети са около 6000 декара, а миналата година бяха около 5400 дка. Добивите от един декар са между 250 и 300 кг. Надявам се и занапред да има устойчивост, каквато наблюдаваме през последните 2-3 години, особено по отношение на цената за изкупуване на фъстъците. Според това дали е в началото или края на сезона, тя варира от 4 до 4,50 лева на килограм изчистена ядка. - Нашите площи са засети само с традиционни български сортове, които са създадени от Института по растителни и генетични ресурси \"Константин Малков\" в Садово и една частна фирма. Институтът работи по създаване на ранозрели, високодобивни, устойчиви на болести, с добри стопански качества сортове фъстъци, подходящи за механизирано отглеждане и прибиране. Сред тях са сортовете \"ИРГР-2609\", \"Калина\", \"Кремена\", \"Росица\", \"Орфей\", \"Станко\" и \"Цветелина\". Нещо повече - изследвания, проведени преди близо век в региона на Садово, доказват, че когато фъстъците се гледат по нашите земи, достигат реколти двойно по-високи от средните. - В нашата община има изключително голям брой малки и средни земеделски производители, като за 600-700 от тях производството на фъстъци е основно. Средната площ на производител на фъстъци е 8 декара. Стопаните ни не работят с договори за обратно изкупуване, всеки си търси сам пазар за реализирането на продукцията. Опитвали сме се в годините да направим нещо със Сдружението на фъстъкопроизводителите, но засега това не се е случило. - Пазарът е основно в България. Фъстъкопроизводството у нас - говоря не само за региона на Садово, но и за площите в Югозападна България, е крайно недостатъчно, за да задоволи нуждите на българския пазар. Търсенето е около 50 пъти по-голямо от продукцията местно производство, защото няма сладкиш или шоколадово изделие, в което да не се влагат фъстъчено масло и фъстъкови ядки. По тази причина все още страната ни разчита и на внос на фъстъци. За съжаление много от потребителите се заблуждават, че тези фъстъци са садовски. Садовският фъстък е разпознаваем по качеството и вкусовите си показатели, по съдържанието на масло, което го отличава от вносния. Местните сортове се търсят от САЩ, Италия и други държави, тъй като нямат афлатоксини – един от най-големите проблеми при вносните фъстъци от страните в Африка, Азия и Южна Америка. Там климатът се характеризира с висока влажност на въздуха и температури над 30 градуса, които благоприятстват развитието на гъбната болест, а тя е сред най-честите причинители на различни ракови заболявания. В България такива условия няма. Вече повече от 40 години нито една от направените от санитарните власти лабораторни проби на български фъстъци не показва наличие на афлатоксини. - Има няколко предприятия за преработка на ядки - печене, пакетиране, производство на фъстъчено масло. Предприемач от Асеновград дори преди време разработи концепция за производство на екобрикети от фъстъчени черупки, които са отпадък в производството. Опитахме се да направим икономически клъстер с участието на фъстъкопроизводители, преработвателни предприятия и Института по растителни и генетични ресурси \"Константин Малков\" в Садово, но засега хората не са узрели. Българинът се притеснява от общите неща. - Продължаваме да работим в тази посока и имаме помощта на евродепутата Момчил Неков и неговия екип. Крайната цел е продуктът да получи защитено географско указание „Садовски фъстъци“. Процесът е изключително бавен и труден, свързан с много бюрокрация, с документи. Надяваме се до една година да сме готови, за да стане разпознаваем садовският фъстък в цяла Европа.", "date": "2019.01.08", "title": "Кметът на Садово Димитър Здравков:  Фъстъците ни се търсят по целия свят"}
{"url": "https://duma.bg/ivaylo-yordanov-iskam-da-se-merim-s-golemite-n182415", "text": "Новоназначеният помощник-треньор Ивайло Йорданов иска младежките национали да бъдат конкурентоспособни на водещите сили във футбола. От Нова година бронзовият медалист от САЩ 94 влиза в щаба на Александър Димитров, който преди това водеше юношите до 19 и 17 г.  \"Не мога отсега да обявя целите, тъй като още уточняваме нещата. Но искам тези момчета да си повярват, че могат повече и повече, да се класираме за голям форум, но и да ги подготвим за мъжкия национален тим. Когато не можеш да вървиш напред, направи крачка встрани, но никога назад - това ми е девизът\", каза Футболист №1 на България за 1998. Той отказа да коментира дали Кирил Десподов е бил неговият фаворит за отличието за 2018 г., но коментира \"Златната топка\" на Лука Модрич. \"Имаше и по-заслужаващи я. Роналдо? Дори и той. Не искам обаче да го сравнявам с Меси, двамата са изключителни\", заяви 50-годишният самоковлия. Той призна, че докато е играл в Португалия, не е празнувал имен ден, защото там нямали подобни традиции.", "date": "2019.01.08", "title": "Ивайло Йорданов:   Искам да се мерим с големите"}
{"url": "https://duma.bg/ludogorets-kaparira-trima-natsionali-n182416", "text": "Шампионът и лидер Лудогорец пръв от всички отбори започна подготовка през 2019 г. и обяви капарирането на двама български и на един румънски национални футболисти. Един от най-перспективните играчи у нас - Серкан Юсеин от Ботев Пд, ще бъде играч на тима от Разград, похвали се директорът на спортната администрация, отговорник по селекцията в клуба Георги Караманджуков. Той разкри, че 22-годишният халф на \"канарчетата\" има предварителен договор и най-късно от юни ще се присъедини към \"орлите\". Същото е и положението с националния вратар Пламен Илиев, чийто договор с румънския Астра изтича през лятото. От Разград водят преговори Пацо Тигъра да доиграе сезона за шампионите.  Сигурно попълнение е и румънският национал Адриан Попа, който пристига от Рединг. \"Той има разрешение от английския си клуб да тренира с нас, а след м. май можем да го закупим. Имаме предварителни договори също с Пламен Илиев и Серкан Юсеин. Преотстъпихме Брандао в бразилския Гояс\", обяви Караманджуков и поясни, че привлеченият с много шум от Ботев Пд Цветомир Панов вече е освободен. Разградчани не са преговаряли за трансфер от Ботев Пд на звездата Тодор Неделев. Старши треньорът Антони Здравков пък се закани, че целта му е отборът да мачка  противниците си, както преди 2-3 години. \"Целта е една и съща, нищо не се е променило. Лудогорец трябва да е на първо място и да играе добър футбол. Нищо по-различно от 2018 г. Трябва да спечелим шампионата, а и Купата на България, която ни убягва в последните години. Треньорският щаб ще има по-богато мислене с новите хора - д-р Валентин Великов и Здравко Здравков. Имаме и нов анализатор от Бразилия. Нормално е да играем със силни отбори през зимната пауза, въпреки че през пролетта не ни чакат европейски мачове. През годините Лудогорец се е доказал и е нормално да търсим възможно най-добрата подготовка\", каза Сухия на специална  пресконференция на шампионите в София. Утре те отлитат за Турция, където ще имат едномесечен лагер. ", "date": "2019.01.08", "title": "Лудогорец капарира трима национали"}
{"url": "https://duma.bg/pensionerite-s-invalidna-dobavka-s-po-malko-pari-prez-yanuari-n182468", "text": "Пенсионерите с инвалидна добавка ще вземат по-ниска пенсия за януари, тъй като от тази година на мястото на инвалидните добавки те ще получават нов вид финансово подпомагане. То ще се дава от социалните служби. Парите ще бъдат изплатени до средата на февруари и ще са повече като сума, обясни министърът на труда и социалната политика  Бисер Петков. Трансформацията произтича от влезлия в сила от 1 януари 2019 г. Закон за хората с увреждания, който предвижда нова месечна финансова подкрепа за всички хора с трайни увреждания над 18 г. Тя ще бъде в по-висок размер и ще се актуализира годишно, защото е обвързана с линията на бедност. През 2019 г. линията на бедност е 348 лв.  Промяната ще засегне близо 340 хил. пенсионери с ТЕЛК, които досега вземаха инвалидна добавка от около 30 лв. Досега добавките се изплащаха от НОИ, но от януари ще ги плаща Агенцията за социално подпомагане. Това обаче ще доведе до забавяне на парите, защото социалните, за разлика от НОИ, изчакват да мине съответният месец. ", "date": "2019.01.08", "title": "Пенсионерите с инвалидна добавка с по-малко пари през януари "}
{"url": "https://duma.bg/balgariya-e-nay-golemiyat-proizvoditel-na-bilki-v-es-n182463", "text": "България е най-големият производител на билки и подправки в Европейския съюз. По данни на Евростат през 2017 г. в страната са отгледани общо 81 хил. тона ароматни и медицински растения, както и подправки. България изпреварва почти двойно втория най-голям производител на билки в ЕС - Полша, където са добити 44 хил. тона. Испания е на трето място с 32 хил. тона. България е и сред най-големите производители на слънчогледови семки. Страната заема второ място с близо 2,1 млн. тона и изпреварва с малко Унгария. Първа е Румъния с 2,9 млн. тона. Реколтата от 7,5 хил. тона малини през 2017 г. отрежда четвърто място на България в ЕС. Най-голямо е производството на малини в Полша - 104 хил. тона. Испания и Великобритания заемат втора и трета позиция съответно с 43,5 хил. тона и 15,5 хил. тона. България е на четвърто място и по отглеждане на сладки череши. Реколтата от плода е 48 хил. тона, като пред страната са само Италия, Испания и Гърция. Страната ни е и петият най-голям производител на тютюн за 2017 г. В страната са отгледани общо 13 хил. тона. Италия и Полша са лидери с 48 хил. и 32 хил. тона. В производството на ориз, люцерна, дини, праскови и кайсии България е на шесто място в ЕС.", "date": "2019.01.08", "title": "България е най-големият производител на билки в ЕС"}
{"url": "https://duma.bg/blizo-12-ot-firmite-imat-problemi-s-plashtaniyata-n182461", "text": "Общо 12% от фирмите в България се оплакват от забавени плащания от контрагенти или от държавата. Това показва статистика на \"Евростат\" за 2017 г. Този показател поставя страната ни в средата на класацията, като най-много фирми имат затруднения в Италия (20%), докато в Румъния процентът на забавени плащания е само 4%. Общо 25% от хората, които са започнали бизнес в България, не изпитват затруднения. На този фон 41% от фирмите във Великобритания не изпитват затруднения, а в съседката ни Румъния процентът на безпроблемния бизнес достига 28%. В другия полюс пак се нарежда Италия, където едва 10% от фирмите са добре. В Гърция делът на фирмите без затруднения е едва 8%. Български предприемачи се оплакват най-много от периоди, в които нямат достатъчно работа и клиенти - 21% от тях, както и от административната тежест - 9%. Едва 5% имат моменти на тежки финансови кризи или се оплакват от липса на достъп до финансиране. Данните показват, че самонаетите хора в Европа за 2017 г. достигат 33 милиона. Най-голям дял от тях - 23%, са имали подходяща възможност, за да стартират бизнес. Само 16% продължават семейния бизнес. Гъвкавото работно време е причина за 11% от европейците да стартират бизнес, а същият дял хора не намират достатъчно добра работа и това е мотив да основат своя фирма.", "date": "2019.01.08", "title": "Близо 12% от фирмите имат проблеми с плащанията"}
{"url": "https://duma.bg/italianski-kurort-izmesti-bansko-kato-nay-evtina-ski-destinatsiya-n182460", "text": "България вече не предлага най-евтини ски екскурзии и почивки, пишат от британското издание \"Дейли мейл\". Според сайта на вестника цените у нас са се качили и все повече туристи бягат към Италия, за да се насладят на екстремни спортове и адреналин. Ски курортите у нас са популярни както заради ниските цени и доброто обслужване, така и заради наличието на сняг. Сезонът започна още в началото на декември, а при по-големите курорти - в средата на месеца бяха посетени както от родни, така и от чуждестранни туристи. Според \"Дейли мейл\" обаче Банско вече не е най-евтината ски дестинация в Европа за семейства. Вместо това челната позиция е заета от курорта Бардонекия, разположен в Северна Италия. За 2-ма възрастни цената е близо 1500 паунда за цяла седмица, като включва безплатен ски пропуск за цялото семейство, наем на екипировка, както и безплатни ски курсове. Отделно скиорите ще могат да се насладят на безплатна храна и напитки в курорта. Банско се нарежда на второ място с 10 паунда по-висока цена, което обаче е 18% увеличение в сравнение с предишни оферти. Най-скъп от 20-те дестинации е курортът Саас-Фий в Швейцария, където ще дадем 2925 паунда.", "date": "2019.01.08", "title": "Италиански курорт измести Банско като най-евтина ски дестинация"}
{"url": "https://duma.bg/i-patnicheskite-prevozi-v-bdzh-s-nov-shef-n182464", "text": "Ръководството на \"Холдинг БДЖ\" е избрало за директор на дъщерното му \"БДЖ Пътнически превози\" Христо Иванов, който ще заеме мястото на досегашния шеф Пламен Пешаров, съобщиха от дружеството. Иванов е дългогодишен кадър на БДЖ, но през последните години е работил в частни жп превозвачи.  Промяната бе очаквана предвид поисканите от транспортния министър Росен Желязков в края на миналата година оставки на шефове в компанията майка заради проблеми с обществени поръчки и укриван от него доклад за състоянието на държавните железници, но изпратен на прокуратурата. В резултат с постовете си се разделиха изпълнителният директор Владимир Владимиров, който на три пъти оглавяваше \"Холдинг БДЖ\", финансовият директор на компанията Филип Алексиев и председателят на борда и зам.-министър на транспорта Велик Занчев. На тяхно място бяха назначени Никола Василев - за изпълнителен директор на железниците, Григори Григоров - за шеф на борда, и Светломир Николов - за член на съвета на директорите. Кариерата на новия директор на пътническите превози Христо Иванов е изцяло свързана с железниците.", "date": "2019.01.08", "title": "И пътническите превози в БДЖ с нов шеф"}
{"url": "https://duma.bg/datata-n182430", "text": "БАБИНДЕН. Древен празник, запазен от езически времена и до днес по нашите земи, посветен на акушерките. Обредността през този ден е подчинена главно на желанието да се засвидетелства почит и уважение към възрастните жени, които са \"бабували\" на родилките. От 1951 г. 21 януари е обявен за ден на родилната помощ и на акушерките и гинеколозите. 1904 - УМИРА ФЕЛИКС КАНИЦ, АВСТРО-УНГАРСКИ АРХЕОЛОГ, ЕТНОГРАФ И ГЕОГРАФ (Р. 1829 Г.). Посещава България 18 пъти, а резултатът са уникални трудове с исторически, етнографски и географски характер. За \"Оригинална карта на Дунавска България и Балкана\" с обозначени 3200 селища, 35 манастира и крепости е награден със златен медал на Географски конгрес (1876 г., Париж). Картата е използвана по време на Руско-турската война (1877-1878) от руското командване. Картите на Феликс Каниц са използвани и на Берлинския конгрес на Великите сили (1878) за установяване следвоенните граници на Балканския полуостров. Почетен гражданин на Ловеч от 18 юли 1902 г. 1911 - РАЖДА СЕ ЙОРДАНКА ГЕОРГИЕВА ЧАНКОВА-KАТЯ, ДЕЯТЕЛКА НА РЕВОЛЮЦИОННОТО МЛАДЕЖКО И РАБОТНИЧЕСКО ДВИЖЕНИЕ В БЪЛГАРИЯ (УМИРА 1944 Г.). Участничка в съпротивителното движение по време на Втората световна война. Член на Политбюро на ЦК на БРП(к). Партизанка от Втора софийска народоосвободителна бригада. Една от Петимата от РМС. На 30 май 1944 г. е ранена тежко в сражение c жандармерия над с. Елешница, заловена жива и разстреляна. 1935 - РАЖДА СЕ ЕЛВИС ААРЪН ПРЕСЛИ, АМЕРИКАНСКИ ПЕВЕЦ И АКТЬОР (УМИРА 1977 Г.). Емблематична фигура на популярната култура от средата на XX в., често е наричан само с първото си име Елвис и е определян като Краля на рокендрола, или просто Краля. Най-продаваният солов изпълнител в историята на популярната музика. Номиниран е за 14 награди \"Грами\", като печели 3 от тях, а освен това получава и \"Грами\" за цялостен принос. Умира в дома си в Грейсланд вероятно от свръхдоза приспивателни и успокоителни. 1949 - СЪЗДАДЕН Е СЪВЕТЪТ ЗА ИКОНОМИЧЕСКА ВЗАИМОПОМОЩ (CИВ). Икономическа организация на социалистическите държави. Нещо като Източен блок, еквивалент на Европейската икономическа общност, но изграден на географски принцип в много по-висока степен от ЕИО. Разпуснат е на 28 юни 1991 г. 1973 - ИЗСТРЕЛЯНА Е СЪВЕТСКАТА КОСМИЧЕСКА СОНДА \"ЛУНА 21\". Намиращият се на борда й \"Луноход 2\" (на снимката) слиза от основната конструкция на повърхността на Луната и провежда самостоятелни изследвания в продължение на 146 дни. През това време изминава 37 км по повърхността, заснема 86 панорами и предава 80 000 снимки. Масата на самия луноход е 836 кг, а общата маса, доставена на Луната заедно със спускаемия модул, е 1814 кг.", "date": "2019.01.08", "title": "Датата"}
{"url": "https://duma.bg/bum-na-oplakvaniyata-sreshtu-kolektorski-firmi-n182462", "text": "Бум на оплаквания срещу колекторски фирми, отчитат юристи. Най-често сигналите са свързани с търсене на дългове, погасени по давност, злоупотреба с лични данни и най-вече с телефонен тормоз, заплахи и дори посещения на място. В края на годината Камен Петров разбира, че е длъжник, след като банковата му сметка е запорирана. \"Дойде ми като гръм от ясно небе. Буквално ме стопираха. Идваха празници, а останах без пари. Една стотинка нямах\", сподели потърпевшият пред Нова телевизия. Оказва се, че има неплатена такса за безжичен интернет от 2012 г., за която обаче не е търсен в продължение на години. През 2014 г. задължението му е продадено от доставчика на интернет на фирма за събиране на вземания. През септември 2015 г. колекторите завеждат дело. Така, без да знае, неплатената му навреме такса от 19,90 лв., заедно с неустойката за предсрочно прекратяване на договора от 160 лв., бързо достигат 1276 лв. Според Петров това е изнудване. След промените в закона отново има изненадани длъжници. \"Хората са осъдени без да разберат. Осъждат ги по стария ред, според който, ако не живееш на адреса си по лична карта, съдът те осъжда по бърза процедура чрез така наречените заповеди и получават честитка от ЧСИ със запори на сметки и на заплати\", заяви адвокатът Десислава Филипова. От колекторската фирма твърдят, че многократно са правили опити да се свържат с Камен, но без успех. И обясняват, че набъбването на дълга е заради натрупаните съдебни разноски. Освен това дали шанс на длъжника да плати вноските поне година след решението на съда.", "date": "2019.01.08", "title": "Бум на оплакванията срещу колекторски фирми"}
{"url": "https://duma.bg/vyarata-se-otnema-kogato-ti-zabulyat-horizonta-n182432", "text": "Ние вярваме, че Жирардели е собственик на \"Юлен\".  Вярваме, че банките работят много, щом тъй безделно печелят.  Вярваме, че правителството се бори с корупцията, щом я създава: велико единоборство е това. И че държавните органи ще тръгнат срещу самовластието в държавата.  Вярваме също, че вървим напред, защото обратно огледало на времето не е създадено, само е хубав спомен. Вярваме, че пенсионерите ще живеят по-добре с осемте (не бяха ли девет дори?) лева добавка към пенсията, защото искаме да е така. Вярваме, че няма безработица, въпреки че 80 на сто от хората с трудов договор живеят повече от скромно. У нас вярата е всичко. И надеждата покрай нея. Реалност. Това е. Това трябва да е животът, прекършен по този начин. Защото нищо от това, в което вярваме, не е вярно. И не е реално. У нас се краде като за последно. Работодателите се хвалят с унижението, на което подлагат работещите. Профсъюзи не съществуват. Възрастните хора умират от изтощение, от недоимък и липса на лекарства. Охранената Здравна каса точи парите като бъчва без канелка.  И нови болници се пръкват у нас - само в София са повече отколкото в цяла Холандия. А здравеопазване няма. Няма и справедливост - законът въстана срещу правото и го превърна в безплодна умозрителност. Това е характерно за автократичните държави, където самодържецът определя правата и създава законите. Правото няма нищо общо, то е измислено от хора с неравностойно, а всъщност с неравноправно положение. Крепостните вече нямат крепост, зад която да се скрият от бедността и стремглавата псевдоаристократична арогантност, която я създава.   Какво друго ни остава? Бог е близо, властта е все по-далеч. Цар нямаме, той дойде за 800 дни и си замина с имотите. Но царедворци - колкото щеш. Те сега се иначе наричат. Едни им викат депутати, други - комисионери или партийци, трети само ги наричат на майка и никак другояче.  И не цените на горивата, не на хляба, не на бензина (този дафинов ореол на господстващата монополна публично-частна каста), не на окрадения асфалт, който управляващите не припознаха като своя евтаназия, ще отнемат вярата. Не.  Вярата се отнема, само когато ти забулят хоризонта. И наденат надеждата в цървула на еднодневието. И така отнемат смисъла да се движиш в забатачения ход на чуждото ти време - онова изкривеното, замърсеното, присвоеното. Отнетата вяра е последното, което си имал. И тази последна кражба парализира морала, прегражда задръжките на съвестта, възбужда гнева и помпи мускулите. Тежко и горко на тези, които усетят гнева на невярващите. Бих казал - Бог да им е на помощ.  Но няма да го кажа.", "date": "2019.01.08", "title": "Вярата се отнема, когато  ти забулят хоризонта"}
{"url": "https://duma.bg/shtastlivi-sme-che-darihme-radost-n182431", "text": "Равносметката за работата на Съюза на офицерите и сержантите от запаса и резерва - Балчик (СОСЗР-Балчик), през 2018 г. е доста добра. Няма да давам отчет за това, че организирахме екскурзии и срещи за членовете ни, което е в реда на нещата. Или факта, че нашата организация получи международно признание и награда в град Констанца. И още, и още.  През последните години впрегнахме силите си в работа с подрастващото поколение, с учениците. Работата ни с ІІІ \"б\" клас от училище \"Антим-І\" набира скорост. Децата ни приеха много радушно, което за нас е удоволствие. В отправеното ни поздравление от президента на Републиката по случай Деня на бойната авиация - 16 октомври, изрично бе упоменато и името на ІІІ \"б\" клас. И как няма да бъде споменато? Та нали по повод празника учениците проведоха конкурс на тема: \"Какво знаем на бойната авиация на България\"? Та нали рисунките от конкурса бяха дарени на детското отделение в клиника \"Света Марина\"-Варна. Заедно с 900 лв., които летци, авиационни специалисти и гостите ни от Шабла и румънския град Мангалия събрахме на празника. Още през пролетта нашите ученици размениха мартеници с учениците от ІІІ \"б\" клас при 3-то училище в Мангалия. Тази дружба продължава, макар и засега без лични контакти. Срещите са само с нашето ръководство и учителките. Вълнуващо бе дори, когато всички деца от Мангалия получиха от нас по една райска ябълка. А ние получихме снимка с тридесет деца с райска ябълка в ръка и лъчезарна усмивка. Тези усмивки бяха за нас най-големият подарък.  Коледа. Бих казал, най-очакваният празник за децата. Отпразнувахме го отново в залата на Дома на СОСЗР-Балчик. Прекрасно тържество. Богата програма от учениците с възстановяване на стари български обичаи. Ролята на Дядо Коледа изпълни доктор Санджакян, който вече замени военната си униформа с новата. Завинаги, както казва той.  Да, отпразнувахме. Но всички ли деца могат да посрещнат Дядо Коледа като нас, подчертах аз в своето поздравление към децата и родителите. Мисълта за това ме разстрои. Извиних се, че не мога да говоря спокойно по тези въпроси. Призовах всички да се включим в \"Българската Коледа\". Да помогнем на много нуждаещи се деца. Можем ли спокойно да седнем на богатата трапеза, като знаем, че има деца само на хляб и сол?  Думата взе класната ръководителка г-жа Пенка Николова. Как да се изкаже тя? Как да пожелае на всички Весела Коледа, след като знае, че в нейния клас има деца в неравностойно положение? И тя се разплака. По-голям поздрав от това едва ли може да има. Тя още не знаеше, че нашата организация се бе погрижила за най-бедното дете от класа. Още предната седмица занесохме топли завивки и чаршафи за техния дом. Още предната седмица по време на нашето тържество бе организиран Коледен базар и събраните суми бяха именно за това дете. Вещите за Коледния базар бяха от наши членове. Прекрасни ръчни изработки подариха те на читалището в Стражица. Още предната седмица учители, живеещи във вилна зона \"Овчаровски плаж\", събраха дарение за това дете. Отзоваха се и други съседи. Две топли сълзи се стекоха и по лицето на актьора Красимир Ранков, когато разбра за какво се събира дарението. Обществото ни има нужда от такива моменти. То на гърба си изпитва бедността и разбира колко е трудно да нямаш препитание. А всичко това се задълбочава. Задълбочава се бедността. Задълбочава се и хуманността на хората. Докога ще продължи това? Безкрайни неща няма. Ще дойде денят на Големия взрив. Не за създаване на нова Вселена. Взрив на обществото. За създаване на нова обществено-икономическа формация. А дотогава, нека бъдем добри. Това носи щастие и на бедните, и на нас.", "date": "2019.01.08", "title": "Щастливи сме, че дарихме радост"}
