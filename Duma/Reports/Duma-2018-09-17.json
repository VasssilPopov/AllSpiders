{"url": "http://www.duma.bg/node/175264", "text": "В праисторическа пещера близо до Хайфа, Израел, археолози от университета \"Станфорд\" откриха най-старата бира в света, съобщи Би Би Си. Находката, която може би е на над 13 хил. години, се намира в погребален комплекс на полуномадско племе ловци. Учените се натъкнали на остатъци от алкохол в един от древните съдове, когато изследвали мястото. \nДо момента се предполагаше, че варенето на бира е започнало преди около 5 хил. години в Египет. Новото откритие не само има шанса да преобърне историята на пивото, но може да се окаже, че то не е вторичен продукт на правенето на хляб, както се предполагаше до момента. \nАрхеолозите не се нагърбват да кажат кое е първото - хлябът или бирата, но се предполага, че пивото е било варено, за да се използва за ритуални дейности в памет на мъртвите. Експертите искали да установят с какви растения са се хранели хората от племето натуфиан, живели между палеолита и неолита, когато внезапно открили следи от алкохол, направен от пшеница и ечемик. Разбира се, въпреки че процесът на ферментация се е запазил, специалистите твърдят, че древната бира не е била толкова силна, колкото съвременното пиво.   \n \t\n", "date": "2018.09.17", "title": "Бира на 13 хиляди години откриха в израелска пещера"}
{"url": "http://www.duma.bg/node/175278", "text": "\"Националната електрическа компания\" (НЕК) е била осъдена в арбитраж да плати на инженеринговия консултант на проекта за строеж на АЕЦ \"Белене\" над 32 млн. евро заради това, че е прекратила неправомерно договори си с \"УорлиПарсънс\". Отделно са дължимите лихви по сумата и съдебните разходи, съобщи capital.bg. \"УорлиПарсънс\" завежда през юли 2014 г. делото, след като държавната НЕК прекрати през октомври 2013 г. договора си с консултантската компания, чийто партньор бе \"Риск Инженеринг\". Контрактът бе прекъснат повече от година, след като бе прекратен проектът за изграждане на АЕЦ \"Белене\", но за това време \"УорлиПарсънс\" бе получила от НЕК над 8,6 млн. лв. Преди това - до края на 2011 г., на фирмата бяха платени близо 178 млн. евро за услугите си по проекта. \nВъпреки това \"УорлиПарсънс\" оспори начина, по който е прекратен договорът от страна на НЕК. На 6 септември арбитражен трибунал отхвърля всички защитни тези на НЕК по делото, за което държавната фирма е платила над 2,4 млн. евро адвокатски хонорари - два пъти повече от разходите на ищеца, посочва изданието.   \n \t\n", "date": "2018.09.17", "title": "Консултант по проекта \"Белене\" осъдил НЕК за над 30 млн. евро"}
{"url": "http://www.duma.bg/node/175263", "text": "100-годишен британец разкри тайната на дълголетието си. Лесли Хеймън от графство Съмърсет твърди, че е достигнал преклонна възраст благодарение на това, че никога не се е лишавал от десерт, пише \"Somerset County Gazette\". От 12-годишен той работи в семейната пекарна, основана от дядо му. Още от дете бил голям любител на сладкото и никога не се лишавал от почерпка. По време на Втората световна война му се наложило да зареже за малко семейния бизнес. На фронта два пъти бил на косъм от смъртта. \nХеймън има невероятен апетит и не оставя нищо в чинията и никога не отказва десерт, признават неговите роднини. Синът му Тим добавя, че Лесли води активен начин на живот и продължава да работи в градината. \"Той яде повече от мен. Не знаем къде побира всичко това\", шегува се Тим. \nЮбилярят продължава да живее в дома си, заобиколен от близките си. Най-любимите му десерти са ябълковият пай, бисквитите и шоколадовото брауни.   \n \t\n", "date": "2018.09.17", "title": "100-годишен хлебар разкри тайната на дълголетието"}
{"url": "http://www.duma.bg/node/175265", "text": "Рап иконата Кулио (Coolio) идва за нов концерт в България и на 4 октомври ще зарадва публиката в столичния клуб \"Терминал 1\". Супер звездата е носител на наградата \"Грами\" (1996 г.) за \"Best Rap Performance\" и има над 17 млн. продадени записа по целия свят. Изпълнителят на \"Gangsta`s Paradise\" ще посети страната ни като част от европейското си турне, което ще започне именно от София, а до края на октомври ще обиколи повечето държави на Стария континент, сред които са Швеция, Швейцария, Обединеното кралство, Ирландия, Полша, Украйна, Холандия, Унгария, Германия и т.н. \nБилети за култовото събитие у нас на цена 40 лв. се продават в системата на Eventim.bg, на ул. \"6-и септември\", касите на НДК, \"Арена Армеец\" и др. \nКулио е номер едно в класацията на \"Billboard Magazine\" през 1995 г. и получава \"Billboard Music Award\" през 1994 и 1996 г. Негова е музиката, включена в саундтрака на не едни или два филма. Много специален момент за самия рап изпълнител е написването на мелодията към популярния сериал за деца \"Kenan и Kel\" на Nickelodeon. Напълно заслужено звездата е носител на \"American Music Award\", три пъти получава наградата на MTV и много други отличия. \nВинаги търсещ и нестандартен, Кулио явно умее да изненадва феновете си. Едно от предизвикателствата, в които се впуска, е светът на анимацията. Негов е сингълът и видеото за \"Dexter`s Laboratory: Home Boy Genius - The Hip-Hop Experiment\". Повлиян от този забавен и креативен момент, изпълнителят издава цял албум - \"The Hip-Hop Experiment\". Като истински хамелеон, през годините Кулио се разписва и със собствена готварска книга и уеб канал с видео рецепти, готвейки с идеята “да преоткрием старите вкусове\". \nВ началото на 2017 г. издава песента \"Kill Again\", оцелял и сякаш помъдрял след куп предизвикателни уроци на съдбата. С песента си напомня и говори, че има нужда от социална промяна в американските градове. \"Децата в градските общности често нямат образование, нямат семейства, нямат приятели. Започват да се занимават с насилие, да продават наркотици, участват в банди\", разказва Кулио. И добавя: \"Не се преструвайте, че разбирате, защото никога няма да разберете защо те убиват отново.\"   \n \t\n", "date": "2018.09.17", "title": "Кулио превзема \"Терминал 1\""}
{"url": "http://www.duma.bg/node/175279", "text": "\"Най-важните изводи от целия доклад, който беше приет - до края на 2018 г. да приключат всички анализи, за да може най-късно в началото на 2019 г. да се премине към промяна на законодателството, а именно директива, която ще признава двойното качество при храните като нелоялна търговска практика и фирми, които произвеждат такива продукти, ще бъдат глобявани с 4% от годишния оборот на самата компания\", посочи  евродепутатът от БСП Момчил Неков. \n\"Най-трудно за мен беше да убедя западните си колеги, че такова решение е важно за Централна и Източна Европа\". каза евродепутатът Ников пред Нова телевизия. Той обясни, че групата на ЕНП в ЕП е гласувала  против поправката, в която изрично се казва, че двойното качество при храните е нелоялна търговска практика.  \n\"Това, което БСП предложи в българския парламент, е продукти, които са идентични в ЕС да имат лого на продукта си. То ще доказва, че храните в ЕС са с еднакво качество. Има изключение за местните рецепти обаче\", каза още Неков. Той добави, че ако някой се опита да манипулира потребителя и иска да продаде два различни по качество продукта, трябва да бъде наказан. \"Надявам се през 2019 г. вече да има законодателни промени на европейско ниво и двойното качество при храните да бъде отразено като нелоялна търговска практика и да се налагат глоби\", каза още Неков.   \n \t\n", "date": "2018.09.17", "title": "Евродепутатът Момчил Неков: Групата на ЕНП гласува против поправката"}
{"url": "http://www.duma.bg/node/175280", "text": "Само ден преди внасянето в парламента на проектозакона Европейския парламент (ЕП) обяви двойното качество на храните за нелоялна практика. Двойното качество при храните да се счита за нелоялна практика и фирмите, които произвеждат такива продукти, да бъдат глобявани с 4% от годишния си оборот, решиха евродепутатите. ЕП прие доклад, с който официално бе признато наличието на разлики в качеството на продуктите, които се предлагат в страните от Източна и Западна Европа. До края на годината Европейската комисия трябва да излезе със законодателно решение за прекратяване на порочната практика. \nПроучванията за двоен стандарт при храните започват още през 2011 г., когато сравнение между едни и същи продукти, закупени в седем европейски страни, показва, че те са с доста различен състав. Оттогава са направени редица проучвания, включително и в България. Резултатът - потребителите често са подведени. Опаковката е еднаква, а съдържанието е различно, защото критериите са различни.   \n \t\n", "date": "2018.09.17", "title": "ЕК обяви двойното качество за нелоялна практика"}
{"url": "http://www.duma.bg/node/175281", "text": "Действащото законодателство не дава никакво решение на проблема с т.нар. \"двойни стандарти\". Факт е, че на пазара се предлагат храни, които се различават по качество с идентичните на тях храни и това бе категорично установено за България. Това е отбелязано в приложената към законопроекта на левицата задължителна оценка на въздействието. \nОт БСП отбелязват, че с предложените текстове целят защитата на българските потребители от нелоялни търговски практики и постигането на идентичност на предлаганите продукти както по отношение на качеството, така и по отношение на състава. Анализ на левицата показва, че приемането на законопроекта ще доведе именно до премахването на т.нар. \"двойни стандарти\" при храните в България. Приемането и изпълнението на законопроекта не налага административни или въвеждането на регулаторни режими и такси, отбелязват от левицата. Освен това приемането на промените не е свързано и не налага промени в други нормативни актове.   \n \t\n", "date": "2018.09.17", "title": "Сегашното законодателство не решава проблема"}
{"url": "http://www.duma.bg/node/175266", "text": "Един от най-известните графични дизайнери в света - Стефан Загмайстер, използва своя профил в инстаграм като инструмент за критикуване на работата на негови колеги. Функциониращата онлайн \"клиника по дизайн\" на базирания в Ню Йорк експерт насърчава други хора да му изпращат проекта си, за да бъдат включени в неговата страница в социалната мрежа. Работата се публикува в профила с кратък преглед, написан от Загмайстер в оценъчен коментар. Неговите около 230 хил. последователи също споделят мнението си. \nЗагмайстър, който основава своето студио за дизайн в Ню Йорк през 1993 г., излезе с идеята 6 месеца по-рано, преди да си вземе традиционния за него едногодишен отпуск. \"Избирам от многото, които изпращат, тъй като са добри и има шанс да бъдат пример за другите, или защото мисля, че те биха могли да се подобрят с малка намеса\", разкрива Загмайстер, който е създал бранд идентичността на марки и рекламни кампании за много популярни корпорации. И допълва: \"Повечето коментатори действително искат да подобрят работата, общността е много конструктивна.\" \nВ свой коментар за Dezeen критикът по архитектура и дизайн Александра Ланге твърди, че експертите трябва да насърчават диалога в инстаграм, туитър и т.н \"Социалните медии могат да направят критиката, интерпретацията, диалога и историята част от всекидневието\", смята специалистката.   \n \t\n", "date": "2018.09.17", "title": "\"Клиника за дизайн\" консултира онлайн"}
{"url": "http://www.duma.bg/node/175268", "text": "На празника на столицата - днес, 17 септември, достъпът до Регионалния исторически музей в София е с вход свободен и е отворен от 10 до 21 ч. Освен постоянната експозиция и временните изложби, екипът е подготвил специална програма. Тя включва обиколка с екскурзовод на постоянната експозиция на РИМ и филиалите \"Триъгълна кула на Сердика\" и Археологически парк \"Западна порта на Сердика\". От 12 до 13 ч. ще се състои концертът на Джаз формация \"София\" на пл. \"Бански\" 1; 13-15 ч. - настолни игри на историческа тематика; 14-14.30 ч. - обиколка с екскурзовод на археологическото ниво при базиликата \"Света София\". Програмата ще продължи от 14 ч. с детско-музикално ателие с \"Мюзик плей\" в зала \"Културен живот и развлечения\", от 16 ч. започва соловият концерт на пиано, три сонати от Бетовен, изпълнени от Тодор Петров в Централното фоайе, от 17.30 ч. е концертът на Гвардейския представителен духов оркестър при националната гвардейска част. Музеят отбелязва символично 90 г. от основаването си, както и 3 г. от откриването на постоянната си експозиция в сградата на пл. \"Бански\" 1.   \n \t\n", "date": "2018.09.17", "title": "РИМ в София с вход свободен на празника "}
{"url": "http://www.duma.bg/node/175282", "text": "\"БСП за България\" внeсе в Народното събрание промени в Закона за храните, с които да бъдат прекратени практиките за двоен стандарт. Това обяви на брифинг в края на миналата парламентарна седмица депутатът от левицата проф. Светла Бъчварова, която е и заместник-председател на парламентарната комисия по земеделие. Вносители на промените са 30 депутати от левицата начело с лидера на БСП Корнелия Нинова.  \nСамо ден по-рано Европейският парламент (ЕП) гласува за премахване на двойното качество при храните, което е голям и значим успех за българите и европейците от Централна и Източна Европа, обясни евродепутатът от Групата на социалистите и демократите Момчил Неков. На практика с този си акт, по думите му, Европарламентът признава проблема и дава ясни препоръки, които трябва в близките месеци да бъдат изчистени, за да може най-късно в началото на следващата година да бъде подобрено законодателството.  \nЗаконодателната инициатива на БСП е в синхрон с препоръката на Европейския парламент, обясни Бъчварова. Според проекта за всички продукти на българския пазар, произведени извън страната, ще се изисква сертификат за съответствие. Той трябва да гарантира качеството на продукта, както и вложените съставки да отговарят на съответната търговска марка, продукт, в самата държава производител, разясни Бъчварова. Сертификатът ще бъде включен в база данни, международен обмен с останалите страни, за да може да бъде верифициран и съответно да гарантира на всеки един потребител, че се спазват изискванията за еднакво качество и суровини във всеки един от продуктите. \n Солени глоби за нарушителите За да се намалят нелоялните търговски практики, БСП предвиждат в законопроекта си санкции както за физическите, така и за юридическите лица. Който внася или търгува в страната с храни, за които няма сертификат, или за които се установи, че не отговорят на посоченото в сертификата, ако не подлежи на по-тежко наказание, се наказва с глоба от 10 до 20 хил. лв. При повторно нарушение глобата става от 40 до 50 хил. лв. Два пъти по-високи санкции за юридическите лица са залегнали в проекта. За да се гарантира превантиваната дейност на закона, глобите и имуществените санкции са завишени в максимален размер, отбелязват в мотивите си от левицата.   \n \t\n", "date": "2018.09.17", "title": "БСП внесе промени срещу двойния стандарт при храните"}
{"url": "http://www.duma.bg/node/175269", "text": "И тази година фондация \"Братя Мормареви\" не наруши традицията си да дава награди на най-добрите пера сред българските ученици. За 2018-а лауреат на първа награда в категория \"Есе\" стана 13-годишната Джена Пискулийска от София за критичния си текст \"Какво се е променило през последните години във взаимоотношенията ми с моите родители\". Тя пък номинира преподавателката си Аглика Дамаскова, която също получи приз. Втора награда за \"Есе\" спечели Деница Русева от Варна за \"Най-великият дар\". В категорията \"Разказ\" първа награда грабна Аделина Христова от София за разказа си \"Червена\".  \nПо нейна препоръка фондацията награди преподавателката й Лилия Гюлеметова. Втора награда в категорията \"Разказ\" взе Теодора Георгиева от Силистра за \"Спомен за липа\". Наградите бяха връчени от председателя на фондацията социолога Кънчо Стойчев. Той каза, че хиляди ученици вече са участвали в конкурса, и над 70 награди са били раздадени за изминалите години.   \n \t\n", "date": "2018.09.17", "title": "Фондация \"Братя Мормареви\" раздаде годишните си награди "}
{"url": "http://www.duma.bg/node/175270", "text": "Изпълнители от България и Европа ще сътворят пъстър калейдоскоп от интересни концерти в различни стилове в \"Дни на музиката в Балабановата къща\" в Пловдив.  \nСред акцентите са гостуващите квартети \"Паганини\" от Италия и \"Вектор\" от Швейцария - единият съставен от оркестранти в Миланската Скала, а другият - в оркестър \"Тонхале\" в Цюрих. И в двата състава има и българско присъствие. За първи път фестивалната публика ще присъства на \"Кабаре в Балабановата къща\" - спектакъл на вокалната формация \"Bella Voce\". След няколко различни превъплъщения на пловдивска сцена за първи път солов рецитал ще изнесе изключителната пианистка Пламена Мангова (18 октомври от 18.30 ч.), ще гостуват и блестящите цигуларки с международна кариера Мила Георгиева и Лия Петрова. Гости ще бъдат прочутите и атрактивни Бистришки баби, които ще пеят на Римския стадион на 23 септември от 19 ч. \nОсобено важно място в \"Дните на музиката в Балабановата къща\" има 110-годишнината от рождението на композитора Марин Големинов - колоритната му музика ще звучи точно на рождения му ден - 28 септември, изпълнена от струнен квартет \"Големинов\", духов квинтет \"Пилекадоне\", певицата Евгения Ралчева, пианистката Мария-Десислава Стойчева и Академичният народен хор при АМТИИ в Пловдив с диригент проф. д-р Костадин Бураджиев. Фестивалът ще отбележи с концерт и 70-годишнината на проф. Ангел Станков, обичаният цигулар ще се представи в ансамбъл със своите колеги професори в Националната музикална академия Ростислав Йовчев, Анатоли Кръстев и Ясен Теодосиев.   \n \t\n", "date": "2018.09.17", "title": "Бистришките баби гостуват в \"Дни на музиката в Балабановата къща\"  "}
{"url": "http://www.duma.bg/node/175267", "text": "Младата дизайнерка Диляна Матеева е единствената българка, която ще покаже авторските си тоалети на Седмицата на модата в Атина през ноември. Преди това обаче ще участва на \"Sofia Fashion Week AW 2018\" на 18 септември (вторник), където ще представи част от колекцията си \"Fashion Melody\". Облеклата са вдъхновени от женствената елегантност в рок песните от края 80-те и началото на 90-те години на XX век. Дрехите на Диляна Матеева се отличават с ръчно направени картини в стил поп арт. В авторските рисунки на възпитаничката на Националната художествена академия водещи са изображенията на женски лица, както и на перото - символ на творчество, на композиране на музика, както и препратка към перцата, с които свирят рок китаристите. \n\"Диляна Матеева олицетворява новата генерация млади дизайнери, които имат опит и като художници. В тоалетите си отделя голямо внимание на детайла и има прецизно отношение към цветовете. Работи по интересен начин с материите и комбинациите между тях\", коментира премиерната колекция на дизайнерката проф. Любомир Стойков. \n\"Още в самото начало бях пленена от скиците на Диляна Матеева с изчистен и премерен дизайн, без натруфеност и излишък. Впечатлих се, че тя стриктно се придържаше към идеите и цветовете. Пътуваше много до Париж, Милано, Румъния и из цяла България, за да намери точните материали и платове, без да прави компромиси\", разкри Петя Джукелова - преподавател в НХА, конструктор-моделиер и технологичен консултант на колекцията. \n\"Fashion Melody\" есен-зима 2018/2019 съчетава практичност и елегантност с бунтарство и непреклонност. Изчистените силуети и женствената линия на дрехите са комбинирани със специфични елементи в кройките и интересни съчетания на цветове и материи. Диляна Матеева залага на коприна, кадифе, еко кожа, вълна, габардин, кашмир - платове, придаващи женственост, класа, но излъчващи леко непокорство и свобода. Доминират цветовете синьо, червено, бледо розово, бяло, черно, златисто бежово, телесен и камилски цвят, както и специфични нюанси на зелено и лилаво с втъкани кафяви нишки.   \n \t\n", "date": "2018.09.17", "title": "Българска мода ще видят в Атина"}
{"url": "http://www.duma.bg/node/175252", "text": "Сръбският президент Александър Вучич заяви днес, че не е възможно Сърбия да приеме договор за Косово, без да има всеобхватен пакет за Сърбия. Той потвърди, че \"повече от 10 пъти\" е търсил гаранции за членство на Сърбия в ЕС през 2025 г. \"Ако някой си мисли, че е възможен договор без пълен пакет, който се отнася за бъдещето на Сърбия и без допълнителна икономическа помощ и значителен по-бърз растеж, нека знае, че това дори не ми минава през ум\", каза Вучич, цитиран от медиите в Сърбия.   \n \t\n", "date": "2018.09.17", "title": "Вучич с условия пред ЕС и Косово"}
{"url": "http://www.duma.bg/node/175271", "text": "София става световна столица на спонтанната комедия от 24 до 30 септември. На Третия международен импро фестивал, организиран от \"ШиЗи импро театър\", у нас пристигат най-изявените майстори в жанра на създаването на шоу на мига.  \nТоп импровизатори от 13 държави в 4 континента, сред които САЩ, Холандия, Испания, Италия, Австралия, Израел, България и др., ще водят 22 уъркшопа със специфични актьорски похвати, а изявени трупи ще изнасят завладяващите си представления, научи ДУМА от Доротея Николова, пиар експерт.   \n\"В България вече може да се говори за общество от импровизатори, които са запознати с най-новите световни похвати от първоизточниците им. Практикуването на този вид изкуство сближава хората и ги кара да преоткрият творческия си потенциал,\" обясни Златин Цветков, основател на \"ШиЗи импро театър\".  \nСред специалните гости е Стейси Смит, която идва от родното място на лонгформ импровизирането - Чикаго, САЩ. В София тя ще проведе уникален 5-дневен интензивен уъркшоп по бродуейски стил. Специално, за да се включат в него, пристигат участници от 5 държави. Всяка вечер от 7-те фестивални дни публиката ще има шанса да се наслаждава на 3-часови комедийни шоупрограми на камерната сцена на театър \"Сълза и смях\". На 24 и 25 септември представленията ще бъдат на български, на 26, 27, 28 и 29-и на английски, а на 30-и и на двата езика. Те ще включват професионални трупи от България, САЩ, Дания, Германия, Белгия, Гърция и Румъния, спектакли на любителски трупи, както и смесени групи от съпътстващите уъркшопи, в които освен българските участници има над 30 души от цял свят.   \nЧерешката на тортата ще бъдат неповторимите изпълнения на гост преподавателите, които заедно имат повече от 150 години практика на сцена. Специално за българските зрители всяка вечер ще бъде представен различен състав на тяхното \"All-Star Show\". Берлинската трупа \"Ladies and Gentelman\" пък ще създаде история, базирана на реални емоции, комбинирани с безумни ситуации, драма, комедия и ежедневни фантазии. Трупата от Копенхаген \"Fallen Sundays\" ще покаже мюзикъл по предложение от публиката. В тяхното шоу пълнокръвният сюжет се гради върху сцени, които се редуват с песни. А в българските вечери ще бъде изпълнено най-доброто от нашата развиваща се сцена. В двата дни ще играят 8 трупи. \nТова е театър без драматургия, декори и режисура, зрителите задават посоката на представлението. Шоутата са в разнообразни стилове, всичко се случва \"тук и сега\" и всеки спектакъл е непредсказуем.   \n \t\n", "date": "2018.09.17", "title": "Театър без драматургия, декори и режисура"}
{"url": "http://www.duma.bg/node/175256", "text": "Евродепутатите гласуваха с 589 гласа \"за\" необвързваща резолюция срещу нарастващата заплаха от устойчиви на антибиотици микроби.  Против документа бяха 12, а с \"въздържал се\" гласуваха 36 представители на Европейския парламент (ЕП) на 13 септември. В резолюцията те настояват за правилна и разумна употреба на антимикробни средства, което е от съществено значение за ограничаване на възникването на антимикробна резистентност (АМР), разпространявана в здравеопазването, животновъдството и аквакултурите.  \nОт ЕП ще настояват Еврокомисията да разгледа възможността да задължи държавите членки редовно да събират и предоставят данни на европейско равнище, както и да установи индикатори, които измерват напредъка в борбата срещу АМР. \nЕвродепутатите призоваха ЕК и държавите членки да ограничат продажбата на антибиотици от хуманни и ветеринарни лекари, както и за премахване на всички стимули за предписване на антибиотици в ЕС. Според депутатите ще бъдат необходими допълнителни стимули за инвестициите в разработването на нови вещества. \nОсвен това ЕК трябва да създаде хармонизирана система за етикетиране. \nЕвродепутатите са категорични, че хранителната верига и околната среда също трябва да бъдат взети под внимание, тъй като и те са източник на устойчиви микроорганизми. Трябва да разглеждаме целия цикъл, защото здравето на хората и на животните е взаимно свързано и болестите от едните се предават на другите, категоричен е авторът на доклада за плана за действие \"Едно здраве\" Карин Каденбах от С&Д, Австрия. \nСпоред проучване на Евробарометър от 2016 г. липсата на информираност е ключов проблем - 57% от европейците не знаят, че антибиотиците са неефективни срещу вируси, а 44% не знаят, че не помагат срещу грип и настинка. Т.нар. супермикроби, които са устойчиви на познатите антибиотици, причиняват средно 25 000 смъртни случая и костват на бюджетите на страни в ЕС допълнителни 1,5 млрд. евро всяка година. ДУМА припомня, че през септември м.г. доклад на СЗО обяви за идентифицирането на 51 нови антибиотици и биологични вещества в етап на клинично проучване. Но от всички тези молекули, кандидатстващи за лекарства, едва 8 тогава СЗО класифицира като новаторски лечения.  \n В добрата хигиена и ваксинирането е решението, смята българският евродепутат от С&Д  Момчил Неков.  Най-важната стъпка, която трябва да направим за справяне с този проблем при животните, е превенцията, състояща се в добра хигиена, ваксиниране, хуманно отношение към тях, категоричен бе в изказването си Момчил Неков. По думите му липсата на подобни действия води до компенсирането на превенцията с прекомерна употреба на антибиотици, което рано или късно може да ни доведе до здравна катастрофа в сектора. \"Антимикробната резистентност е вече огромен проблем в световен мащаб. Длъжни сме да взимаме мерки срещу прекомерната употреба на антибиотици, както сред хората, така и сред селскостопанските и другите животни\", заяви Неков.   \n \t\n", "date": "2018.09.17", "title": "Европарламентът  срещу супермикробите"}
{"url": "http://www.duma.bg/node/175253", "text": "Финландският президент Саули Ниинисте заяви, че не вижда заплаха от Русия, защото тя няма причини да напада страната му. Той също изрази съмнения, че Русия представлява заплаха за Прибалтика (Литва, Латвия и Естония): \"Съмнявам се, че Русия ще нападне Прибалтика. Тя няма причина да напада и Финландия\", изтъкна Саули Ниинисте в интервю за германския в. \"Франкфуртер алгемайне цайтунг\". Ниинисте подчерта още, че Москва уважава позицията на Хелзинки, а разногласията не пречат на контактите. Поради това той не смята, че станата му трябва да влезе в НАТО. Освен това президентът сподели какъв съвет е дал на американския си колега Доналд Тръмп пред юлската му среща с Путин: \"Трябва да си много внимателен, когато се срещаш с Путин. Той винаги е много добре подготвен. Много добре\". \nВ реч във фондация \"Херитидж\" във Вашингтон генералният секретар на НАТО заяви: \"За нас не е противоречие да бъдем мощни в отношенията си спрямо Русия, но в същото време да искаме и диалог. Не искаме конфронтация, но вина за лошите отношения между НАТО и Русия носи Москва, убеден е той.   \n \t\n", "date": "2018.09.17", "title": "Финландия: Русия не е заплаха"}
{"url": "http://www.duma.bg/node/175254", "text": "Днес е срещата в Сочи на руския и турския президент Владимир Путин и Реджеп Ердоган, които ще обсъждат положението в сирийската провинция Идлиб, последният бастион на терористите в Сирия. По този повод руското издание \"Взгляд\" констатира, че там последните два дни са най-мирните от началото на септември: не е имало нито масивна артилерийска битка, нито въздушни нападения от сирийската или руската авиации. \"Това се дължи на засилените преговори с отделни групи бунтовници, с които такива преговори все още могат да се водят\", съобщава изданието. Турция продължава да настоява властта в провинцията да се прехвърли на останките от Сирийската свободна армия (това е \"умерена опозиция\") по подобие на Източна Гута. Изданието припомня, че гражданската власт остана в опозиционните групи, след като те предадоха тежките оръжия и формално се прехвърлиха под командването на Дамаск. Руската военна полиция следи спазването на този режим. Анкара настоява поне в една част от провинция Идлиб подобни контролни функции да бъдат прехвърлени на турската армия. Това обаче е неприемливо за Дамаск, правителството на Сирия не е канило турската армия на нейна територия. \nВ същото време терористите продължават подготовката на провокации с отровни вещества. На терористи от групировката \" Хайат Тахрир аш-Шам\" в района на Басанкул са доставени няколко цистерни с хлор, твърди руският ген. Владимир Савченко.   \n \t\n", "date": "2018.09.17", "title": "Путин и Ердоган преговарят за Идлиб "}
{"url": "http://www.duma.bg/node/175247", "text": "Ключовият момент във \"Визия за България\" е новата роля на държавата, която трябва да участва, регулира, образова, лекува, да отбранява и да планира. Тази роля е заложена с конкретни мерки в документа. Това заяви зам.-председателят на ПГ на \"БСП за България\" Крум Зарков. Той бе на среща с граждани от Петрич. \nХората изразиха мнения и препоръки, като обясниха, че има огромно текучество на населението. От 55 000 души, половината емигрират трайно или работят в други държави. Гражданите и депутатите от ПГ на \"БСП за България\" бяха единни в мнението, че е крайно време да се мине от етап на констатиране на проблемите до етап на тяхното решаване. Проблемите са плод на липсата на държавност, която води до масова бедност и обезлюдяване. Ако не действаме сега, утре ще е твърде късно, каза Крум Зарков. \n    \n \t\n", "date": "2018.09.17", "title": "Крум Зарков: Държавата трябва да регулира, образова и лекува"}
{"url": "http://www.duma.bg/node/175248", "text": "След разговорите от началото на седмицата разбираме, че хората в този край напълно приемат идеята на БСП, записана и във \"Визия за България\", държавата да влезе в икономиката. Това заяви зам.-председателят на ПГ на \"БСП за България\" Христо Проданов на среща с жителите на община Якоруда. Той добави, че двата основни поминъка, с които живеят хората  от общината - дърводобив и туризъм, са окупирани от кметове и местни велможи. Въпреки че хората могат да работят тук, основният проблем на общината, както и на цялата страна, е демографията. Младите хора бягат не защото няма работа, а защото трябва да работят за ниски заплати и да се примирят с липсата на перспектива. Проданов заяви, че общественият ресурс като дървесината, която изобилства в общината, не трябва да е завзет от частните фирми и местните велможи, а да бъде собственост на държавата и да се разпределя от нея. Освен това, той трябва да се добива от държавата и да бъде в  полза на хората, защото в последните 30 години частници я добиват, кметовете са станали феодали, а  хората, живеещи тук, чакат с месеци, за да си купят дърва, каза още Проданов. Той добави, че много от бедните хора се контролират чрез разпределянето на дървата за огрев, защото ако не са верни на кмета или тартора на населеното място, няма да ги получат. \nТуризмът е до голяма степен частен бизнес, но в същото време довеждащата инфраструктура, атракциите, старините са държавна собственост. Държавата трябва да влезе в ролята си и да развие инфраструктурата, ако иска да го развива, каза още Христо Проданов. Той даде пример с местността Трещеник, близо до Якоруда, в която има над 300 легла в хотели, бази и бунгала, но до там няма път. Как да печели общината ви от туризъм, като не е изградила път до хотелите, попита той.   \n \t\n", "date": "2018.09.17", "title": "Христо Проданов: Основният поминък на хората от Якоруда е завзет от местните велможи"}
{"url": "http://www.duma.bg/node/175249", "text": "Жителите на община Струмяни разказаха за основните си тревоги и проблеми пред депутати от левицата. Незаконната сеч в региона, неработещи напоителни системи и унищожаване на природата около р. Струма при строежа на магистралата са част от въпросите, които местните поставиха. \nВ Струмяни на разговор с хората бяха народните представители Атанас Костадинов, Даниел Йорданов и Чавдар Велинов. Събралите се в залата задаваха множество въпроси и се оплакаха от отказ на централната власт да комуникира с гражданите. \nДържавата трябва да си върне функциите за просперитета на гражданите и развитието на националната икономика, заяви на срещата депутатът Атанас Костадинов.  \nПо думите му освен за спазване на пазарните принципи, правовия ред, законността, които да гарантират социалното и икономическото развитие, държавата трябва да е гарант за достойнството, жизнения стандарт, развитието и превеждането на българския народ през дългогодишната и задълбочаваща се криза.  Имаме нужда от национално съгласие по националните приоритети и регионалните акценти - силна държавна подкрепа за конкурентните предимства на нацията и регионите, каза още Костадинов.   \n \t\n", "date": "2018.09.17", "title": "Незаконна сеч тревожи хората от Струмяни"}
{"url": "http://www.duma.bg/node/175296", "text": "Хиляди българи от страната и чужбина протестираха пред Народното събрание с искане за оставка на правителството. Те настояха за пряка демокрация чрез национални и местни референдуми, а след оставката на правителството да се състави преходен кабинет за 9 месеца, да се свика Велико Народно събрание, което да промени Конституцията. Протестът под наслов \"Оставка, съд и смяна на системата\" премина при засилено полицейско присъствие. \nОрганизаторите обявиха, че протестът ще продължи три дни, а днес ще има шествие, което ще завърши пред Министерския съвет. \nНа 26 септември пред централата на Еврокомисията в Брюксел протестиращите ще внесат петиция, в която описват тревожното състояние на България.   \n \t\n", "date": "2018.09.17", "title": "И българите в чужбина искат оставка на \"Борисов-3\""}
{"url": "http://www.duma.bg/node/175250", "text": "Държавата да предлага качествено образование за всички деца. Това е един от приоритетите, заложени в управленския проект на левицата \"Визия за България\", който бе представен вчера и в Благоевград. Там, на среща с жителите от града, бяха народните представители от БСП Ирена Анастасова, Надя Клисурска, Петър Кънев, Николай Бошкилов и Иван Ченчев. \nОт 2000 г. до 2017 г. над 1400 училища са закрити. Това показва какво се случи със страната ни. Затова искаме нов модел на управление на образованието, което да стъпи на пълен обхват на децата и качествено образование във всички образователни институции, обърна се към гостите на срещата Анастасова. Тя подчерта, че левицата залага в своята Визия осигуряване на храна, дрехи, учебници и помагала за децата от социално слаби семейства. \nБСП предлага разработването на регионални програми за развитие на образованието. Които да бъдат съобразени с развитието на икономиката в съответния регион и изграждане на национална карта, която да свързва образование и икономика.   \nЕдна от битките, които левицата продължава, е срещу държавното финансиране на частните училища. Държавата не е направила всичко за държавните и общинските училища, за да дава на частните, които събират такси от 5 до 12 хил. лв. и повече, категорична бе Ирена Анастасова. \nДържавата, категорични са в БСП, трябва да бъде гарант за младите хора да останат в България - да имат достъп до добре платена работа, до кредити, за да учат, да си купят жилище и да остават тук. Левицата залага на прогресивно подоходно облагане и на задължително семейно подоходно облагане. \nИнж. Петър Кънев коментира предложенията на Визията в сферата на икономиката. Държавните предприятия не трябва да са хранилка на управляващите, категоричен бе народният представител. Ръстът на икономиката ни, продължи Кънев, е крайно недостатъчен. Преди 10 години съседните на нас държави бяха след нас, сега са пред нас. И за да се промени това, държавата трябва да възстанови ролята си в управлението на държавните предприятия, убедени са социалистите. Ние написахме законопроект в тази насока и съвсем скоро той ще бъде внесен в НС. Неговата цел е държавните предприятия да не са хранилка на управляващите, добави Кънев. По думите му друга цел на Визията е да бъде намалена административната тежест върху българския бизнес, особено върху микро и малките фирми.   Като друг приоритет той посочи и специална програма за развитие на Северозапада и Странджа-Сакар. \nБлагоевград е от основните потърпевши от сегашното управление, коментира от своя страна народният представител Николай Бошкилов. По думите му  Благоевград е от потърпевшите от настоящото управление. Недопустимо е да бъдем на последно място в страната по доходи от областните центрове, възмути се той. Безработицата в общината е много голяма, липсват инвестиции. БСП има визия как да направим Благоевград проспериращ град и съвместно с Общинския съвет ще разработим и визия за Благоевград, заключи Бошкилов. \nНародът е готов за промяна и за нов модел на управление, бе посланието на Иван Ченчев. Гневен съм като човек от това, което се случва в България, каза още той. Депутатът коментира, че БСП е последователна в приоритетите и идеите си, докато правителството \"работи на парче\".   \n \t\n", "date": "2018.09.17", "title": "Качествено образование за всички деца"}
{"url": "http://www.duma.bg/node/175297", "text": "Проправителствени медии истерично пищят за \"кървави провокации\", \"кървав преврат\" и \"извънредно положение\". Полиция на всеки ъгъл, провокатори в президентството и пред парламента. \nДържавата се тресе! \nГрънци! Нищо не се тресе. Властта Му си играе на \"потушаване на кървави протести\". А услужливото МВР припява на слугинските медии. \"Службите имали сигнали и информация\", получили \"анонимни потвърждения\" и взели съответните мерки. ДАНС, МВР, МВР, ДАНС... Неговите! Той и Кой. \nЦелите са ясни. \nПърво, да се внуши, че народът обича Борисов и няма кой да го свали от власт. Освен ако той сам не реши да спретне ново представление в своя чест. \nВторо, да се втълпи на матряла, че всеки протест е обречен на неуспех. Защото Неговите ченгета имат предварителна оперативна информация. Всяко недоволство ще бъде смазано в зародиш, а \"кървавите преврати\" във въздуха ги ловят. \nТрето, да се отличат службите, затънали в скандали и интриги. \nПореден цирк на мутромафията. Помпат мускули, надуват бицепси. За един протест и ден на отворени врати цял сценарий спретнаха. \nКой ги измисля тези психо истории? Разпадат се. Отиват си. А шубето е голям страх.   \n \t\n", "date": "2018.09.17", "title": "Голям страх"}
{"url": "http://www.duma.bg/node/175283", "text": "Директорът на Изпълнителната агенция по горите (ИАГ) Григор Гогов подава оставка по негова молба във връзка с получени сигнали за конфликт на интереси, съобщиха в петък от пресцентъра на земеделското министерство. Малко по-рано новината обяви земеделският министър Румен Порожанов след първото заседание на Централния епизоотичен съвет. \nОт пресцентъра на МЗХГ обаче подчертават, че \"това става независимо, че сигналите са проверени от Инспектората на Министерството на земеделието, храните и горите и няма открити нарушения\". Въпреки това сигналите бяха изпратени и до компетентния орган - Комисията за противодействие на корупцията и отнемане на незаконно придобитото имущество\", се уточнява в съобщението. \nОставката на Гогов е свързана с водено срещу него разследване за злоупотреби при изграждане на оградата по границата с Румъния, която трябваше да ограничи разпространението на чумата по свинете. На 13 септември лидерът на партия \"Възраждане\" Костадин Костадинов призова за оставките на Порожанов, на шефовете на БАБХ и на ИАГ с мотива, че близка до Гогов фирма е доставчик на коловете за изграждане на оградата по сухопътната ни граница с Румъния. Съпругата на Гогов е в управата на тази фирма. Същевременно е хванат камион с незаконна дървесина, който е пътувал към склад на компанията.   \n \t\n", "date": "2018.09.17", "title": "Шефът на ИАГ си отива заради конфликт на интереси"}
{"url": "http://www.duma.bg/node/175284", "text": "За поредна година президентството отвори врати за граждани в рамките на инициативата \"Европейски дни на културното наследство\". Стотици хора се редиха търпеливо на опашки в неделя пред \"Дондуков 2\", за да разгледат отвътре култовата сграда, да седнат в стола на държавния глава и да бъдат президент за един ден.  \nПрезидентът Румен Радев и вицепрезидентът Илияна Йотова приеха първите гости и ги приветстваха в Гербовата зала. Президентската институция от години подкрепя тази инициатива и всяко усилие за повече прозрачност и достъп на гражданите до работата на институциите, заяви Радев на гостите. Той подчерта, че в Гербовата зала посреща държавни глави и делегации, но българските граждани за него са най-високото ниво. Йотова пък изтъкна усилията на президентството за изучаването на българския език по света. В момента българските неделни училища са над 430 по света, а над 15 милиона души говорят български, каза тя.  \nВ рамките на европейската културна инициатива, стартирала от събота, гражданите посетиха и други емблематични за столицата сгради - БНР, Централния военен клуб, джамията \"Баня Баши\", католическия храм \"Св. Йосиф\", Софийската синагога, Духовната семинария \"Св. Йоан Рилски\", Националната библиотека \"Кирил и Методий\", Софийския университет \"Св. Климент Охридски\" и много музеи.   \n \t\n", "date": "2018.09.17", "title": "Румен Радев посрещна граждани в Деня на отворените врати"}
{"url": "http://www.duma.bg/node/175286", "text": "\"ГЕРБ си отиват, защото във всяка сфера докараха България до дъното. И хората започват да стават гневни. Въпросът е - какво ще остане след това“, каза Елена Йончева, говорител на ПГ на \"БСП за България\". По думите й пропаст не се прескача с малки стъпки и затова депутатите от левицата излизат от парламента, за да достигнат до всяка община и да започнат  разговора.  \n\"Преките чуждестранни инвестиции за 10 години са намалели 10 пъти и са под 1 млрд., защото има корупция, лоша бизнес среда, съдебната система работи бавно“, отбеляза Йончева. \"Пътувайки по магистралите, ние плащаме данък \"живот\". Искаме да се вземат проби от АМ \"Тракия\", АМ \"Струма\" и АМ \"Люлин\". Ще покажем и колко е откраднато, за да може да не плащаме този кръвен данък\", заяви Йончева.  \n\"Хората искат промяна. Искат да видят управление, което в много по-голяма степен отчита техните интереси, а не се занимава с преразпределяне на средства към близки фирми, както и с действия, насочени единствено и само до укрепване на властта. С това поведение на управляващите хората ще излязат и на улицата\", прогнозира  секретарят на ПГ на \"БСП за България\" Кристиан Вигенин. Според него липсата на идеи, реформи и развитие вече се усеща много силно. По думите му хората недоумяват как за дребни, но важни неща не могат да се намерят пари, а се \"размятат\" милиарди за увеличение на заплатите на държавната администрация, с което управляващите се опитват да си купят още малко време.  \nОт БСП припомнят, че многократно са поставяли въпроса, че Борисов разпределя стотици милиони извън държавния бюджет към общини, ръководени от ГЕРБ. След това тези средства се разпределят към близки до властта фирми чрез обществени поръчки, които най-често са нагласени.   \n \t\n", "date": "2018.09.17", "title": "Вигенин и Йончева: ГЕРБ докараха България до дъното, хората искат промяна"}
{"url": "http://www.duma.bg/node/175287", "text": "Кабинетът на Бойко Борисов се разпада и той се опитва да го задържи с всички сили и средства, заяви вчера зам.-председателят на ПГ на \"БСП за България\" Антон Кутев. Според него парламентът няма да изкара целия си мандат. Социалистът оценява като плюс на Борисов, че е безскрупулен, когато трябва да се сменят хора. \"Той винаги е знаел, че е носителят на властта и докато не опре до него, няма да се реши проблемът. Което означава, че всички, които пречат на тази теза, трябва да бъдат махани веднага, за да не нарушават този начин на мислене\", обясни Кутев. Според него премиерът панически се опитва да избяга от проблемите, като прехвърли всичко върху по-ниските слоеве. \"Единствените, които не се сменят, са двамата вицепремиери, защото трябва да се разпадне коалицията\", каза още народният представител. \nДен по-рано левият депутат участва в среща с граждани в Сандански заедно с проф. Румен Гечев, Лало Кирилов и Николай Динков. Всяка партия трябва да има визия за развитието на България, но само БСП има такава, започна представянето на проекта \"Визия за България\" Кутев. По думите му визионерският документ на левицата е с амбицията да има реална представа накъде да върви обществото. \"Нашата Визия не е завършена. Тези срещи се правят, за да може тя да бъде допълнена, да се доизгради и с този документ да стане ясна насоката, в която да върви обществото\", отбеляза зам.-председателят на ПГ на БСП.   \n \t\n", "date": "2018.09.17", "title": "Антон Кутев: Кабинетът \"Борисов\" се разпада"}
{"url": "http://www.duma.bg/node/175288", "text": "Хлябът поскъпна в няколко града на страната. За повишението предупреди преди дни и министърът на земеделието Румен Порожанов. В Пловдив цената скочи с 20%. В Пазарджик пък увеличението на хлебните изделия е с 30 стотинки, съобщи БГНЕС, като обаче не се уточнява какъв е процентът на поскъпване.  \nОсновните аргументи за поскъпването са повишените изкупни цени на пшеницата и скокът на минималната работна заплата, обясняват хлебопроизводителите. \"Вдигна се брашното и оттам вече се получи поскъпване на хляба. Също поскъпна токът, газът и това са разходи, които трябва да се избият. Ще гледаме горе-долу да оцелеем\", обясни пред Нова телевизия хлебопроизводителят Димитър Козинарски. \nГолемите зърнопроизводители признават, че новата реколта е с нова цена. Ако на борсите допреди два месеца тон пшеница е струвала 300 лева за тон, сега тя се търгува за 350. \"Вследствие на аномалии в различни региони на Европа и света имаме по-малко производство, световните борси реагираха. Пшеницата е борсова стока. И сега се котират на по-високи нива, съответно и в България се изкупува на по-високи нива\", каза Ангел Вукодинов от Националната асоциация на зърнопроизводителите.   \n \t\n", "date": "2018.09.17", "title": "Хлябът поскъпна в няколко града в страната"}
{"url": "http://www.duma.bg/node/175289", "text": "Стотици българи пристигнаха от Франция, Белгия, Холандия, Испания, Италия, Великобритания, САЩ, за да участват в организирания във фейсбук протест срещу управлението на Бойко Борисов и ГЕРБ. Към тях се присъединиха и хиляди местни българи. Протестът под наслов \"Оставка, съд и смяна на системата\" се проведе пред Народното събрание при засилено полицейско присъствие, а исканията на недоволстващите - оставката на правителството, промяна на модела на управление и на Конституцията, неразпускане 44-то НС, приемане на кабинет, излъчен от гражданите с 9-месечен мандат, който ще работи по разписана програма със срокове и конкретни действия. Още при организирането на събитието недоволстващите настояха на техния протест да не бъдат допускани представители на партиите от 44-то Народно събрание, както и представители на други политически сили и прокламираните от тях партийни лозунги.  \nПротестиращите блокираха движението по бул. \"Цар Освободител\" пред парламента. \nИнициатори на протеста са живеещият в Лондон Емил Русанов, издател на лондонския вестник \"Будилник\", както и Росен Миленов, и Светослав Козлуджов. Недоволните бяха обединени от група във фейсбук, която според организаторите на протеста е имала 34 хил. участници. Протестът се финансира от платформа с дарения, като до момента са събрани малко над 1000 британски лири, съобщи преди дни Русанов. \nВ 12 ч. вчера събитието започна със скандирания \"Оставка\" и \"Мафия\", мнозина развяха българския трикольор и скандираха \"Българи юнаци\". \nПред институциите, където имаше \"Ден на отворените врати\" бяха взети засилени мерки за сигурност, ангажиран бе целият личен състав на СДВР, изпратени бяха и  допълнителни части на \"Жандармерията\". \nБългарите зад граница протестират и пред българските посолства по света. Протестът ще продължи три дни. \nСледващия протест сънародниците ни в чужбина ще организират на 26 септември пред централата на Еврокомисията в Брюксел, обявиха организаторите. Там недоволстващите ще внесат петиция за тревожното състояние на България. След това ще има нови протести през месец-два.   \n \t\n", "date": "2018.09.17", "title": "И на българите в чужбина им писна от ГЕРБ и Борисов"}
{"url": "http://www.duma.bg/node/175285", "text": "Правителството не спази законовата процедура да съгласува с президента освобождаването на главния секретар на МВР Младен Маринов, номиниран за вътрешен министър. Това заяви в събота държавният глава Румен Радев по време на първия Националния събор на запасното войнство край Казанлък. Той обясни защо, преди да отпътува за Рига в четвъртък, не е подписал указа за Маринов и така забави най-малко със седмица поисканите от Бойко Борисов рокади в кабинета. Припомняме, че премиерът поиска оставките на Николай Нанков, Ивайло Московски и Валентин Радев заради трагедията край Своге и предложи кандидатури за постовете им, сред които е и тази на Маринов. \n\"Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ. Законът трябва да се спазва на най-високо ниво, ако искаме да се спазва и по-надолу\", заяви президентът. На въпроса дали все пак ще освободи главния секретар на МВР, той отговори, че е обяснил \"където трябва\" какво да се направи. \nДържавният глава отправи критики и към Министерството на външните работи по повод решението на премиера да оглави българската делегация за 73-ата сесия на Общото събрание на ООН в Ню Йорк в края на септември. МВнР не е координирало с президентската администрация решението на премиера, каза Радев и припомни, че последно Борисов е водил делегацията в ООН през 2010 г. Оттогава само президенти са били начело на делегацията - първо Георги Първанов, после Росен Плевнелиев и Румен Радев. \n\"Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията\", коментира държавният глава. Той обясни, че МВнР е нотифицирало в ООН премиера като ръководител на българската делегация \"без абсолютно никакво уведомяване на президентската институция\". \nРадев очаква Министерството на отбраната да го запознае с идеята за провеждане на референдум за връщане на задължителната казарма. Според него обаче \"при всички положения това е въпрос на широк обществен дебат\". Цветанов измисли технически \nпроблем за забавянето на указа \nОт партия ГЕРБ заявиха, че съгласуването на указа за освобождаване на Маринов от поста главен секретар на МВР между Министерския съвет и президентството е забавено заради технически проблем. Шефът на ПГ на ГЕРБ Цветан Цветанов обясни в събота в Пловдив, че срокът за подписване на указа бил доста кратък, но след като президентът се е върнал от двудневното си посещение в чужбина, било въпрос на време това да стане факт, а новите министерски назначения да бъдат гласувани в сряда. \nУправляващите обсъждат две кандидатури за нов министър на транспорта, каза още той, без да посочи имена. По думите му това са хора с административен опит и потенциал, които отговарят на предизвикателствата и изискванията в сектор \"Транспорт\". Номинацията за нов транспортен министър ще бъде обявена днес след заседание на коалиционния съвет. \nПрипомняме, че издигането на нов кандидат за поста на Ивайло Московски се наложи, след като номинираният от ГЕРБ Александър Манолев се отказа с мотива, че е станал обект на медийна атака и \"скалъпени твърдения от определена група\", целяща да дестабилизира правителството.   \n \t\n", "date": "2018.09.17", "title": "Президентът: Не подписвам за Маринов без съгласуване с Министерския съвет"}
{"url": "http://www.duma.bg/node/175255", "text": "Президентът на САЩ Доналд Тръмп обмисля да замени министъра на отбраната Джеймс Матис след междинните избори с някой, който по-открито да подкрепя политиките му за сигурност и външни работи, съобщава вестник „The New York Times“, цитирайки свои анонимни източници, предава Sputnik. \nСпоред американското издание, вотът през ноември най-вероятно ще даде началото на разгорещена предизборна борба за президентските избори през 2020 година, което ще изисква от Тръмп да подсигури, че екипът му напълно споделя неговите виждания. \nПо сведения на вестника, Матис по време на срещи с президента се държи внимателно, избягвайки да демонстрира открито своето несъгласие или неподчинение. Но при обсъждането на важни теми шефът на Пентагона обаче доказва своята правота и се стреми да удържи държавния глава от емоционални и потенциално вредни за САЩ решения. Този подход започнал да омръзва на Тръмп, който според изданието е властолюбив и не търпи постоянни възражения. \nМатис нееднократно се е изказвал за дипломатически път за регулиране на ядрените проблеми с КНДР. Той също така препоръчвал на Тръмп да не напуска сключеното през 2015 г. ядрено споразумение с Иран.   \n \t\n", "date": "2018.09.17", "title": "Тръмп може да смени военния министър скоро"}
{"url": "http://www.duma.bg/node/175251", "text": "Албанската и нигерийската мафия доминират сред чуждите криминални групи, които действат в Италия, заяви италианският прокурор Федерико де Рахо. \"Албанската мафия действа на равни начала с италианските мафиотски кланове, с които сключват договори за равно владеене на нелегалната търговия\", изтъква прокурорът при посещението си в град Касал ди Принципе. Според него след продължително затишие в страната повторно е започнала да процъфтява нелегалната търговия с цигари, организирана от чуждестранните мафиотски кланове в страната.   \n \t\n", "date": "2018.09.17", "title": "Чужди мафии доминират в Италия"}
{"url": "http://www.duma.bg/node/175298", "text": "Младежи от МО в БСП–София, заедно с лидера на БСП Корнелия Нинова и народни представители от ПГ на \"БСП за България\" призоваха за истина и свобода на медиите. Инициативата бе по повод ареста на двамата разследващи журналисти в четвъртък срещу петък през нощта. \"Искаме да говорим свободно, не искаме диктатура. Хора, не се страхувайте, ние не се страхуваме\", призоваха социалистите.   \n \t\n", "date": "2018.09.17", "title": "БСП: Искаме истина и свобода на медиите"}
{"url": "http://www.duma.bg/node/175299", "text": "Композицията с трите маймунки, която символизира мъдростта на мълчанието, е позната в цял свят с фразата \"Нищо не виждам, нищо не чувам, нищо няма да кажа\". Малцина знаят, че оригиналът на трите маймунки всъщност стои на входа на храм от ХVІІ век в японския град Нико, а текстът на будистката пословица е: \"Не гледай това, което противоречи на благопристойността; не говори това, което противоречи на благопристойността; не прави това, което противоречи на благопристойността\". Тази философия в съвременен вариант - \"Не знам, не чух, не видях\", се превръща в основа на омертата - Закона за мълчанието, който се прилага стриктно в мафиотските структури в Европа и Америка. \nВ последните десетина години трите маймунки са особено актуални в България, и по-специално в медийния сектор. Вероятно никой вече не си спомня какви разследвания и изобличаващи репортажи имаше у нас само допреди десетина години срещу кабинета \"Станишев\". Сигурно малцина си спомнят и какво беше по времето на кабинетите на Симеон Сакскбургготски и Иван Костов, макар че при правителството на СДС имаше сериозни опити медиите да бъдат вкарани в стискащото до откат менгеме на цензурата. \nПравителствата на Бойко Борисов - до момента три на брой, обаче са уникални в това отношение. Те не просто толерират концентрацията на националните медии в два-три икономически субекта, не просто дават благословия за пълен монопол върху разпространението на печатните издания, не просто заглушават почти всеки опит някой журналист да разследва корупцията по високите етажи на властта, а вече и арестуват представители на медиите, докато си вършат работата. Арестуват разследващи журналисти. А разследващата журналистика е точно нещото, което най-много липсва в момента в медийната картина у нас. \n\"Не знам, не чух, не видях\" - това искаше да ни покаже властта с ареста на разследващия журналист Димитър Стоянов от сайта \"Биволъ\" и на румънския му колега Атила Бирo от Rise project в нощта на четвъртък срещу петък миналата седмица край Радомир. Двамата подали сигнал до ГДБОП още на 11 септември, че в района се унищожават документи, свързани с обществени поръчки, като по този начин се прикриват корупционни престъпления. Вместо да предотвратят унищожаването на документите, местната полиция и служители на ГДБОП задържат журналистите и ги откарват в районното управление в Радомир, за да \"се установи самоличността им\". През това време полицията прави всичко възможно да доунищожи документите, запалени на полето. Добре, че е била бързата реакция на румънския консул в София, та двамата са освободени от ареста в Радомир в 4,30 сутринта. \nПознавам от близо две десетилетия журналиста Димитър Стоянов и знам, че с каквото се захване, прави всичко възможно да го доведе докрай. Разследването му в сайта \"Бивол\", от което тръгна цялата тази скандална история, вече раздухана и в най-големите световни медии, е свързано с документи за двойно счетоводство на консултантски фирми, които са обвързани по един или друг начин с \"Джи Пи груп\" - една от любимите на управляващите от ГЕРБ строителни компании, през която през последните години минава огромен ресурс от обществени поръчки по проекти, финансиране от еврофондовете. В разследването се показва как се отчисляват подкупи към представители на местната власт, както и към чиновници в различни държавни ведомства. След публикацията в \"Бивол\" започнало и изнасянето на документи от офисите на \"Джи Пи груп\". \nПрави впечатление от целия скандал, че и МВР, и от \"Джи Пи груп\" се правят на много изненадани. Разбира се, отричат всичко и твърдят, че едва ли не това е постановка. Прави впечатление и мълчанието на прокуратурата, която даже и дума не пророни дали е била запозната с тази история. Това, което обаче най-много прави впечатление, е, че на никого не му пука, че журналистиката ни вече е сведена до слугиня, просната с белезници на полето край Радомир. Дали ще сме на 111-о, 113-о или 165-о място в следващото изследване на \"Репортери без граници\" по свобода на словото, вече няма никакво значение. \nТрите маймунки победиха. В ДУМА обаче няма да оставим тази история да се размине така и ще я следим много изкъсо. Защото повече няма накъде да потъваме.   \n \t\n", "date": "2018.09.17", "title": "Трите маймунки и закопчаната журналистика"}
