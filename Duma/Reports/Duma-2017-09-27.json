{"url": "http://duma.bg/node/153254", "text": "ГЕРБ гласят да уредят депутата си Антон Тодоров начело на Комисията за разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия, научи ДУМА. Мандатът на сегашния състав на структурата изтича тази година, а на 20 септември парламентът прие процедурни правила за избор на председател и членове на комисията. Кандидатури се приемат до 4 октомври. Кандидатите трябва да имат висше образование и да представят медицинско удостоверение, че не страдат от психическо заболяване. Те трябва да представят и служебна бележка от Националната следствена служба, че нямат образувани предварителни производства. Желаещите да влязат в комисията ще бъдат препитани във вътрешната комисия. \nКандидатурата на Тодоров обаче далеч не звучи като подходяща предвид миналото му. Още след като стана ясно, че ГЕРБ са го сложили на избираема депутатска позиция, в медиите и интернет се появиха извлечения от справка, изготвена в миналото от службите за сигурност. В документа се споменава, че има фамилна обремененост - психическото състояние на баща му \"невинаги е добро и понякога изпада в остри психопатични кризи\". Родителят е осъждан за тежка телесна повреда след скандал, както и за кражба на алкохол. Брат му също е определен като психически неустойчив, осъждан за грабежи и кражба на кола. \nСлужбите за сигурност отбелязват, че първата работа на Тодоров след казармата е като водопроводчик, а след дипломирането си политологът се втурва да записва \"различни курсове с надежда за по-добра реализация\". Те обаче са твърде разнообразни - Тодоров дори има дипломи за майстор-готвач, заварчик и строителен бояджия. \nСлед 1995 г. Тодоров решава да се насочи към правоохраняването и външната политика. Пробва да влезе в старозагорската РДВР и външното министерство. Пуска документи и за работа в затвора в Стара Загора, но се проваля на психотеста и не го приемат поради \"неблагоприятен психологически статус\". \nТодоров се пробва два пъти да влезе в националното разузнаване, сочи справката на службите. Кандидатурата му е определена за неподходяща, посочено е, че семейството му е психическо обременено. Аргументите са толкова железни, че дори ходатайство на тогавашния директор на НРС Димо Гяуров не помага. През 1997 г. Гяуров опитал да уреди Тодоров чрез писмо и с обаждане, но не постигнал резултат. \nЯвно отхвърлянето е ядосало политолога, защото службите отбелязват, че след 1997 г. той е започнал с медийните си изяви срещу сектор \"Сигурност\".   \n", "date": "2017.09.27", "title": " Гласят Антон Тодоров за шеф на Комисията по досиетата  "}
{"url": "http://duma.bg/node/153243", "text": "Пловдивският Апелативен съд пусна вчера на свобода срещу парична гаранция от 1000 лв. 21-годишния Димитър Тонкев. Срещу сина на смъртоносно простреляния ресторантьор от пазарджишкото село Виноградец Наско Тонкев има повдигнато обвинение, че е държал и е разпространил 2,5 грама марихуана и 0,5 грама амфетамин. \nСъдът констатира, че според свидетелските показания има данни, че Димитър се е занимавал с разпространение на наркотични вещества, но отчете и че количеството е малко. Тонкев е задържан изключително по свидетелски показания на четирима души, трима от които са също обвиняеми за държане на наркотични вещества. Веществените доказателства са открити в един от свидетелите. Апелативният съд смята и че няма опасност Димитър Тонкев да извърши престъпление, като взе предвид чистото му съдебно минало. \nАдвокатът на младежа Нягол Панев бе категоричен, че полицейската акция и задържането на клиента му има връзка с дело за убийството на Наско Тонкев, по което обвиняем е подалият оставка председател на Общинския съвет в Септември Лазар Влайков. \nПриятели, роднини и жители на Виноградец са събрали близо 400 подписа в защита на Димитър Тонкев. Те са възмутени, че делото се води само по показания на свидетели, без у младия мъж да са открити забранени вещества. \n    \n", "date": "2017.09.27", "title": "Пуснаха срещу 1000 лв. сина на ресторантьора от Виноградец"}
{"url": "http://duma.bg/node/153244", "text": "Въвеждането на нова платена зона в столичния квартал \"Лозенец\" ще изкара жителите на района на протест. През лятото Столичният общински съвет реши да въведе нови платени места в района с мотива, че хората настояват за тях. Сега обаче се оказва, че има и много недоволни. Те са се организирали във фейсбук група, която се нарича \"Да си върнем жк \"Лозенец\" от лапите на зелената зона\". Хората изразяват недоволството си, че Столичната община въвежда зелена зона за вече половин София. \"Честито на всички живущи чак до бул. \"Ситняково\" и \"Черни връх\", до пазара \"Димитър Петков\", даже и в кв. \"Иван Вазов\". Да се готвят за \"наводняване\" с паркирали автомобили от съседните \"позеленели\" квартали - \"Стрелбище\", \"Слатина\", \"Възраждане\", \"Подуяне\" и горен Лозенец\", се посочва в обръщението за протест на организаторите. \nСпоред хората зелената зона е разширена, не защото те са я пожелали, а защото на Центъра за градска мобилност му трябват пари. \"А дали общината ще построи и някой многоетажен паркинг на нормални цени? Риторичен въпрос - става дума за годишна печалба от над 350 млн. лева, като поне 100 лв. са от всеки собственик на автомобил и по още 400-500 лв. на година за паркирането с талони и СМС-и\", категорични са организаторите. \nПротестът е планиран за 1 октомври от 10 до 11 ч., като идеята е автомобили да се движат между кметството на ул. \"Московска\" 33 и ул. \"Алабин\" до пл. \"Македония\", където е областната управа на София. \n    \n", "date": "2017.09.27", "title": "Столичани на протест срещу платеното паркиране в \"Лозенец\""}
{"url": "http://duma.bg/node/153245", "text": "За спешни законодателни промени и нови правила за застрояването в столицата призоваха от Градския съвет на БСП в София. Членовете му приеха доклад на левите общински съветници, свързан с презастрояването на София, опазването на междублоковите пространства и зелените площи.  \nСоциалистите констатират, че в Общия устройствен план има зони, в които няма ограничение за височината на сградите, а в комбинация с \"вратичките\" в ЗУТ и Закона за застрояване на София се появяват терени, за които съществува възможност да не се спазват никакви градоустройствени параметри. Затова от БСП смятат, че трябва да се спрат възможностите Столичната община и СОС да действат не по законосъобразност, а по целесъобразност, защото в такива случаи се появяват възможности за корупционни практики, за вземане на спорни, лобистки решения и бъдещи протести. Социалистите са категорични, че предстоящите промени в законодателството трябва да минат през широко обществено обсъждане, за да се чуе мнението на гражданите, както и на инвеститорите, и собствениците на терени. Съветниците от лявата партия искат височината на сградите в смесените многофункционални зони, в които сега няма лимит, да се ограничи до 75 метра. Също така е нужно да се определят местата, където могат да се строят високи сгради. \nЗа да се спре презастрояването на жилищните комплекси, трябва да се формулират законово понятията \"междублоково пространство\" и \"зелени площи\", което ще пресече възможността да се вземат решения по целесъобразност, пише още в позицията. В нея се казва и че е нужно допитване до гражданите за развитието на града им във връзка с изработването на \"Визия за дългосрочно развитие на София\". \nСоциалистите обобщават, че сега София не се развива хармонично, а на две скорости - център и жилищни квартали. Затова е нужно районите да се планират и развиват като вторични градски центрове.  Част от ремонтите в София се правят некачествено и договорите с техните изпълнители ще бъдат прекратени, обяви кметът на столицата Йорданка Фандъкова. Тя отказа да уточни за кои обекти и фирми става въпрос, тъй като все още се правел анализ и се подготвяли юридическите аргументи за спирането на контрактите. В началото на следващата седмица ще има повече информация. \n\"Аз не мога да направя павето или да сложа асфалта на един обект, но мога да не платя - с цената на строг контрол\", коментира кметицата. В същото време тя обясни, че примерите за некачествена работа и забавяне на ремонтите не били много и припомни за проблемите при реконструкцията на булевардите \"Шипченски проход\" и \"Асен Йорданов\" в района на зала \"Армеец\". Изпълнителят на този обект - фирмата \"Пътища и съоръжения\", ще бъде глобен със 130 000 лв. и няма да му се плати работа за 553 000 лв. заради поставянето на некачествен асфалт.    \n", "date": "2017.09.27", "title": "БСП в София настоя за спешни законодателни промени против застрояването "}
{"url": "http://duma.bg/node/153246", "text": "До 22 октомври ще продължи конкурсът за есета, организиран от Младежкото обединение на БСП във Велико Търново. Социалистите събират материали на три теми - \"10 години България в ЕС. Равносметката\", \"Председателството на ЕС. Възможностите пред България\" и \"Избирам България. Защо?\". \nПраво на участие има всеки желаещ, навършил 18 години. Членуването в БСП не е условие за участие в конкурса, уточняват организаторите. \nМаксималният обем на есетата не бива да надвишава 4 печатни страници, шрифт: Times New Roman, размер 14 pt. Текстовете може да бъдат изпратени на имейл:  , на фейсбук страницата на МО на БСП във Велико Търново или да бъдат предадени лично в Областния съвет на БСП на адрес: Велико Търново, ул. \"Христо Ботев\" 2, етаж 3, стая 305 или в приемния офис на народния представител Валентин Ламбев на ул. \"Христо Ботев\" 18 А в областния град. \nТекстовете ще бъдат оценявани от жури в състав проф. Вихрен Бузов, проф. Венка Кутева и Маргарита Кемалова. \nИмената на победителите ще бъдат обявени на 1 ноември по случай Деня на будителите. Голямата награда за най-доброто есе е четец за електронни книги. Класираните на второ и трето място ще получат ваучери за книги. \nПредвижда се среща разговор с авторите на наградените есета. \n    \n", "date": "2017.09.27", "title": "Конкурс за есета обявиха младите социалисти във Велико Търново"}
{"url": "http://duma.bg/node/153247", "text": "Депутатите от \"БСП за България\" заедно с членовете на комисията по образование и наука към НС на БСП започват рейд под наслов \"За делника на образованието\". Социалистите ще се срещнат с учители, директори на детски градини и училища, родители, неправителствени организации и представители на местната власт, с които ще дискутират проблемите на предучилищното и училищното образование и как да бъдат решени те. \nСерията дискусии ще завърши с организирането на кръгла маса в София. В последните дни на октомври ще бъдат обобщени и представени резултатите от разговорите по места. За участие в кръглата маса ще бъдат поканени представители на образователната и академичната общност от цялата страна. \nИзпълнителното бюро на БСП утвърди вчера примерен график за срещите. Те започват от 30 септември и ще продължат до 24 октомври. Първата е на 30 септември в Бургас с участието на проф. Анелия Клисарова. Престои всяка област да конкретизира мястото, часа и участниците в разговорите.   \n", "date": "2017.09.27", "title": "Левите на рейд \"За делника на образованието\""}
{"url": "http://duma.bg/node/153248", "text": "Никога не сме имали търкания с патриотите, заяви премиерът Бойко Борисов вчера след среща с управленските си партньори. \"Коалиционният съвет\" приключи за десетина минути, според премиера те редовно се събирали да си говорят по всички теми в понеделник или вторник. \nМиналата седмица вицепремиерът Валери Симеонов се оплака, че нямал диалог с Борисов, а коалиционният съвет не се е събирал 2 месеца. Той упрекна ГЕРБ в безпринципни назначения, оплака се от диспропорция в партийното разпределение на постове. Красимир Каракачанов обаче заяви, че в коалицията имало диалог. \nБорисов увери, че коалиционният съвет е минал много добре и според него проблеми в коалицията няма. За евентуалните \"търкания\" между Каракачанов и Симеонов премиерът заяви \"не се бъркам в чужди партии и в чужди семейства\". \"Те си се шегуват помежду си така, че в първия момент винаги можеш да останеш с впечатление, че се карат, но после, като започнат да се смеят, и ми беше нужно време, за да им свикна на табиета\", омаловажи разнобоя в патриотичните редици той. \n\"Какъв е резултатът от срещата? Нова порция раздаване на постове, власт и на калинки ли е? Тревожно е това, което се случва в управляващата коалиция\", коментира Корнелия Нинова. Когато преди 4 месеца предупреждавахме, че това ще бъде безпринципно управление, не на базата на програма, не на базата на политика, а за власт и за постове, не ни повярвахте, припомни тя. \"Тезата се потвърди отвътре. Изговори я Валери Симеонов, който каза, че от 2 месеца не са се събирали да говорят за политики, а го натискат да назначава герберски калинки\", изтъкна Нинова. Според нея изявленията на Симеонов са провокирали ГЕРБ да привикат патриотите, за да ги укротяват.     \n", "date": "2017.09.27", "title": "Борисов потушава разприте в коалицията"}
{"url": "http://duma.bg/node/153249", "text": "БСП започва регионални и национални дискусии за бюджет 2018. Няма да го претупаме като управляващите \"на тъмно\" и за две нощи. Това обяви вчера Корнелия Нинова след заседание на ИБ на партията. \"Ще се срещнем с учители, земеделци, лекари, потребителски организации, хора с увреждания, организации на майки, за да можем, като влезем в НС, да го направим със самочувствието, че представляваме техните интереси и ги отстояваме. Започваме с образованието, което е приоритет за нас\", съобщи лидерът на БСП. \"Ситуацията е предбюджетна. Бюджетът е законът, който определя ключово политиките на партиите, отношението към икономиката и социалните системи\", коментира Нинова. Бюрото е обсъдило алтернатива за основния финансов план за догодина, БСП е готова с бюджетната си прогноза, с макрорамката, с конкретни предложения за различните сектори.  \nГледайте Германия, мислете за България, ако сте родолюбци, призова Нинова по повод резултатите от изборите в Германия. По думите й една от причините за резултата там са безпринципните големи коалиции. \"Съюзът ХДС/ХСС с кандидат Ангела Меркел получи спрямо изборите през 2013 г. с 8% по-малко подкрепа. Резултатът на социалдемократите пък е с 5% по-малък в сравнение с този преди 4 г. За първи път в следвоенната история на Германия влиза \"Алтернатива за Германия\" с близо 13%\", обобщи Нинова и уточни, че формирането на кабинета е изключително важно и за бъдещето на ЕС. Лидерът на БСП посочи, че още през април левицата предупреди какво може да се случи. Според нея големите коалиции са унищожили системните партии и традиционната политика. Нинова смята, че това е практиката и на политическата класа в България през последните 27 г. Тя е категорична, че когато политиците се обединяват за собствен интерес, а не в интерес на народа, се получава подобен резултат. \"Пет месеца по-късно от нашите избори позицията ни против коалиция с ГЕРБ се потвърждава дори чрез вота в Германия. Казваме го на наши и на чужди политици, които продължават, скривайки се зад \"интереса на България\", да работят за сливането на БСП и ГЕРБ\", обясни Нинова защо смята, че съюз между ляво и дясно е пагубен. \n\"За разлика от Германия Борисов не само не се разграничи от националистите, а управлява с тях. Те ще се укротят, ако им дадат още една порция от властта\", твърди тя. Нинова напомни, че преди изборите БСП никога не е определяла с кого би се коалирала след вота, макар да е отчитала близостта в програмите с \"Обединени патриоти\". \"Какво се случи след изборите? Патриотите се отказаха от това, което най-много ни сближаваше като програми. Нито се преизчислиха пенсиите, нито има полицаи във всяко село\", отбеляза Нинова. \"Различното в Германия е, че системните партии са заявили, че ще поставят алтернатива за изолация за \"Алтернатива за Германия\". Разграничават се и се притесняват от тази партия. Различното в България е, че правителството на Бойко Борисов не само че не се разграничи от националистите, а и управляват заедно\", анализира Нинова. \nСнимка Емилия Костадинова \n Никакви договорки за ВСС не е имало \nНе сме влизали в никакви договорки с другите парламентарни партии за членове на ВСС и продължаваме с тази политика, заяви Корнелия Нинова. \"Тези дни чухме много мнения, че някъде сме се събрали, че задкулисно сме се договорили. Искаме доказателства. Малка държава сме. Няма скрито-покрито. Който твърди, че сме се събрали някъде и сме се уговорили за избор на ВСС, моля да предостави доказателства за това. Обратното е просто голословно твърдение\", заяви лидерът на БСП. Тя припомни, че само БСП е предложила 6 кандидатури за членове на ВСС от квотата на НС и няма логика да се влиза в договорки. \nРечите на президента Радев пред ООН са блестящи като послание и пример за правене на политика - европейска, световна и за България, оцени Нинова посещението на държавния глава в САЩ.      \n", "date": "2017.09.27", "title": "БСП започва национална кампания за бюджет 2018"}
{"url": "http://duma.bg/node/153250", "text": "От 42 граждански и неправителствени организации, родителски кооперативи и движения се обявиха срещу въвеждането на задължителната предучилищна подготовка за деца от 4-годишна възраст. В отворено писмо те се обръщат към министъра на образованието Красимир Вълчев и Народното събрание. Според тях опитите за вкарване на децата от най-ранна възраст в държавната образователна система нарушават Конституцията и редица водещи международни спогодби, според които семейството е водещо за начина на образоване на своите деца. Според неправителствения сектор държавата трябва да закриля майчинството, а не да го измества чрез свои услуги със задължителен характер. Недоволните са на мнение, че е неправомерно да се наказват с глоби родители, които са намерили начин да осигурят подходяща семейна среда и искат да се погрижат за развитието на детето си в предучилищна възраст. \nЗадължителното образование в европейските държави е преобладаващо от 6 години и не съществува европейски документ, който да изисква въвеждане на задължително предучилищно образование за децата на 4-годишна възраст, припомнят родители. Те са категорични, че проблемите с неефективността на системата, невключването на ученици и ранното им отпадане няма как да бъдат разрешени чрез принудителното разширяване на нейния обхват. \n    \n", "date": "2017.09.27", "title": " 42 организации срещу задължителна предучилищна за 4-годишни"}
{"url": "http://duma.bg/node/153251", "text": "\"Едно от основните неща, за което беше упрекнат Валери Симеонов за това, че във фейсбук е казал, че ще бъде сменена шефката на ДНСК, му го е казал Нанков на Министерски съвет. Върху него се изсипа много напрежение защо през фейсбук уволнява човек. Аз му дължа извинение за това, че министър Нанков, след като му е казал, че ще бъде сменена, не е излязъл да го каже публично\". Така Бойко Борисов опита да замете скандала с уволнението на Милка Гечева, която бе отстранена от поста си чрез фейсбука на Валери Симеонов. С изявлението му вината бе прехвърлена на регионалния министър Николай Нанков. \nДУМА припомня, че вицепремиерът се похвали в социалните мрежи, че е успял да издейства уволнението на дългогодишната началничка на Дирекцията за национален строителен контрол. Симеонов се похвали чрез профила си в социалната мрежа, че Гечева подала оставка. Впоследствие, часове след съобщението, постът беше премахнат, а регионалното министерство опроверга информацията. Лидерът на НФСБ поиска в началото на лятото оставката на Гечева, като я обвини, че покровителства незаконните строежи по Черноморието. \nНяколко дни след конфуза Нанков заяви, че Валери Симеонов няма възможност да уволнява кадри на агенцията и определи заявките му за недопустими. Той заяви, че Гечева е добър професионалист и все още е на работа. Симеонов пък се заинати, че информацията за уволнението на Гечева, макар и все още непотвърдена, била \"в аванс\".   \n", "date": "2017.09.27", "title": "Нанков излезе виновен за \"уволнената\" шефка на ДНСК"}
{"url": "http://duma.bg/node/153252", "text": "Президентът Румен Радев продължава да е политическата фигура, която се радва на най-много симпатии сред българите. Проучване на \"Алфа рисърч\" за нагласите през септември посочва, че държавният глава е одобряван от 54% от анкетираните, само 13 на сто е неодобрението към него. \nПоловин година след предсрочните избори за 44-то Народно събрание, съотношението на силите между основните парламентарни партии остава без съществени промени, твърди \"Алфа\". ГЕРБ са подкрепяни от 25,1% и запазват 6-процентна преднина пред БСП, което означава, че при нови избори днес биха разполагали приблизително с настоящия си брой депутати. 32% е рейтингът на Бойко Борисов, като доверието към него е спаднало с 4 на сто. Сред поддръжниците на Корнелия Нинова също има малък спад, но той е по-малък от този на премиера. Корнелия Нинова е с рейтинг от 24%. \nС малко повече от два процента пада одобрението към Обединените патриоти, които са подкрепяни едва от 5,9%. Електоралната динамика на ДПС (4,8%) и неговия лидер е слаба, но според социолозите позициите на Движението не изглеждат разклатени. За три месеца личният рейтинг на Веселин Марешки е спаднал със 7 на сто, а със събраните 1,8% електорална подкрепа партията му би останала под чертата, ако днес имаше избори за НС. Фрагментираната извънпарламентарна опозиция в лицето на Реформаторския блок, \"Да, България\" и \"Нова република\" се ползва със сумарната подкрепа на около 4,5% от избирателите в страната, но нито една от тях не се откроява като фаворит. \nОценката за дейността на институциите потвърждава констатациите от предишни проучвания: преобладаващо доверие към президента и доминиращо недоверие към законодателната и съдебната власт.   \n", "date": "2017.09.27", "title": "Повече от половината българи харесват президента"}
{"url": "http://duma.bg/node/153237", "text": "Прокурор ще координира всички сигнали за нападения над лекари и спешни медици в София, обяви вчера председателят на Софийската районна прокуратура Радослав Димов. \"Обвинителят ще отговаря за всички първоначални действия по разследването, докато се назначи наблюдаващ прокурор. Сигналите ще бъдат изпращани в районното, на чиято територия се намира болницата\", допълни шефът на СДВР Ивайло Иванов. \nДо края на септември МВР ще е обследвало всички големи болници в страната, а след това ще бъде направен анализ по отношение сигурността в здравните заведения, подчерта той. Иванов уточни, че не всички спешни отделения към момента имат паник бутони за разлика от линейките. Част от директорите на болниците споделят идеята работещите в спешните центрове да преминат обучителни курсове, като целта е да са обучени как да реагират при нападение. Такива курсове вече има във ВМА. \nМерките бяха обсъдени на среща между представители на СДВР, районните управления на полицията в София, Софийската районна прокуратура и болниците в София. Домакин бе столичната полиция.      \n", "date": "2017.09.27", "title": "Прокурор ще координира сигналите за нападения над лекари в София"}
{"url": "http://duma.bg/node/153238", "text": "Тежки констатации за управлението и работата на две от най-големите акушеро-гинекологични болници у нас отбелязва в одита си Сметната палата. Според анализа за дейността на \"Майчин дом\" и на Първа АГ болница \"Св. София\" за 2014 и 2015 г. те не са достатъчно ефективни и ефикасни за съвременни и качествени акушеро-гинекологични услуги. От докладите на одитната институция обаче не става ясно кои са големите пропуски на двете болници. Освен това от анкети, направени сред пациентите, излиза, че те като цяло са доволни от получените медицински услуги. \nПрез одитния период \"Майчин дом\" отчита печалба, нарастват приходите от платени услуги, основно по перото \"избор на екип\", откъдето за една година пациентки са платили 2,4 млн. лв. Сред критиките са, че болницата няма официална политика за управлението на човешките ресурси, правени са само спешни и аварийни ремонти. Отчетени са и нарушения на Закона за обществените поръчки. Болницата например не е провела обществена поръчка за доставка на ток, както и търгове за наем на медицинска апаратура на стойност 104 хил. лв., за медицински изделия за 37 хил. лв., за депониране на болнични отпадъци и др. Проблем в \"Майчин дом\" е и че на общодостъпно място не е поставена заповедта за утвърждаване на актуалния й ценоразпис. \nЗа общинската Първа АГ болница \"Св. София\" Сметната палата твърди, че има нарушения при сключването на управленските договори с членовете на съвета на директорите. Договорът с тогавашния директор Иван Костов е сключен с решение на Столичния общински съвет без конкурс. Контрактите с други двама души от управата са сключени със задна дата, месеци след решението на СОС за избора им. \nВ болницата има текучество, липсват анестезиолози и често те работят на 24-часови дежурства, като не се осигуряват регламентираните почивки между работните смени. Има лекар, направил 576 операции за година, а друг - само една. И тук се отбелязва, че не са правени обществени поръчки за ток, парно, вода и течен кислород за медицински нужди.     \n", "date": "2017.09.27", "title": "Сметната палата критикува в одита си \"Майчин дом\" и I АГ болница"}
{"url": "http://duma.bg/node/153239", "text": "Ръководството на \"Пирогов\" неочаквано прекрати договора на една от емблемите на болницата - проф. Милан Миланов. Той работи в болничното заведение 41 години. Миланов е бил освободен от новия директор на \"Пирогов\" проф. Асен Балтов. Писмото, с което медикът се освобождава от 24 август, е пристигнало на 14 септември. \nПрофесорът е работил на консултантски граждански договор, защото е навършил пенсионна възраст. Миланов изрази огорчението си, че след над 4 десетилетия работа в болницата директорът дори не го повикал да му обяви решението си. \"Не обичам да вкарвам името на \"Пирогов\" в медиите, но онзи ден с директора попаднахме на една кръгла маса заедно и той през цялото време си извърташе главата настрани. Не се постъпва така с хората. Поне се дължи някакво обяснение\", коментира Миланов. Като бивш директор на \"Пирогов\" и специалист, преминал през всички нива на работа там, той смята, че наследникът му съсипва болницата. \nВ понеделник до медиите бе изпратено анонимно писмо от медицинския персонал на \"Пирогов\", в което се говори за недоволство от новото ръководство. Никой обаче не застана с името си зад тези твърдения. \"Не знам кой стои зад писмото, аз не съм участвал. Но разбирам, че хората се страхуват. Със страх медицина не се прави\", коментира проф. Миланов.   \n", "date": "2017.09.27", "title": "\"Пирогов\" изгони проф. Милан Миланов"}
{"url": "http://duma.bg/node/153240", "text": "Няма причини вече трета година МТСП да бави утвърждаването на новия Център за настаняване от семеен тип, алармираха общинските съветници от Николаево на среща със зам.-председателя на социалната комисия в 44-то НС Георги Гьоков. \"Проектът е реализиран спрямо всички изисквания. Той е с капацитет за 66 души и в него биха могли да работят около 45 човека, но разрешение от министерството все още няма. Близо милион и половина лева струва строителството, оборудването и обзавеждането на центъра. Обектът има и удостоверение за въвеждане в експлоатация\", обясни кметът Косьо Косев. Той уточни, че очаква финансиране и на други три мащабни проекта в сферата на техническата и социалната инфраструктура. Косев обясни, че социалните услуги в центъра ще са в три направления. В него ще бъдат настанявани деца, лишени от родителски грижи, и възрастни семейни хора. Посетителите ще могат да ползват съоръжения за рехабилитация и помощ за социална интеграция.  \nОбщинските съветници съобщиха и за остра необходимост от още един училищен автобус, който да превозва деца до средищното училище \"Св. св. Кирил и Методий\". Една трета от учениците пътуват и притеснението ни е голямо, тъй като искаме всички малчугани да тръгват по едно и също време и да се прибират от училище в един и същи час\", сподели директорът Венина Цонкова. Тя допълни, че населеното място разполага с два рейса, но те не са достатъчно и затова има нужда от трети. \nЖителите на Николаево се оплакаха, че затвореният характер на социалните услуги по Програмата \"Помощ за независим живот\" им създава проблеми, свързани с финансирането. Те са недоволни от изнесеното в Стара Загора техническо обслужване, свързано с кадастъра, което ги принуждава да пътуват до областния град, от липсата на строг контрол върху горската сеч и др. \nГьоков пое ангажимент да отправи въпрос към социалния министър по време на парламентарния контрол какво се случва с Центъра за настаняване. Депутатът обеща да представи всички сигнали до съответните министри и ще потърси решение на поставените проблеми. Гьоков пожела на кмета и съветниците усърдието им да бъде възнаградено с очакваното от тях финансиране на приоритетните им проекти. \n    \n", "date": "2017.09.27", "title": "МТСП бави 3 години пускането на Центъра за настаняване в Николаево  "}
