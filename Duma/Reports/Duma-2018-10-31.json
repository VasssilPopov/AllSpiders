{"url": "http://www.duma.bg/node/178189", "text": "Подготвяният Закон за маслодайната роза е репресивен и ще унищожи малките производители, заяви пред БНР депутатът от БСП за България Веска Ненчева. Проектът на агроминистерството е публикуван за обществено обсъждане. Там се предвижда изкупуването на розов цвят да става само с  писмен договор и в публичен електронен регистър да бъдат вписани производителите, преработвателите и дестилериите. \nНенчева припомни, че проектът бе обсъден на среща в Карлово с участието на малки и големи производители и преработватели. Имало е конкретни коментари и предложения по закона. \"Есенцията на срещата е, че законът по-скоро е репресивен, отколкото помагащ на производителите. Защото той с нищо не помага нито на малкия розопроизводител, нито на големия\", заяви народният представител. Тя посочи, че в Розовата долина има както хора с основен бизнес рози, така и семейства, които допълват доходите си с отглеждането на декар и половина-два. Според Веска Ненчева обвиненията към малките, че не декларират доходи, създават конфликт между тях и големите производители. \nДържавата няма представа и ясна философия, тотално ще унищожи малкия розопроизводител, твърди депутатът. Според нея младите семейства, ако продължава неглижирането на техния труд, ще се откажат от розопроизводството и ще тръгнат към Терминал 2. \"Всички сме на една фронтова линия - защитата на българския продукт розово масло. Не би трябвало да има противоборство и ако го има, трябва да бъде потушено с държавна политика чрез този закон. Да се изясни дали (държавата) ще подкрепи този семеен бизнес или тотално ще го унищожи\", заяви депутатът.     \n \t\n", "date": "2018.10.31", "title": "Законът за розата ще унищожи малките производители"}
{"url": "http://www.duma.bg/node/178193", "text": "140 млн. лв. са предвидени в бюджета на Агенция „Пътна инфраструктура“ за 2019 г. за свлачища по републиканската пътна мрежа. Това съобщи в Габрово министърът на регионалното развитие и благоустройството Петя Аврамова. Тя е в града за последния полуфинал на кампанията на МРРБ „Моят град е моята крепост“. Министърът напомни, че агенцията е имала дефицит през тази година и със средствата, които са новост в бюджета й, АПИ ще може да работи за овладяване на тези процеси по републиканските пътища в държавата, съобщиха от МРРБ. В бюджета на агенцията за следващата година са заложени около 200 млн. лв. приходи от винетни такси. За тежкотоварни автомобили винетките ще важат до 16 август 2019 г., откогато влиза в действие тол системата и водачите им ще плащат тол такса. Други над 200 млн. лв. са планирани в републиканския бюджет от тол такси. Тези средства ще бъдат прехвърлени на АПИ за ремонт и изграждане на пътища. Имаме готовност за зимното поддържане, каза още регионалният министър. За областите, за които процедурите за избор на нови изпълнители не са приключени, договорите със сегашните фирми ще бъдат анексирани. В опорните пунктове са резервирани необходимите химикали. На прохода Шипка, като един от по-натоварените, ще има денонощно дежурство, така че по всяко време на денонощието да има информация за пътната обстановка. \n    \n \t\n", "date": "2018.10.31", "title": " 140 млн. лв. за свлачища в бюджета за догодина "}
{"url": "http://www.duma.bg/node/178195", "text": "Екипи на Министерството на енергетиката и Електроенергийния системен оператор (ЕСО) ще направят съвместни проверки на предприятията, осигуряващи \"студен резерв\" през ноември тази година, предаде еconomic.bg. Подобна проверка беше инициирана за първи път миналата година, като тя беше провокирана от кризисната ситуация в първите дни на 2017 г., когато рязкото застудяване повиши потреблението на електроенергия в целия регион. Тогава в първите дни някои от централите, които трябваше да осигурят \"студен резерв\" не успяха да активират производството си веднага. Проверките през миналия зимен сезон показаха, че ТЕЦ-овете са в готовност да активират мощностите. \nТази година със заповед на министър Теменужка Петкова мощностите за \"студен резерв\" се увеличиха от 500 MW до 650 MW, като от ЕСО обясниха, че целта е гарантиране на стабилното и сигурно функциониране на енергийната система през най-студените месеци на годината. ЕСО за първи път тази година проведе и търг за осигуряване на разполагаемост за третичен резерв от потребителите на електроенергия. Първият лот е спечелила \"Мини Марица-изток\", а вторият - \"Стомана Индъстри\". \nТази година в договорите, които ЕСО подписва с доставчиците на нетна разполагаема мощност за третичен резерв, е предвидена възможността централите ежемесечно да проверяват техническото си състояние чрез включването им в паралелна работа към електроенергийната система за определен период от време. От енергийното министерство обясниха още, че от години Наредбата за дейността на операторите на електроенергийната система задължава оперативния персонал на термичните централи да докладва ежедневно в Централното диспечерско управление на ЕСО складовите си наличности на горива.   \n \t\n", "date": "2018.10.31", "title": "Енергийното министерство проверява студения резерв през ноември"}
{"url": "http://www.duma.bg/node/178196", "text": "Инспекторите от Комисията за защита на потребителите (КЗП) започват проверки на туристически обекти по зимните ни курорти. Първи за нелоялни търговски практики, но с превантивен ефект, ще бъдат инспектирани обекти, в които има констатирани нарушения, както и ски-пистите и ски-съоръженията. За това предупреди председателят на регулатора Димитър Маргаритов по време на кръгла маса за проблемите на потребителите. \nВ хода на сезона регулаторът ще работи по жалби и сигнали на граждани. \"Ще присъстваме в зимните курорти, без да се натрапваме, а само до толкова, колкото е необходимо да се установи дали всичко е наред\", уточни Маргаритов. Комисията работи по горещ телефон, но не за потребителите, а за бизнеса, на който търговците да звънят за информация или помощ при своята работа, обяви ръководителят на европроект на КЗП по темата Константин Арабаджиев. За малките и средни търговци от началото на следващата година ще се провеждат регионални обучения на различни теми, които ще се водят от служители на регулатора. \nГодишно стотината инспектори на КЗП работят по 24 000 жалби и сигнали на граждани. Досега през годината са разгледани случаи на 245 търговски практики, от които 109 са определени като нелоялни. За последните 6 месеца от Европейския потребителски център, който се занимава с проблеми на граждани в други държави членки на ЕС, са разгледали 1100 жалби на физически лица. Най-много са недоволните от услугите в сектора на транспорта. \n    \n \t\n", "date": "2018.10.31", "title": " Проверяват за нелоялни практики в зимните курорти"}
{"url": "http://www.duma.bg/node/178191", "text": "Общият индекс на цените на производител през септември 2018 г. нараства с 3,7% в сравнение със същия месец на 2017 г., съобщи Националният статистически институт. Увеличението се дължи на поскъпването в енергетиката с 4,2% и в преработващата промишленост с 3,8%, докато в добивната промишленост е отчетено намаление - с 3%. \nВ преработващата промишленост най-голям годишен ръст статистиците отчитат при производството на хартия, картон и изделия от хартия и картон - с 5,5%, производството на дървен материал и изделия от него, без мебели, производството на химични продукти и обработката на кожи и производството на изделия от обработени кожи без косъм - по 4,7%. Намаление на цените е регистрирано при производството на основни метали - с 1%. \nУвеличението на заводските цени спрямо август е средно с 0,3%. По-високи цени са регистрирани при производството и разпределението на електрическа и топлоенергия и газ - с 0,5%, и в преработващата промишленост - с 0,3%, а в добивната промишленост е отчетено намаление - с 0,2%. \nЗа месец най-много поскъпва производството на химични продукти - с 1,3%, и производството на облекло - с 1%, а намаление е регистрирано при производството на основни метали - с 1,2%, и при производството на изделия от каучук и пластмаси - с 0,5%.   \n \t\n", "date": "2018.10.31", "title": "С 3,7% се повишиха заводските цени през септември"}
{"url": "http://www.duma.bg/node/178190", "text": "Обществените и частните сгради с над 200 места за паркиране и гариране ще са длъжни да извършат транспортно проучване за натоварване на уличната мрежа и градската среда от трафик, породен заради изграждането им. Това предвижда проект на Наредба за изменение и допълнение на Наредбата за планиране и проектиране на комуникационно-транспортната система на урбанизираните територии, публикувана за обществено обсъждане от Министерството на регионалното развитие и благоустройството. Освен за нови сгради задължението ще важи и при надстрояване, пристрояване и промяна на предназначението на съществуващи сгради, които биха довели до създаване на повече от 200 места за паркиране и ще натовари значително уличната мрежа и градската среда. \nНаредбата има за цел да регламентира комфорта на гражданите с въвеждането на механизъм за предварително транспортно проучване, което ще се взема предвид от органа, компетентен да одобри инвестиционния проект. Общинските съвети в общините ще могат да разработят изисквания за определяне на обхвата и съдържанието на проучването.  \n    \n \t\n", "date": "2018.10.31", "title": "За сгради с над 200 паркоместа ще се проучва трафикът"}
{"url": "http://www.duma.bg/node/178194", "text": "Монетата за българското председателство поскъпна близо сто пъти. През януари БНБ я продаваше за шейсет и шест лева, а сега в интернет за нея искат пет хиляди лева, предаде БТВ. Кой би си купил монета от десет лева за пет хиляди? Смеят се нумизматите и не вярват. Тази монета не струва пет хиляди и никога няма да струва, категоричен е нумизматът Георги Георгиев. \nНа касите на БНБ сребърната монета струваше шейсет и шест лева. Купуваха я за деца и внуци и за печалба. Опашките бяха по шест-седем часа. Който тогава много е чакал, сега иска много да спечели. Шестстотин лева за монетата, седемстотин, осемстотин - пет хиляди. \n\"Пет хиляди е абсолютно спекулативно, никога няма да достигне тази цена. Когато искаш пет хиляди, по-лесно може да я продадеш за осемстотин\", обяснява още нумизматът Георги Георгиев. По думите му монетата може да се намери съвсем свободно на цена триста, триста и петдесет лева.   \n \t\n", "date": "2018.10.31", "title": "Искат 5000 лв. за монетата за българското европредседателство"}
{"url": "http://www.duma.bg/node/178192", "text": "Най-високата цена, по която вчера се продаваше масовият бензин А-95, беше 2,56 лв. за литър. Цената на масовия дизел пък достигна 2,58 лв. Това показват актуалните данни на сайта bg.fuelo.net.  \nА-95 е поскъпнал през последния месец с 9 ст. на литър, или с 3,93%. Средната му цена за страната вчера беше 2,38 лв. за литър. Най-високата цена на масовия бензин у нас е 2,56 лв., а най-ниската - 2,07 лв. За последните 6 месеца повишението на цената му е с 26 ст. на литър, което е 12,26%.  \nБензинът А-98 през последните дни се търгува на дребно средно по 2,64 лв. за литър. Най-високата цена, на която той се предлага, достига 2,89 лв., а най-ниската - 2,35 лв., за литър. За последния месец цената му се е повишила средно с 10 ст. за литър, или с 3,94%. Поскъпването през последните 6 месеца е с 25 ст., или с 10,46 на сто. От 2,39 лв. за литър през април в края на октомври той достига средно до 2,64 лв. \nДизелът е поскъпнал за последните 6 месеца с 28 ст., което е повишение с 13,08% - от 2,14 в края на април до 2,42 към вчерашната дата. Най-сериозното поскъпване става през последния месец - с 11 ст., или 4,76% на сто. Най-високата цена, на която вчера се предлагаше той, е 2,58 лв., а най-ниската - 2,15 лв. за литър. \nПри дизела премиум поскъпването за период от 6 месеца е с 26 ст., или с 10,6%. От 2,44 за литър през април до 2,70 лв. за литър вчера. Най-високата цена, на която вчера се предлагаше това дизелово гориво, е 2,88 лв. за литър, а най-ниската - 2,37 лв. Само през октомври поскъпването му е с 11 ст., или с 4,25% Казах на едни недоволни хора, че като станат 500 000 души, ще ги въоръжим и ще ги пуснем да преплуват Черно море и Атлантическия океан, за да нападнат Русия и САЩ. Ще ги изненадаме със сигурност и могат да свалят цените на горивата. Това каза пред БНТ депутатът от Обединени патриоти Емил Димитров - Ревизоро, който коментира темата за растящите цени на горивата. \nПо неговите думи цените на горивата са световни. \"Дълго време имаше интерес цената на горивата да са ниски, за да страда Русия. Сега САЩ атакува Иран и налага санкции. САЩ и Русия в момента имат интерес от тези високи цени. Всичко това е геополитика\", каза той. Според него в България цените на горивата са най-ниски на целия Балкански полуостров. \"В Румъния, Гърция, дори в Скопие цените са по-високи. Нормално е цените в отделните градове да са различни. Това е политика на различните вериги. Те се дебнат. Нормално е и на една магистрала, където минават повече коли, цените да са по-високи\", смята Ревизоро. \nМеждувременно от \"Демократична България\" опровергаха Ревизоро, като цитираха данни, според които в България горивата вече са по-скъпи от тези във Великобритания, Белгия, Полша, Чехия и Словения и други държави членки на ЕС. От обединението акцентират, че цените на горивата зависят и от политиката на държавата, а позицията на управляващите, че няма какво да се направи, била бягство от отговорност и подкрепа на статуквото.     \n \t\n", "date": "2018.10.31", "title": " Масовият бензин удари 2,56 лв., дизелът - 2,58 лв.  "}
{"url": "http://www.duma.bg/node/178217", "text": "Близо 133 хил. души в страната (5,5% от активните водачи) са  , сочат данните от първото национално изследване \"Индекс за безопасно шофиране\". Тези шофьори са с ниска концентрация, карат агресивно и с превишена скорост. Поведението им като участници в движението носи значителни рискове както за тях, така и за останалите. Сред шофиращите в София делът на \"пътните терористи\" е двойно по-висок от средния за страната. \n95 на сто от катастрофите у нас са следствие от човешка грешка, сочат още данните от изследването. Българинът обаче е абсолютно категоричен, че управлява своето МПС безопасно. \nОт 1 април 2017 г. до 31 март 2018 г. в страната са регистрирани 7088 ПТП с 677 загинали и 8993 ранени, съобщи инспектор Мария Ботева от \"Пътна полиция\".     \n \t\n", "date": "2018.10.31", "title": "133 хил. души у нас са \"пътни терористи\"  "}
{"url": "http://www.duma.bg/node/178159", "text": "Стипендиантите от първото издание на конкурса \"Национална стипендия \"С усилия към звездите\" ще бъдат обявени днес, 31 октомври, от 11 ч. в литературния клуб \"Перото\" в НДК. Експертната комисия е в състав Ина Кънчева, Недко Солаков, Георги Господинов, Красимира Стоянова, Галина Борисова и Явор Гърдев. Финалистите в петте области на изкуството са: Радослав Нинов и Аксиния Пейчева (Визуални изкуства), Александър Габровски, Симона Алекс Михалева, Йоанна Елми, Катерина Стоянова и Цветина Цолова (Литература),  Емил Павлов, Стефани Кръстева, Лъчезар Кацарски, Константин Башиков, Жана Костова, Мария Бечева, Живко Василев и Георги Бойкин (Музика), Стефани Ханджийска и Георги Капитански (Танц), Емона Илиева, Констанца Гецова, Явор Гаджев, Лора Декова, Анна-Мария Велинова, Елица Йовчева, Станислава Кирилова, Стефан Прохоров, Деница Петкова и Надя Керанова (Театър/Пърформанс). \n    \n \t\n", "date": "2018.10.31", "title": "Обявяват лауреатите на Националната стипендия \"С усилия към звездите\""}
{"url": "http://www.duma.bg/node/178152", "text": "Литературен клуб \"Перото\" в последния ден на октомври организира специална тематична вечер, посветена на страшните истории. На сцената ще бъдат прочетени 5-те най-добри разказа по темата \"На хелоуин се стъмва рано\", които партньори от формата \"Истории от някога\" ще подберат специално за събитието. Набирането на страшни разкази е в разгара си и всеки желаещ може да изпрати свой текст. Пълните условия за участие в конкурса са публикувани на официалната страница във фейсбук. В представянето ще се включат и приятелите на събитието от \"Корпус за бързо гърмене\", които ще обогатят историите с подобаващи визуални ефекти. \nОчаква ви и празнично намаление на книги с тематични заглавия, а за най-добре дегизираните ще има изненади, уточняват идеолозите на проявата. Началото е точно в 20 ч., когато посетителите ще бъдат посрещнати с \"пакост или лакомство\" и напитки.   \n \t\n", "date": "2018.10.31", "title": "\"СТРАШНИ ИСТОРИИ\" ЗА ДЕНЯ НА ВСИ СВЕТИИ В \"ПЕРОТО\""}
{"url": "http://www.duma.bg/node/178197", "text": "Размерът на аутсорсинг сектора в България възлиза на 2,1 млрд. евро за 2017 г. Това показват данните от годишния доклад за развитието на индустрията на Българската аутсорсинг асоциация (БАА). Секторът расте с чувствително по-висок ръст спрямо темпа на растеж на националната ни икономика и за миналата година формира 4,8% от годишния брутен вътрешен продукт (БВП) на страната, в сравнение с 4,2% през 2016 г. Резултатите на аутсорсинг индустрията за 2017 г. са по-добри от очакваните, като оперативните приходи нарастват с 18,2% вместо прогнозираните в миналогодишното издание 13,5%. При запазване на този положителна тенденция се очаква до 2021 г. приходите в сектора да се удвоят до 4 млрд. евро, а относителният му дял в БВП да достигне 7,9%. Анализът беше представен в дискусията \"Потенциалът на България в глобалната индустрия на изнесените услуги с висока добавена стойност\". \nГодишният анализ е изготвен от SeeNews и включва данни за 477 български компании, занимаващи се с аутсорсинг на бизнес процеси (BPO) и ИТ аутсорсинг (ITO) през 2017 година. Съотношението между двете подразделения на изнесените услуги е почти изравнено, с лек превес на BPO от 51%. \nАутсорсинг секторът формира 2,4% от работния пазар в България. В него са заети повече от 67 300 души към края на 2017 г., като към 2021 г. броят им се очаква да превиши 79 хил. души. Индустрията на изнесените услуги у нас продължава да е сред водещите данъкоплатци с внесени данъци в размер на 15,5 млн. евро. През 2017 г. компаниите са платили 1,3% от всички данъци в икономиката. Секторът генерира 7,9% от всички разходи за заплати в икономиката през 2017 г., докато през предходната година този дял е бил 6,5%. Освен това индустрията на изнесените услуги дава 6,2% от всички разходи за социално осигуряване в националната икономика през годината, което е повишение в сравнение с дела от 5% през 2016 г. Доброто развитие на сектора у нас продължава да позиционира България като водеща глобална аутсорсинг дестинация. Страната ни се нарежда на първо място по атрактивност в Югоизточна Европа, на второ в Европа след Полша и на 15-о място в света според Global Services Location Index за 2017 г. на анализаторската компания A.T. Kearney.     \n \t\n", "date": "2018.10.31", "title": "Аутсорсингът формира 4,8% от БВП у нас  "}
{"url": "http://www.duma.bg/node/178153", "text": "Може ли да се определи еднозначно кой е по-велик - Кристиано Роналдо или Лионел Меси? Това ще имат за задача да направят почитателите на футбола по време на представянето на книгата \"Роналдо срещу Меси. Надпреварата за най-велик футболист\" на испанския футболен експерт и журналист Джими Бърнс, второто издание в библиотека \"Via Sine Fine\" на изд. \"Locus\". \nСъбитието ще се състои днес, 31 октомври, от 19 ч. в столичния бар \"Гарванът и гюлето\" (ул. \"Позитано\" 3) и се очаква да събере фенове на четирите европейски гранда, в които най-големите съперници в съвременния футбол оставят следа през годините - Барселона, Манчестър Юнайтед, Реал Мадрид и Ювентус. Освен да дадат гласа си, гостите на събитието ще чуят мнението на първите читатели на книгата и ще могат да се включат във викторина с въпроси около кариерите на двамата.   \n \t\n", "date": "2018.10.31", "title": "Фенове определят кой е по-велик на премиерата на \"Роналдо срещу Меси\""}
{"url": "http://www.duma.bg/node/178208", "text": "Източване на десетки хиляди евро от Центъра за развитие на човешките ресурси към МОН в полза на кухи НПО за смехотворни проекти установи преди дни разследване на колегата Васил Иванов от \"Канал 3\". Директорката на звеното Татяна Калканова облагодетелствала лично и партийно приближени кухи сдружения чрез поставени от нея чиновници, установи разследването. Калканова е бивша депутатка от НДСВ, преминала след това към Реформаторите, назначена е в МОН от ексминистър Меглена Кунева, сега се била ориентирала към патриотите на Валери Симеонов.   \nСамата Калканова заяви вчера, че подава оставка от 1 ноември, за да изчисти името си в съда. Медийните атаки целят да я дискредитират, смята тя. Нейният център обаче е дал например 120 хил. евро на частна детска градина в Русе по проект \"Разказване на приказки за старата костенурка\", 32 хил. евро са дадени на сдружение \"Омега\" по проект \"Младежко презареждане 2\". 80 хил. евро са отпуснати на аграрния техникум в Костинброд за проект \"Иновативни подходи за обучение в тенденциите на развитие на английската кухня\". Сдружение \"Екосвят Родопи\" получава 18 хил. евро за проект \"RRRR ИН ДЪ РОДОПС\". Сдружение \"Бадминтон клуб-ВИАС\" е взело 28 хил. евро за проект \"Да бъдем активни\". 33 хил. евро пък са отредени за сдружение \"Българска куадратлон федерация\", 30 хил. - за сдружение \"Калокагатия\", и т.н.  \nМинистър Красимир Вълчев обяви, че имал и други сигнали за нередности в центъра, МОН прави проверка на дейността му, фактите били повече от изнесените публично. По думите на Вълчев миналата седмица е приключила проверката по един конкретен сигнал, но тя продължава с проверка на много повече процедури. До два дни щял да бъде сменен директорът на звеното. Той не обясни защо при множество сигнали е чакал публичното изнасяне на факти, за да вземе мерки. С около 40 млн. евро годишно оперира Центърът за развитие на човешките ресурси. При сегашното правителство коалиционното споразумение отреди центъра на \"Обединени патриоти\".   \n \t\n", "date": "2018.10.31", "title": "Сменят шеф в МОН за злоупотреби и източване на евросредства"}
{"url": "http://www.duma.bg/node/178212", "text": "Този понеделник БСП организира широко обществено обсъждане на алтернативния си бюджет за 2019 г. На срещата ще бъдат поканени неправителствени организации, експерти, учени, лекари, учители. Правим го, защото алтернатива има и ние ще я покажем чрез политики, обяви Корнелия Нинова, като уточни, че социалистите са готови да говорят с конкретни числа и цели. \nТова не е правене на политика, а кърпене на дупки, оцени бюджетната рамка на управляващите Нинова. Тя заяви, че правителството представя своя бюджет като най-силния за годините на прехода, с много силна социална насоченост. Според нея обаче той изглежда сякаш някой \"с едната ръка е взел от хората, с другата - дал\". За да обясни твърдението си, тя посочи редица увеличения, удрящи българите. Нинова припомни за ръста на данъчноосигурителната тежест за всеки, от която се очаква догодина в бюджета да влязат между 1,5 и 2 млрд. лв. повече. По думите й през данъци, осигуровки и акцизи се взимат средства от хората, за да се представят същите средства като сериозна социална политика. \nЛидерът на БСП изреди примери за скока на цената на водата в различни райони на страната, повишените ВиК, пощенски и хотелски услуги. Не подмина и скока на горивата, парното и електричеството, както и ръста на хранителните продукти. \"Ще се увеличи максималният осигурителен праг, което ще повиши осигуровките, данъкът на старите автомобили също ще се увеличи между 10 и 40%. Ще отпадне облекчението за второ жилище, а осигуровките на земеделските производители ще се увеличат\", продължи да изброява Нинова. \nСпоред социалистите ниската безработица, с която се хвали премиерът, не се дължи на разкриването на нови работни места, а на напускането на младите хора и страшната демографска катастрофа. Нинова припомни, че Борисов се хвали с нисък държавен дълг и попита къде са отишли тези пари, в какво са инвестирани. \nОт БСП са категорични, че с предлагания от кабинета бюджет най-ощетени са най-уязвимите групи в обществото - младите, децата и пенсионерите. \"12 социални плащания, засягащи млади хора и майки с деца, не се увеличават през 2019 г. Част от тях са обезщетението за отглеждане на дете от 1 до 2 години, месечните помощи за деца, еднократната помощ при бременност, еднократната помощ при раждане, месечната помощ за отглеждане на близнаци, помощите за дете до 1 година на неосигурена майка - всички те остават замразени\", възмути се Нинова. \"Заплатите на хората в бюджетния сектор се увеличават с 10% от 1 януари 2019 г., а доходите на пенсионерите, които са най-засегнати от цените на стоки и услуги, само с 5%, и то от средата на годината. Отново няма нито дума за преизчисляване на всички стари пенсии\", продължи тя с критиките. В този бюджет няма нито една политика, свързана с реформи в системите, която да е ефективна, гласи оценката на социалистите. \nНа превърналата се в традиция спешна контрапресконференция ГЕРБ отново нападнаха БСП. Депутатът Александър Иванов заяви, че съветниците на Нинова били слаби, но не очаквал много от \"хората, които три пъти фалираха българската държава\". Той се впусна да хвали правителството за борбата с контрабандата и по-големия БВП. Асоциацията на индустриалния капитал в България (АИКБ) се обяви против запазването на втората година от платения отпуск по майчинство, през която обезщетението за отглеждане на дете е 380 лв. на месец. Това става ясно от нейно становище по проекта за държавен бюджет за 2019 г. Аргументите на АИКБ са, че, от една страна, обезщетението е ниско, а от друга - платеният отпуск задържа работната сила на майките извън пазара на труда, където има дефицит на работна ръка. \"Връщането им на работа след 2 години води до загуба на трудовите им навици и прави трудна адаптацията им на работното място\", оплаква се още бизнес организацията. \nАИКБ също така е против вдигането на минималната работна заплата от 510 на 560 лв., против повишаването на минималните осигурителни прагове, против добавката за \"клас\" в заплатите на работещите. Организацията не подкрепя повишаването на заплатите в бюджетната сфера с 10%, особено тези на полицията. \nОрганизацията припомня и позицията си срещу увеличаването на максималния осигурителен доход от 2600 на 3000 лв. от 1 януари 2019 г.   \n \t\n", "date": "2018.10.31", "title": " БСП представя в понеделник алтернативния си бюджет  "}
{"url": "http://www.duma.bg/node/178154", "text": "Деница Караславова представи своя дебютен сингъл с видеоклип. Парчето се казва \"Може да ми се обадиш\" и е достъпно в официалния канал на лейбъла в YouTube. \nТалантливата певица стана популярна след блестящото си участие в последния сезон на музикалния формат \"Гласът на България\" като основен претендент в отбора на Поли Генова. Малко след края на предаването очарователната 16-годишна изпълнителка подписва с лейбъла \"Монте мюзик\". Красавицата започва своя собствен път с дебютния си сингъл \"Може да ми се обадиш\" - по музика и аранжимент на Светлин Къслев, и видеото към него, заснето от екипа на режисьора Стефан Маринов (Buddubbaz Tape Company). \n\"Може да ми се обадиш\" е убедителен старт в кариерата на Деница Караславова, която вече привлича голям брой последователи и интерес от страна на организаторите на музикални събития.   \n \t\n", "date": "2018.10.31", "title": " Деница Караславова изпя \"Може да ми се обадиш\""}
{"url": "http://www.duma.bg/node/178155", "text": "Танкове, хеликоптери, огнехвъргачки, скален орел и древни конници са част от новия клип на \"Б.Т.Р.\". Видеото е към песента \"Никога преди\" и отново е в стилистиката на киното (както и предишните два клипа - \"Несбъдване\" и \"Моята сила\"). Филмовият разказ е изпълнен с респект към българския войник и преклонение пред достойната памет на нашите воини. Ултрадинамичните бойни сцени се прекъсват от величествената появата на прабългарски хан, която препраща към приемствеността на родния дух. \nСтайлингът на групата във видеото е на Кристина Бъчварова. Автор на музиката и текста е Славчо Николов, аранжиментът е на \"Б.Т.Р.\". Режисьор на клипа е Петър Петров, експерт във визуалните ефекти. Оператор е Александър Кърцов, а изпълнителен продуцент - Йоанна Валери. Ролята на хана е поверена на основателя на \"БагаТур\" - Райчо Гънчев, а на войника - на Енчо Нейков. \nЗа 100-процентовата реалистичност на кадрите е използвана действаща техника и реални военнослужещи от нашата армия. Снимките са реализирани на осем различни локации в страната.   \n \t\n", "date": "2018.10.31", "title": "Огнехвъргачки и танкове в новия клип на \"Б.Т.Р.\""}
{"url": "http://www.duma.bg/node/178156", "text": "С поредица от събития TechnoMagicLand ще отбележи Хелоуин днес, 31 октомври, между 16 и 20,30 ч. в сградата на научния център за деца (София, бул. \"Цариградско шосе\" 111Б). Организаторите ще приветстват до 80 посетители (малчугани над 7 години и възрастни), които ще имат възможност да се включат в три работилници, интерактивна лекция и конкурс. \nПрограмата започва в 16 ч. с Работилница за тиквени фенери. Участниците ще разполагат с материали, от които ще изработят типичния хелоуински орнамент. Правенето на тиквени бонбони ще се случи в две групи, които ще започнат в 18,30 и 19,15 ч. Символът на есента ще бъде гарниран с аромат на джинджифил, канела и шоколад. \nД-р Тома Щилиянов ще направи в 19,30 ч. интерактивна презентация, която ще разнищи митовете за вампирите и ще запознае малките гости с научното обяснение за тях. Още една страшна работилница ще забавлява участниците: в 18 ч. децата ще получат шанса да се превърнат в истински химици, като сами изработят светещ в тъмното зелен слайм. \nКулминацията на празника е конкурсът за хелоуински костюм. Участниците може да дойдат с оригинални дрехи, аксесоари и грим и да си направят снимка в специално устроения кът. След като я споделят във фейсбук, инстаграм или туитър с хаштаг #TechnoMagicLand, ще се борят за специални награди. \nБилетът е на цена 10 лв. за дете и 15 лв. за възрастен и включва участие във всички дейности, като при тези със записване важи редът на регистрация до изчерпване на местата.     \n \t\n", "date": "2018.10.31", "title": "Научният център за деца в София отбелязва Хелоуин"}
{"url": "http://www.duma.bg/node/178157", "text": "Две от стаите загадки (от т.нар. ескейп румс) ще бъдат с вход свободен за посетителите по време на първата Нощ на игрите в София. Ценители ще имат възможност да влязат безплатно в \"Мъглите на Авалон\" и \"Vol.2\" благодарение на един от пионерите в бранша - \"Dextrophobia\". \nПървото издание на \"Sofia Game Night\" ще се проведе на 3 ноември. Началото е в 18 ч., а краят е отворен. Над 20 локации ще очакват любители с интригуваща програма, посветена на игрите в цялото им разнообразие. Сред акцентите е второто издание на изложението \"Games Made in BG\", което ще се проведе в Гьоте-институт. В проявата ще бъдат включени над 20 разработчици и създатели на видео и настолни игри от България. Посетителите ще могат да се запознаят и с някои от най-интересните проекти, направени в рамките на \"Sofia Game Jam\" и \"Hardcore Game Jam\", част от световната инициатива \"Game Jam\". \nЛайв сетът \"Vague Voices\" също ще звучи на ул. \"Будапеща\" 1. Експерименталният пърформанс на Стефан Бъчваров и Ангел Симитчиев е вдъхновен от музиката и звуците в ранните видео и аркадни игри от 90-те до днес. Друг акцент в програмата e интерактивната изложба на Гьоте-институт в сътрудничество с ZKM I Център за изкуство и медии, Карлсруе \"Игри и политика\", която ще бъде в представена в Галерия \"Credo Bonum\" (ул. \"Славянска\" 3) между 2 и 22 ноември. В експозицията са включени 18 видеоигри, които може да се пробват на място. \nПрограмата продължава в бар \"Петък\" с турнир по FIFA 19, организиран от ESL и подкрепата на Ozone.bg. Веднага след него започва шоуто на \"Inside joke Stand Up Comedy\" на тема компютърни игри и животът на геймърите. \nБар \"FlipFlop\" пък ще даде възможност на гостите да се докоснат до олд скуул игри на ретро компютри с дисково флопи. А в \"Chucky`s Coffee & Ride\" ще се прожектира филмът \"Free to play\", проследяващ живота на трима професионални геймъри. В \"Play Hub: Next Level\" присъстващите ще изследват света на виртуална реалност с последно поколение VR очила. \nКлубовете \"Другият замък\", \"DaПлейс\", \"Mulligan Board Games Club\", \"Каркасон\", \"Level Up Sofia\", \"DiceWideOpen\" и \"Абордаж\" ще предложат разнообразни събития - от турнири и състезания до уъркшопове и лекции за това как всъщност се създава една настолна игра. \nЗа феновете на косплей издателство \"Locus\" ще предложи косплей надпревара на тема \"Играч първи, приготви се\" по бестселъра на Ърнест Клайн. Домакин на събитието ще е \"Sofia Youth Innovation Lab\" на Асоциацията за развитие на София. Проявата ще завърши с парти в бар \"Switch\" и много хип-хоп и фънки бийтове от MR Endless и DJ Buckshot.     \n \t\n", "date": "2018.10.31", "title": "Вход свободен за стаи загадки  "}
{"url": "http://www.duma.bg/node/178179", "text": "Дебел сняг покри някои части на Мароко, в северното градче Ифране снежната покривка достигна 30 см, а температурите паднаха до -1 градуса по Целзий. Прогнозата е дъжд и силни ветрове следващите дни.  \nВ Испания е регистриран най-силният октомврийски снеговалеж от 11 години насам. Очаква се зимните температури да се повишават към края на седмицата.  \nЛошото време в Северна Италия взе най-малко осем жертви, много училища в страната са затворени. Във Венето 200 000 домакинства са без ток. Над 70% историческия център на Венеция бе залята от вода, а приливната вълна достигна максимум от 156 см. \n    \n \t\n", "date": "2018.10.31", "title": " Сняг в Мароко"}
{"url": "http://www.duma.bg/node/178177", "text": "Да, краят на политическата кариера на Ангела Меркел беше предсказван и по-рано, и всеки път предсказанията се оказваха преждевременни. Но резултатите от изборите в провинция Хесен станаха началото на края на нейната кариера и ролята й на най-влиятелен политик в Германия и Европа. Християндемократическият съюз (ХДС) успя да удържи властта в Хесен, но резултатите от изборите са най-лошите за партията от половин век. \nЛидерите, които обявят предварително бъдещото си слизане от сцената, много трудно се спасяват от това да не изглеждат като лесна плячка. Сега тази съдба заплашва и Меркел, което ще донесе доста последствия както за Германия, така и за цяла Европа. \nКакто и преди, Меркел е популярна в страната си, тя може би притежава достатъчно талант и упоритост, за да остане на канцлерския пост още три години. Но през декември ХДС ще избере нов лидер на партията, този човек очевидно ще бъде възприеман като бъдещ канцлер и ще иска да прояви своята собствена воля. \nСлед изборите в Хесен и в Бавария, а също и парламентарните избори през 2017 г. става очевидно, че двете основни партии - ХДС и Социалдемократическата партия - губят гласове, а с все по-голяма популярност се сдобиват по-радикалните партии. \nВ Хесен добри резултати реализираха Зелените и крайнодясната \"Алтернатива за Германия\" (АзГ). В резултат на това се стигна до фрагментиране на традиционната за Германия двупартийна система. \nПолитиката в Германия отдавна е изключително стабилна, но сега всичко става по-неясно и последствията от това ще се почувстват далеч извън пределите на Берлин. \nАнгела Меркел от доста време доминира на политическата арена в Германия, така че нейното оттегляне несъмнено ще травмира страната. \nТя постоянно защитаваше модела на социално-пазарна икономика, независимо от това, че двата стълба на този модел - социалната справедливост и консервативната финансова политика - редовно биваха критикувани от всички страни. \nИкономическата мощ на Германия спаси нейните граждани от кризите, които бяха преживени от другите страни. Но миграционната криза от 2015 г., пред лицето на която Меркел зае прагматична и либерална позиция, доведе до последствия, които тя не успя да постави под контрол. \nНа наследника на Меркел ще се наложи да се поучи както от нейните силни, така и от нейните слаби страни. Ако иска да спечели доверие на преживяващия трудни времена континент. /БГНЕС   \n \t\n", "date": "2018.10.31", "title": "Оттеглянето на Меркел ще травмира Германия  "}
{"url": "http://www.duma.bg/node/178165", "text": "МЕЖДУНАРОДЕН ДЕН НА ЧЕРНО МОРЕ. На тази дата през 1996 г. е подписан Стратегическият план за действие за възстановяване и опазване на Черно море. Документът очертава рамката на сътрудничество между черноморските държави по отношение състоянието и бъдещето на Черно море и региона. СВЕТОВЕН ДЕН НА ГРАДОВЕТЕ. Отбелязва се от 2014 г. с резолюция на Общото събрание на ООН, за да се подчертае необходимостта от интегриран подход към планирането и строителството на градските райони с цел регулиране на процеса на устойчиво развитие на градовете, подобряване на достъпа до основните градски услуги, осигуряване на достатъчно жилища, разширяване на възможностите за заетост. СВЕТОВЕН ДЕН НА СПЕСТОВНОСТТА. Годишнина от създаването в Милано (Италия) на Международния институт на спестовните банки през 1924 г. Отбелязва се от 1925 г. с решение на първия Световен конгрес на спестовните каси в Милано. 1816 - РАЖДА СЕ ФИЛО РЕМИНГТЪН, АМЕРИКАНСКИ ИЗОБРЕТАТЕЛ (УМИРА 1889 Г.). Въвежда производството на шевни и пишещи машини. Баща му е Елифалет Ремингтън, конструктор на пушката \"Ремингтън\" и собственик на оръжейната фирма на неговото име. 1898 - РАЖДА СЕ АЛФРЕД СОВИ, ФРЕНСКИ СОЦИОЛОГ (УМИРА 1990 Г.). Остава в историята като човека, въвел термина \"Трети свят\" (Tiers Monde) в икономическата историография. Терминът е публикуван на 14 август 1952 г. във френското сп. \"L'Observateur\". Сови го употребява, когато говори за бившите колонии, придобили независимост в резултат на разпадането на колониалната система. По-късно Третият свят става синоним за страните, които не са свързани нито със Запада, нито със съветския блок по време на Студената война. 1930 - ВЪВ ВАРНА СЕ РАЖДА СОТИР МАЙНОЛОВСКИ, АКТЬОР (УМИРА 2007 Г.). Творческият му път започва в Драматичен театър-Добрич, продължава в Сатиричния театър, Театър \"Сълза и смях\", Театър 199 и Младежкия театър. Последните години преди пенсионирането си е директор на Младежкия театър. Играе във филмите \"Цар и генерал\", \"Мъже в командировка\", \"Вик за помощ\", \"Закъсняло пълнолуние\". 1989 - УМИРА ГЕОРГИ ПАРЦАЛЕВ, АКТЬОР (Р. 1925 Г.). През 1950 г. завършва медицина в Софийския университет. Артист е в Държавния сатиричен театър от създаването му през 1957 г. Комедията е истинското му амплоа. Незабравими са ролите му на Осип (\"Ревизор\" от Гогол), Вражалец (\"Вражалец\" от Ст.Л. Костов), Хаджи Смион (\"Чичовци\" от И. Вазов) и др. В киното дебютира през 1958 г. в образа на Полянски от филма \"Любимец 13\". Сред запомнящите се негови персонажи са Методи Рашков (\"Сиромашко лято\", 1973 г.; награда за най-добра мъжка роля на международния кинофестивал \"Готвалдов\", Прага, 1974 г.), Димо (\"Роялът\", 1978 г.) и др. Има многобройни изяви в телевизията, естрадата и пр.   \n \t\n", "date": "2018.10.31", "title": "Датата"}
{"url": "http://www.duma.bg/node/178178", "text": "\n- Къде сте вие, господин Богоески, между  \"това е исторически ден за Македония\" и \"това е един черен петък? Изненада ли е подкрепата на 80 депутати за старта на процедурата по промени в конституцията на Македония? Вече Северна Македония, нали? \n- Преспанският договор е прекалено голям, за да пропадне. Само политици без визия за бъдещето не могат това да го разберат. Въпреки че процедурата за утвърждаване на договора в Собранието започна с едно мъчно решение, аз се надявам, че като цяло той ще бъде приет. Не е Северна Македония, има още време за това. \n- Зоран Заев получи поздравления от Запада за \"смелостта, с която отстоя позициите си за светло бъдеще на страната като член на НАТО и ЕС\". За НАТО е сигурно, а за ЕС сигурно ще трябва да се почака. Смятате ли, че след май 2019 г, когато ще има европейски избори, ситуацията с перспективите за разширяване на ЕС ще бъде същата като днес? \n- ЕС се разширява заради себе си, а не заради нас. Ако искат мирни граници, сигурно бъдеще и стабилен континент, тогава ще продължат процедурите за разширяване. Ако не, рискуват появата на всякакъв екстремизъм из цяла Европа, който може да предизвика много лоши неща.   \n- Появиха се информации, че ВМРО-ДПМНЕ се \"пропука\" след това гласуване в Собранието за промени в конституцията. Доколко отговарят на истината такива публикации? \n- Практикуването на истинска демокрация в партията е главен фактор за нейната стабилност. Това е най-добър лек против разцепление на партията. За съжаление, и новото ръководство е авторитарно, без много капацитет да разбере както истинските събития по земята, така и новите модерни течения в политиката. Има риск от сериозно разцепление в партията. \n- Изключването на депутатите, които гласуваха за подкрепа на промените в конституцията, ще реши ли проблемите във ВМРО-ДПМНЕ? Каква опозиция ще бъде вашата партия в следващите месеци? \n- Изключванията на депутати само засили позициите на СДСМ и Зоран Заев. Мицковски се подчини на лични емоции, което се отрази на партийния интерес. През следващия период ВМРО-ДПМНЕ ще губи сила и влияние в Собранието. \n- Какво следва в Собранието след гласуването в петък късно вечерта? \n- Продължава процедурата за промените в конституцията. Сега се изготвят поправките. Надявам се на експертите, а не на партийните войници от СДСМ, които ще направят повече поражения, отколкото нещо полезно. \n- Как оценявате слуховете за \"купуване на депутати\" или за \"заплахи и насилие над депутатите\", за да подкрепят Преспанския договор? Тази практика е известна на Балканите. \n- Винаги има теории за заговори. Нашият народ обича да им вярва. \n- Имате ли информация как приемат вашите гласоподаватели случилото се в Собранието и какви са отзивите им за сътресенията във вашата партия? \n- За съжаление ВМРО-ДПМНЕ губи подкрепа от своите гласоподаватели ден след ден. Най-много поради изцяло погрешна стратегия на ръководството на партията, която поддържа концепцията за \"бойкот\", а не за \"против\". ВМРО-ДПМНЕ остана извън решението и така застана на грешната страна на историята. Надявам се това да не е фатално за партията. \n- Ще успеете ли за следващите редовни парламентарни избори да укрепите партията и да съхраните подкрепата на своите привърженици? Как ще процедирате за президентските избори, които предстоят следващата година? \n- Не е известно кога ще бъдат следващите парламентарни избори. За съжаление ВМРО-ДПМНЕ изгуби всички шансове за победа на президентските избори. \n- Как си представяте, че ще завърши дейността на смесената комисия от историци, която бе създадена съгласно условията на Договора за добросъседство с България, за да балансира оценките за историческото и културно наследство в нашите две страни? \n- Много смешно, а може и трагично. Историята я пишат победителите. Не ми е ясно каква е тази балансирана историческа истина? Това означава, че нещо ще го обявяваме, а друго ще го съкращаваме? Смешно е. Всички на Балканите имаме общо историческо и културно наследство. Особено македонците и българите. Какво ще балансираме? \n- Какво искате да се промени в отношенията между София и Скопие, за да се гарантира в стратегически план приятелство, разбирателство и взаимен просперитет? \n- Веднага, ама наистина веднага да започне изграждането на магистрала Куманово-Дупница и жп линията Македония-България. Ако не успеем, това ще е срам за сегашната \"европейска генерация\" политици и от двете страни. Имаме шанс, да го използваме. Веднага. \n- Ще го бъде ли коридор Д-8, който да свързва Черно море през София и Скопие, та до Албания? Строи ли се жп линията, която през Кюстендил да свързва нашите две столици? \n- Вече отговорих при предишния въпрос. Само така ще изградим истинско и трайно приятелство. \n- Може ли София да направи нещо повече за Македония? \n- Разбира се, че може. София може да бъде ментор при преговорите на Македония за присъединяване към ЕС и при процеса за използване на европейските фондове за развитие. Включете се.     \n \t\n", "date": "2018.10.31", "title": "Петър Богоески: ВМРО-ДПМНЕ губи гласоподаватели"}
{"url": "http://www.duma.bg/node/178169", "text": "\"Държавата никога не е била в по-добра кондиция от сега...\". Това казва Бойко от Банкя. Това са признания на корифея на Западните Балкани, момчето от СИК и подземния свят, което десетина години е начело на земния рай България. \n Когато цифрите говорят, и противниците трябва да търсят цифри... Не само цифри, но и факти има за доброто име на страната ни и за рая, в който живеем. \n Хората у нас кътат бели пари за черни дни. Слагат ги в кутии за обувки, в жабките на автомобилите си. С броячни апарати ги броят. \n Други участват в прането на пари чрез златни и сребърни умивалници в дома си. \n Младежи са собственици на елитни хотели. Контрабандата е овладяна. А на онези, които произвеждат цигари и алкохол без лиценз и бандерол, в следващите десетина години ще им ги носят при строг режим в затвора. И у нас всичко тече. И всичко се източва... Чрез офшорки. \n По новия бюджет вдигат заплатите в бюджетния сектор, но това не било предизборно. С него над 400-хилядната държавна администрация гарантира изхода от преброяването на бюлетините в урните било за европейски, за местни или предсрочни парламентарни вотове. \nСамо не мислете, че това се предизборни ходове на управниците!  \nИ още. Минималната пенсия става 219 лева пак по новия бюджет. Толкова, колкото е необходимо за ден-два по новите цени на хляба, горивата, услугите, парното, тока, водата, лекарствата, данъците и всичко останало, което е от първа необходимост за живот. \n Вече стана ясно по новите цени на зеленчуците, че ако правим домашна туршия, няма да се налага да слагаме сол в нея. Солта е вредна, нали? \n Когато цифрите говорят, да припомним и числата. Около два милиона българи живеят с доход до хиляда лева. И още толкова - с по-малко от хиляда лева месечно. \n А сега повярвайте, че никога не сме били по-добре и в по-добра кондиция срещу утрешната инфлация, утрешните цени, утрешния вътрешен продукт, утрешния бюджетен излишък,  срещу утрешната социална картина и справедливост, които ни предлагат политическа партия ГЕРБ и днешното цинично, позорно и самозабравило се правителство. \n Гледайте цифрите и вярвайте, че живеете в земен рай. Без уж радиомълчание. Само да не сте си помислили да четете гневното писмо на Нешка Робева. Ще ви разстрои и разколебае в истината, казана от премиера и неговите бек вокали, депутати и министри. Там цифрите, цитатите от Ботев и внушенията са други. Съвсем други...Те нямат нищо общо с цифрите в бюджета на Бойко за 2019 година, когато ще се изпълнят точно три десетилетия от новото начало и новото време, което не било престъпно вече.  \n    \n \t\n", "date": "2018.10.31", "title": "Когато цифрите говорят"}
{"url": "http://www.duma.bg/node/178170", "text": "България вече е само една дъвка. Една държава на 13 века и повече се стопява като дъвка. През вековете я дъвкаха императори, султани, крале, чауши, кметове, кърсердари, онбашии и какви ли не още серсеми, ама с власт. \nЕй в тази дума е разковничето - власт. Не е истина, че властта е кокал, тя е дъвка. Кокалът се огризва и изплюва. Дъвката не се огризва, а се джвака, мляска, плюнчи и осмуква до... дупка. \nЕто това е днешна България. Захапана е от пиявица и няма пускане. Всеки божи ден ни мажат очите (не филийката) с числа и цифри, които ни карат да се плеснем по челата: абе, толкова ли съм черноглед - държавата просперира, а аз се тюхкам, че хладилникът ми е празен, спират ми тока за неплатена сметка и не мога да купя нови обувки на децата. Какво тук значи моята някаква си личност, след като държавата... \nЕх, преди да изпусна последния си дъх, все пак ще питам. Как става така, че брутният вътрешен продукт расте, а аз обеднявам? Как ми отпускат повече пари за здраве, а аз все по-трудно си купувам лекарствата? Как така държавата все повече се грижи за наука и образование, а младите са все по-неграмотни? Как така все повече пари се дават в сектора национална сигурност и отбрана, а няма нови оръжия, армията е в непълен личен състав, а полицията е все по-безпомощна срещу престъпниците? \nВместо хляб в устата ни пъхат ароматизирани дъвки. Колко са велики и незаменими днешните управници! О, те са готови да си отидат, ама на кого да оставят властта, няма алтернатива. К'во? (тук вече дъвката започва да слепва двете ченета.) \"К'во, ам туй беше при Орешарски. Ам къде е опозицията, БСП само яха вълната...\" \nМили хора, стига шегички. Долу уж икономическия възход! Долу финансовата стабилност и бюджетните излишъци! Ами колкото повече растат статистическите показатели, толкова по-бедни ставаме. Ерго, толкова повече Бойко и цялата му прилежаща бойковщина крадат. И това ли не е ясно?! Долу растежа! За народа остава да си дъвче издъвканата вече и изплюта дъвка. \nО, Българийо! Народе???? \n    \n \t\n", "date": "2018.10.31", "title": " Дъвка  "}
{"url": "http://www.duma.bg/node/178171", "text": "В последно време столичната кметица Йорданка Фандъкова вече не е същата, смятат анализатори. \"Фандъкова, излез от дупката!\" - такова беше мотото на един протест срещу цялостното творчество на градоначалничката, проведен успоредно с протеста на майките на деца с увреждания. Това с дупките се оказа доста заразително. Дупката във Варна, дупката зад паметника на Стефан Стамболов в столицата. В дупката на далаверата пропаднаха и жълтите павета, символ на София. Фандъкова много се била пързаляла по тях, обясняват от инженеринга.  \nПоследните ремонти и ремонти на ремонтите, като тия на \"Графа\", \"Дондуков\", \"Витошка\" и другаде, преляха чашата на търпението и на най-търпеливите софиянци и гости на столицата. Дори във вярната на ГЕРБ \"Реститут махала\", както наричат централната \"синя зона\" на София. Тя също беше разрязана от окопи, траншеи, редути и противопешеходни ламаринени огради, около които като танкове боботеха багерите и булдозерите на фирма \"Джи Пи Груп\". Фирма, прочула се от Своге до третия лъч на метрото по посока \"Овча Купел\".  \n\"Не съм пипнала и един лев\", оправда се предварително кметицата срещу слуховете за тлъсти комисиони във връзка с поголовните разкопки. Враговете й от старото дясно веднага я подкараха, че  \"тя левове не пипа отдавна, само долари и евро\" Доверието в \"Доброто Данче\" започна да се пропуква, още когато кметицата, като мечка стръвница се хвърли да защитава скъпото трамвайно билетче от 1,60 лв., да обжалва до оня свят в съда цената на билета на подчинената й \"Градска мобилност\". Тогава по инерция хората все още вярваха, че тия под Фандъкова са виновни, а не горката кметица. \nКато какво беше замислена Фандъкова в началото на Борисовото царуване? Да си спомним, че в редовните избори за кмет учителката от Самоков беше избирана на два пъти \"на косъм\" на първи тур с 50,01 процента. С етнически вот, измами и разменени чували с фалшиви бюлетини. Да не забравим и за изборния затвор в зала \"Арена Армеец\", в който няколко хиляди членове на секционни комисии скандираха \"мафия, мафия!\"  \nОще в самото начало пиарите на ГЕРБ реализираха с Фандъкова няколко опорни точки. Първо, тя беше замислена като \"Русата кукла Барби\" на ГЕРБ с внушението, че партията не се състои само от навъсените тъпоглавци около Бойко Борисов, Цветан Цветанов и СИК. И да служи като едно красиво \"перде\" на колосалния грабеж на София. При това \"Барбито\" трябваше да въздейства не само на София, но и на цяла България. \nВторото внушение беше, че тя не е марионетка, а решителна женица с надпартийно мислене, която не слуша Началника и управлява София само за софиянци, не за \"котараците\" от фирмите.  \nТретата опорка беше за \"Доброто Данче\" и лошите съветници и началници на столичните предприятия, спуснати от ГЕРБ. Че тя, жената, прави всичко, само дето Партията й пречи. Не случайно придворната социология помпаше нейния  Рейтинг като краставица с нитрати И сега, след сблъскването на софиянци с ръбестата действителност, одобрението към Фандъкова по инерция е по-голямо в провинцията, отколкото в София. \nНедоверието в тези легенди се прокрадна, когато Борисов провъзгласи \"Доброто Данче\" за заместник-председател на ГЕРБ наравно с вездесъщия Цветанов. Спомнихме си и друго. Че независимо дали тя или някой зад нея ръководи града, тя е кметът и тя носи отговорност за всяка плочка и паве. Нищо, че всичко се решава от Бащицата и неговия пророк Цветанов.  \nИзвестно е и трето, че по ресорното разпределение на дейностите Фандъкова ръководи и отговаря за транспорта, строителството, снегопочистването и сметоизвозването, за монополите като \"Топлофикация\" и \"Софийска вода\". Парните ваканции насред януари и февруари миналата година в половината райони на града са тъжно свидетелство за това. \nТака управляваната пряко от Борисов и Цветанов столица (с Фандъкова или без Фандъкова) все повече се превръща в необратима развалина. Стотици километри от малките улици и тротоари, даже в центъра, са като след бомбардировка. Няма дейност, от която да не смърди на поголовна далавера и тотална некадърност. При това се краде не в проценти, а в пъти. София се оказа \n  черната дупка на цяла България Като една галактическа буря тази дупка на ГЕРБ с огромна гравитация всмуква всичко във времето и пространството. Бюджетни ресурси, капитали, еврофондове, корумпирани чиновници, авантюристи и гастрольори, наркодилъри и клошари от цялата страна... \nГЕРБ напълно съзнателно изгради София като свръхцентрализирана система, знаейки, че по-малките административни единици са по-независими и по-прозрачни срещу корупция. А такава огромна територия - от Пасарел до Банкя и от Витоша до Стара планина, се управлява изключително трудно, особено при отчайващия умствен и професионален капацитет на \"калинките\".  \nНезависимо, че се избират, районните кметове нямат никакво значение и самостоятелна финансова власт. Гигантският брой чиновници не са научени на нищо друго, освен да се продават на килограм. Пак повтаряме, не в проценти, а в пъти. Примери - повече отколкото страници има между кориците на книгата \"Винету\". \nМнозинството общински съветници са крадливи и некомпетентни. Повечето, да не кажем всички, нямат нито един работен ден в реалния сектор. Да не говорим, че много от тях не са виждали трамвай и автобус отвътре. Но иначе са готови да раздуят зоните за  \nплатено паркиране до Перник и Пазарджик  \nОт ресурсна гледна точка за самото съществуване на ГЕРБ столицата е по-важна, отколкото цяла България. Въпрос на живот и смърт. Не случайно те приемат на нож всяко чуждо тяло в тази цитадела, дори избирането на един-единствен районен кмет от друга партия. Средновековната разправа с кметицата на район \"Младост\" Десислава Иванчева, без оглед на нейната вина или невинност, е красноречив пример. \nКак може да се разбие тази крепост, в която ГЕРБ и мафията изглеждат непоклатими и вечни? При наличието на само 7 съветници на БСП, заемаща трета позиция след старата десница. Това досега изглеждаше мисия невъзможна.  Какво да се прави? \nЧервената опозиция има няколко полезни начални хода, с които да покаже, че иска да управлява София. Досега това изобщо не изглеждаше така - на предишните избори се говореше за добро представяне, за силни проценти, но никога за победа и за взимане на властта.  \nКампаниите се водеха вяло, в последните двайсетина дни преди местния вот. Кандидатът на БСП за кмет проф. Михаил Мирчев, например, остана неизвестен даже за партийния актив до самия изборен ден. Дори партийни секретари по места по инерция мислеха, че трябва да гласуват за вечния кандидат за всичко Георги Кадиев, а не за Мирчев. С какво да се започне? \nПърво. Кандидатът на БСП трябва да стане известен поне година преди местните избори. Той трябва да обединява много по-голям брой избиратели, отколкото е партийният актив. Всички, на които им писна не само от ГЕРБ, но и от 30-годишния бардак, на който прилича градът. \nВторо. Десетината депутати от БСП, избрани от София, да се заемат с града по модела на Елена Йончева в Хасково Ако не беше тя, а се разчиташе на тамошните двама съветници от БСП, и до ден днешен народът нямаше да знае за феодалните схеми на Делян Добрев в този град. Софийските съветници са някак безсилни и незабележими поради своята цифрова, а оттам и политическа недостатъчност. \nТрето. Съветниците от БСП да се центрират в няколкото основни области, от които зависят всички софиянци, а не само преференциалните им избиратели в техните квартали. Такива са \"Топлофикация\", \"Софийска вода\", транспортът, строителството, образованието и здравеопазването. И чудовищната корупция. Да не се мотаят с никакви странични занимания от сорта на градинки, пързалки, пейки, къртичинки и бордюрчета, цветенца и листенца. \nЧетвърто. Изготвяне на радикална опозиционна алтернатива и опозиционно поведение на това, което представлява столичното дередже в момента. \nПето. Време е в БСП да се помисли за мандатност и на общинските съветници, защото се създава впечатление за залежаване и колаборационизъм с политическия опонент. Отново трябва да дадем пример с президентските избори и победата на Румен Радев. Защото нова власт и нова система се правят с нови хора.      \n \t\n", "date": "2018.10.31", "title": "Фандъкова се провали като \"пердето\" на ГЕРБ  "}
{"url": "http://www.duma.bg/node/178167", "text": "След успешни изпитания през лятото на 1915 г. комисия от Министерството на войната пише заключение: \n\"Апаратът е сигурен. Грешки в изчисленията няма. Изобретението да се признае, а Асен Йорданов - за негов изобретател. Датата 10 август да се счита за начало на българското самолетостроене\". \nТози толкова строг и кратичък текст всъщност подсказва няколко знаменателни новини:  \n- Построен е първият български самолет; \n- В него конструкторът е въвел много важно изобретение, което липсва при другите самолети - монтирано е допълнително крило, за да бъде машината стабилна при ъгли на полета над 45 градуса; \n- Създател на техническото чудо е 16-годишният ученик (!) Асен Йорданов - почти дете, но вече и голям мъж, влюбен до полуда в самолетите и в България! \nЕдва постъпил в училището за авиация на легендарния френски летец и авиоконструктор Луи Блерио, той се връща в родината, за да отиде доброволец на фронта още в началото на Балканската война. После служи в Първо аеропланно отделение в Свиленград като там се захваща с построяването на самолета \"Експрес\", наречен по-късно \"Йорданов-1\". \nВестниците съобщават: \n\"В манежа на цар Фердинанд е изложен за гледане от публиката в естествената му величина, готов за летение, един аероплан, комбиниран и изобретен от седмокласния гимназист Йорданов\". \nОгромен фурор, а след това, както разказва изследователката на живота му Диана Гласнова - Втора мъжка гимназия в София, Школата за запасни офицери, Авиационното училище в Божурище и с чин поручик Асен Йорданов отново е на фронта, където извършва 84 бойни полета по време на Първата световна война, показва чудеса от храброст и получава най-високи награди. \nЗа съжаление след войната България е принудена да унищожи бойната си авиация и Асен Йорданов остава без бъдеще в Отечеството. Съдбата обаче няма право да провали талант като неговия. С личното разрешение на министър-председателя Александър Стамболийски, заедно с Гаврил Стоянов, двамата получават 6000 долара държавна помощ, за да участват в обявена от Американския аероклуб обиколка на Земята със самолет при дължина на полета 33 564 км - фантастично разстояние за времето си. Но ако двамата успеят, ще получат 1 милион долара награда! \nСъстезанието обаче се отменя, понеже освен храбрите българи никой друг не се престрашава да участва в толкова рисковано пътешествие по въздуха. \nКакто е казано: \"Всяко зло - за добро!\"  Асен Йорданов остава в САЩ и там показва в пълна степен възможностите си. Най-напред завършва авиоинженерство, после химия, физика и радиоинженерство. Едновременно с това работи в корпорацията \"Къртис-Райт\" като чертожник, сетне - като летец-изпитател. Включва се в конструкторски екипи, неговите новаторски идеи, бляскав ум, изключителна деловитост постепенно го налагат за всепризнат специалист с голям опит и знания. Заема длъжността \"главен конструктор\". \nТалантът му обаче надхвърля мащабите на една фирма, пък била тя и \"Къртис-Райт\", и той в същото време работи за самолетните гиганти  \"Локхийд\", \"Боинг\", \"Пайпър\",\"Дъглас\". Става един от конструкторите на легендарните американски бойни самолети \"Летяща крепост\" (\"Боинг В-17\"), изтребителите \"Локхийд Р-38\", \"Къртис Хоук-81\", бомбардировачите \"В-24\" и \"В-29\", на транспортния, но и пътнически \"ДС-3\". \nВърхът на кариерата си достига по време на Втората световна война, когато техниката на участващите сили се състезава в боеве както на сушата и в морето, така и във въздуха. Обаче тази техника не само трябва да бъде създадена, но особено важно за успеха е да бъде овладяна по най-добрия начин. Тук огромна роля в американското и в световното въздухоплаване изиграват учебниците, книгите, школите и училищата на Асен Йорданов. Той има девет книги за теоретична и практична подготовка на летците и познавачи на темата твърдят, че по тях са се учили да летят над сто хиляди(!) американски пилоти от бойната и гражданската авиация. Американският авиоспециалист и посланик на САЩ в България през 1940-1941 г. Джордж Хауърд Ърл пише: \n\"Деветдесет на сто от познанията си по авиация американските летци дължат на г-н Джорданов. Неговите книги се четат като Библията! Издават се в милионен тираж и въпреки това са антикварна ценност!\" \nА първият човек, стъпил на Луната - Нийл Армстронг, казва:  \n\"Както аз, така и всички американски летци сме се учили на авиация от него!\" \nНастолните книги на Асен Йорданов за летците и конструкторите в самолетната промишленост са издавани в САЩ, но преведени в СССР, Англия, Франция, Китай, Япония, Полша, Уругвай... Гениалният българин учи света да лети - в прекия смисъл на думата! \nСякаш малко за разнообразие или малко като хоби след войната той насочва вниманието си към идеи встрани от самолетостроенето - работи върху защитата на пътниците в автомобилите и става един от изобретателите на въздушната възглавница - днес модерен автомобил без въздушни възглавници няма и така е спасен животът на милиони пътници, попаднали в катастрофи. Изобретява и апарата \"Джорданоф\" - сегашният телефонен секретар. \nВинаги е символ на скромност, дори аскетизъм, и родолюбие. Не успява да дойде в България, но на вратата на жилището му има табелка: \"Асен Йорданов - български авиатор\" - въпреки световната му слава на изобретател и самолетен конструктор, за който небето е не втори - първи дом! Доказва го и с краткото си завещание: \"Щом умра, разпръснете праха ми в небето!\" \nВлюбен в него цял живот, истински небесен пътешественик, той иска да живее там и след смъртта си! \nПрочут по цял свят, Асен Йорданов си отива на 71-годишна възраст - почетен гражданин на Ню Йорк, с портрет в Залата на славата в нюйоркското летище \"Ла Гуардия\". Непознат в България... х   х   х \n     \n    \n \t\n", "date": "2018.10.31", "title": "Българинът, който научи света да лети"}
{"url": "http://www.duma.bg/node/178176", "text": "\n- Господин Ерменков, в последните дни енергийни експерти, икономисти и анализатори говорят за увеличените цени на горивата, за това че ръстът им ще продължи до края на годината. В това време канцлерът на Германия Ангела Меркел обяви, че в Северна Германия предстои строителството на терминал за втечнен газ, доставян от САЩ. У нас пък се появиха искания за субсидиране на проучванията за шистов газ, а хората смятат, че има картелни споразумения за цените на бензина и дизела... Вашият коментар? \n- Ще започна с цените на горивата, които са предопределени да растат. До голяма степен цената на суровия петрол и вързаната с него цена на природния газ зависят от геополитическото развитие на света. А живеем в неспокойни времена, когато светът се отърсва от старата еднополюсна система на управление и се прави опит за многополюсни сфери на влияние... Та цялата тази ситуация няма как да не мине без политически сътресения. Надявам се противоречията да си останат само политически, да не се прехвърлят и на горещия фронт. Виждаме политиката на САЩ за увеличаване на санкциите, както и загрубяването на езика, не само срещу Русия, Китай, Иран, опитите за подриване на ситуацията във Венецуела - това се все големи производители на суров петрол и газ. Както знаете - специално става дума за Иран и за Русия. Пазарите на тези горива няма как да не реагират чрез повишаване на цените и оттам, разбира се - на цените им по бензиностанции, в промишлеността, оттам на стоки и услуги. \nПо въпроса за картела аз имам мое становище - няма как да изземвам функциите на КЗК. Тя би трябвало да излезе със свое решение за това има ли картел или няма. Впрочем, тя излезе със становище, че няма... Но, навсякъде цените по бензиностанциите са сравними, ако се различават, то е по региони. Но трудно мога да приема, че всички бензиностанции от всички вериги имат еднакви режийни разходи, себестойност и че някои работят без печалба. Трудно ми е да го разбера, а има и такива, които работят на много по-ниски цени, а останалите се съобразяват с тях. Тоест, видимо и цените по бензиностанциите не са от най-пазарните... Ще повторя, това е мое лично мнение - единственият компетентен орган, който може да се произнесе има ли картел или няма, това е Комисията за защита на конкуренцията.  \nПо въпроса за шистовия и втечнения газ - това, че Германия ще изгражда терминал за втечнен газ, не означава, че страната няма да продължи да настоява за изграждането на Северен поток-2. По-скоро това е опит в дипломатическата сфера на отношенията между Германия и САЩ да кажат: \"Да, хубаво, няма проблем ще внасяме и вашия газ, но ще внасяме толкова, колкото позволява икономиката и на конкурентни цени\". Това не е драма. А по отношение на шистовия газ в България ние вече имаме достатъчно забрани както законови, така и други и този въпрос не стои на дневен ред. Още повече, че у нас е напреднал стадият на проучване на шелфа на Черно море на територията на държавата и се надявам в най-скоро време да имаме добри новини оттам, така че въобще да забравим да говорим за шистов газ у нас... \n- В тази връзка какво мислите за информацията, която се появи в една медия, че от сайта на \"Тотал\" - френската компания, ставало ясно, че на този етап няма съобщение за открито огромно находище на петрол в шелфа на Черно море? \n- Къде го пише това нещо? \n- В сайта на един вестник... \n- Не съм убеден, че това може да бъде написано, аз доколкото съм запознат, \"Тотал\" и останалите две фирми \"Ресоло\" и ОМВ се готвят да правят трети сондаж. Трудно ще повярвам, че това, което ми казвате, е било действителна информация от \"Тотал\". \n- Енергийният ни министър г-жа Петкова е в Москва за разговори във връзка с АЕЦ \"Белене\" и газовия разпределител \"Балкан\". Заявила е, че ще стартира в скоро време процедурата по представяне на потенциалния инвеститор за атомната централа. Какво очаквате в развитие? \n- Първо, искам да спомена, че до края на октомври изтича срокът, в който министър Петкова трябва да запознае парламента със съответния доклад за намеренията и етапите, до които е стигнал проектът за АЕЦ \"Белене\". На 31 октомври, ако нямаме такъв доклад, тогава ще си говорим по друг начин с министъра. Силно се надявам, че държавата ще намери подход да заинтересува потенциалните съинвеститори - говоря така, защото без държавата този обект просто няма как да се случи. Това е обект не само от национално, но и от регионално значение. Тук само ще напомня, че в близко време, ако искаме да се развива индустрията с темповете, с които искаме да се развива - трябват модернизация, електротранспорт и всякакви други потребители на енергия, които ще трябва да инвестират в нови мощности. И всеки, който развие и направи новите мощности, той ще е печеливш. Колкото до хъб \"Балкан\", предполагам, че ще се водят разговори за отклонението на \"Турски поток\" към Варна и от там по Северна България към Сърбия и Австрия, но това са все още разговори на техническо ниво и ми е трудно да прогнозирам. За мен продължава да е най-печеливш вариантът за директна доставка на природен газ от Русия за ЕС през България, а не през транзитираща страна нечлен на Европейския съюз. \n- Както поиска и президентът Радев! \n- Да! Страна, която не е член на ЕС и с доста неясно поведение по отношение на международните си ангажименти и демократичните си ангажименти вътре в страната... Не искам да давам оценки, но колкото по-малко са транзитиращите държави извън ЕС, толкова са по-сигурни и с по-малко рискове ще са тези доставки. Този вариант, за който говорих, е изгоден както за Европа, така и за Русия, и гарантира сигурността на газовите доставки при оптимална цена. Пак повтарям, това е директната доставка от Русия до Варна. \n- Скоро не сме коментирали проблемите около \"Марица-изток\" 1,2 и 3. Вярно ли е, както се анализира от някои експерти, че е почти невъзможно държавата да спаси \"Марица-изток\"-2? \n- Какво значи това? Ще я взривяваме ли, какво ще я правим? \n- Няма кой да погаси дълговете й, никой нищо не говори за американските централи, а тя търпи загуби от плащанията на държавата на преференциалните цени на тока от \"Марица-изток\"-1 и 3!... \n- Не, не... Не! Това, което дебело трябва да подчертая  е, че неслучайно се говори за въглищен комплекс \"Марица-изток\". Той включва мините \"Марица-изток\" и централите Марица-изток\"1, 2 и 3. Не може да ги разглеждаме поотделно и да поставяме в привилегировано положение спрямо другите. Проблемът, който съществува, е още от миналото с  договорите, които се подписаха за преференциално изкупуване на еленергия, които не само определят висока цена на произведената енергия и на студения резерв на двете американски централи и заплащане на всички възникващи задължения - тук включваме цени на емисии, както и 5-те процента, които трябва да се плащат във фонда за електроенергийна сигурност, данъци и други отчисления. Всичко това го плаща НЕК. Докато това е така, няма как да говорим за стабилност в системата въглищни централи. Този гордиев възел трябва да се разсече. Има варианти, при които правителството може поетапно да се договори и с единия, и с другия собственик на Мариците 1 и 3 и дори да станат вид държавна собственост. Тогава всичко ще е в рамките на нормалната ценова политика, няма да го има натиска върху НЕК и оттук и ще се стабилизира и Марица-изток-2... \n- А, не трябва ли да дочакаме прословутата нотификация от ЕК за прекомерната държавна помощ? \n- Доколкото съм информиран, ние имаме становище на ЕК, че това е прекомерна държавна помощ и че тези договори трябва да бъдат приведени в съответствие с пазарната политика. Но това е втората страна на въпроса. Според мен, не трябва да чакаме ЕК да ни решава проблеми, който сами сме си създали. Можем да се договорим със собствениците, каквото вече им е изплатено от т.нар. невъзстановими разходи, ако е останало нещо, да бъде доплатено. Така, че тези централи, които не плащат нито във фиска, нито правят каквито и да било разходи и към фонда - тоест, те да бъдат в синхрон с нормалното законодателство и пазарни механизми. Големият проблем е начинът, по който ще функционира въглищният енергиен комплекс. Ние без \"Мариците\" няма как да оцелеем и към момента, и в близките 15-20 години. Основната ни задача е да ги запазим. Като политическа сила стоим и зад искането и на миньори, и на енергетици от региона - да се положат всички усилия за удължаване на срока на експлоатация максимално - на мините и централите. Знаете, че пряко там са заети около 50 000 души, ако прибавите и семействата - това са над 150 000 човека, които зависят от работата на този минноенергиен комплекс. Отделно, че вътрешноенергийната ни сигурност без тези централи и мини е нещо немислимо! \n- А какво казва екологията в европейски план? \n- Това правителството трябва да го решава на европейско ниво и да защитава интересите на България. Мисля, че водят някакви разговори, доколкото съм разговарял с нашия екоминистър г-н Димов и с министър Петкова - ще получим дерогация за функциониране на трите централи, за да не ги затваряме. Тоест - отлагане във времето влизането в сила на определена директива. При нас това означава, че нямаме определен срок, в който да приведем в съответствие инсталациите. \n- А ще се осъществи ли в ЕС забраната на дизеловите двигатели, както и при нас наистина ли ще вдигнат двойно гражданската отговорност на автомобилите с над 10-годишна възраст? \n-  На този въпрос бих отговорил така: Сигурно на всеки му иска да се вози на \"Порше\", но когато парите не стигат за най-важните неща, докато не сме достигнали стандарта на нормалните европейски доходи, няма как да искаме да имаме нормален европейски транспорт. Затова бих посъветвал правителството да снижи амбициите си по отношение на чистотата на въздуха. Тя е изключително важна, но хлябът на трапезата на българина е още по-важен. Когато му вземеш и малкото, което има, оставяш го да умира от глад при перспективата, че ще живее пет години по-дълго. Той кое ще изберe - хляба на децата си или чистия въздух? \n    \n \t\n", "date": "2018.10.31", "title": "Без държавата проект за АЕЦ „Белене” не може да се случи"}
{"url": "http://www.duma.bg/node/178172", "text": "Ако за десет години управляващите се научиха да правят нещо добре, то е да пишат калпави закони. Оставяме настрана съдържателната страна на проблема от чисто юридическа гледна точка. Въпросът тук е във \"врътката\", на която се научиха съвременните нормотворци. Те всекидневно правят опити да прокарват промени в основни закони, засягащи развитието на цели сектори, чрез преходните и заключителните разпоредби в други закони. Според изследване на изданието  \"Юридически барометър\" за първите шест месеца на годината чрез преходните и заключителни разпоредби на приети 7 нови закона и 54 закона за изменение и допълнение се  предвиждат изменения и допълнения в 207 други закона. Заедно с 47-те закона, които законите за изменения и допълнение пряко променят и допълват, общият брой на изменените и допълнени закони през периода януари юни 2018 г. възлиза на 254. Така един закон, приет в рамките на този период, изменя и допълва средно около 4 други закона.  Модел Българският законодател (разбирай мнозинството на ГЕРБ) утвърди модел на приемане на множество и то често значими изменения в правната уредба чрез преходни и заключителни разпоредби, без да се съобразява дали има връзка между основния законопроект и изменяните нормативни актове. Тази практика доказва нежеланието определени промени да бъдат разгласявани предварително и води до прокарване на предложения без ясно изразени мотиви, а често и до избягване на дебата по дадени теми, твърди изданието \"Юридически барометър\". \nПримерите за тази практика не секват. Последните бяха дадени с проектобюджета на държавата и бюджета на Здравната каса. Оказа се, че бюджетът на НЗОК, одобрен от нейния Надзорен съвет, освен финансовите параметри съдържа и над 50 страници ключови промени във всички основни здравни закони. Съвсем логично промените в основните здравни закони, които управляващите се опитват да прокарат по скандален начин - без обществена дискусия, през преходни и заключителни разпоредби на закона за бюджета на НЗОК, веднага предизвикаха брожение и недоволство. Здравният министър Кирил Ананиев и шефът на касата Дечо Дечев влязоха в открито противоречие при опитите си да обяснят какво точно възнамеряват да правят по крайно чувствителни за обществото теми като фонда за лечение на деца и плащането на лекарствата. Фонд От следващата година фондът за лечение на деца трябва да се закрие, а работата му да се поеме от НЗОК. С мотива за повече ефективност здравните власти смятат да направят пореден опит да се отърват от обществения съвет, който през годините е разкривал редица проблеми и неуредици в работата на фонда. Шефът на касата Дечо Дечев обяви, че Общественият съвет няма да остане, защото за него няма място в новата структура, която ще извършва чисто експертна дейност. Здравният министър Кирил Ананиев се опита да потуши назряващия скандал. Дискусията за това дали да остане общественият съвет все още тече, каза Ананиев. Той обеща, че при всички случаи това, което децата ще получават от фонда, няма да е по-малко, отколкото досега. \nДруга съществена промяна, този път в Закона за лечебните заведения, също се прокарва чрез преходните и заключителните разпоредби на бюджета на НЗОК. Според нея нови болници ще се разкриват след решение на парламента. \nЛицензи Други промени в преходните и заключителните разпоредби на бюджетния закон предвиждат всички болници да преминат през мащабно прелицензиране, за да продължат да осъществяват дейност. Това ще се прави от новата мегаагенция, за която вече стана ясно, че се създава със същия закон. Така болниците ще бъдат наново проверявани дали отговарят на здравните изисквания и медицинските стандарти, като от решението на новия орган ще зависи дали ще запазят дейността си, дали ще изгубят лиценза си за част от дейностите и т.н. Това според хора в бранша има голям корупционен потенциал, още повече че новата комисия се явява наследник на агенция Медицински одит, известна в медицинските среди с това, че се ползва като бухалка или чадър над определени болници, заради което е обект на разследване от прокуратурата. \nВ преходните и зaключителните разпоредби на Закона за бюджета се предлага и една не особено популярна мярка - хората, които са се пенсионирали, няма да могат да работят като държавни служители. Тя ще засегне и заварените случаи. Макар и да е крачка в правилната посока, промяната няма да важи за силовите ведомства, където реално са най-младите пенсионери, но пък ще обхване част от административните длъжности в тях, на които хората са назначени по Закона за държавния служител. Пак с преходните разпоредби се ревизира и бюджетът за тази година със 100-те млн. лв., които премиерът Борисов обеща на полицаите за увеличение на заплатите им, след като те излязоха на протест. Излишък Другата врътка, която редовно се използва от властта през последните години, са манипулациите с бюджетния излишък. Правителството залага дефицит и в бюджета за следващата година, въпреки че икономиката ни пета поредна година върви нагоре с ръстове от над 3%, а от 2016 г. насам хазната излиза на плюс. Само до края на септември тази година излишъкът бе достигнал 2,7 милиарда лева. Публикуваният проект за държавния бюджет за 2019 г. обаче отново е с превишение на разходите над приходите с 0,5%. Планираният дефицит е 600 млн. лв. при очакван размер на икономиката от над 116 млрд. лв. Прогнозата на правителството е за 3,7% ръст на БВП, а за тази година очакванията са за 3,6%. \nПланирането на дефицити вместо балансиран бюджет или бюджет с излишък стана любима практика на правителствата през последните години. Обикновено се раздуват предимно капиталовите разходи, които след това не се изпълняват. Така се развързват ръцете на правителството да харчи, както намери за добре, без да търси санкция от Народното събрание. Според актуализираната средносрочна бюджетна прогноза за периода 2019-2021 г., която е част от  проектобюджета, балансирането на приходите и разходите е оставено чак за 2020 г. Бюджетът изглежда малко странно на фона на изпълненията от предходните три години. През следващата година се прогнозира дефицит, при положение, че три години подред имаме излишъци. Това е още по-озадачаващо, предвид очакванията за забавянето на световния икономически растеж, коментира Калоян Стайков от Института за пазарна икономика. Силовите ведомства ще разполагат с рекордни бюджети и през следващата година въпреки липсата на каквито и да е реформи. Според проектобюджета, изготвен от финансовото министерство, МВР и Министерството на отбраната ще изхарчат около 300 млн. лв. повече спрямо 2018 г. Тази година парите на МВР са 1,296 млрд. лв., като тук не влизат допълнителни траншове, отпускани извънредно през годината. Догодина полицията ще получи рекордното увеличение от 218 млн. лв. Най-много средства ще се похарчат за заплати - от над 1,5 млрд. лв. общ бюджет за 2019 г. близо 1,4 млрд. лв. ще се дадат за заплати. Една от причините за увеличението е, че в началото на годината под страх от протести по време на европредседателството премиерът Бойко Борисов обеща на полицаите 10% по-високи възнаграждения и скок с още 10% през 2019 г., ако полицията покаже добри резултати. От години заплатите са най-големият разход за вечно недостигащия бюджет на полицията. Това е и основната причина за лошата материална база. Догодина МВР ще има за капиталови разходи едва 15 млн. лв. при 22 млн. лв. т. г. \nС малко над 82 млн. лв. се увеличава бюджетът на военното министерство. Сега парите му са 1,193 млрд. лв., а за 2019 г. са предвидени 1,277 млрд. лв. В тези суми не се включват парите за модернизация на армията. Общата сума за тях е над 4,4 млрд. лв., които ще се плащат на вноски години наред. Отново се разрази спор за парите на съдебната власт. За 2019 г. ВСС е изчислил, че на системата й трябват 769 млн. лв. Кабинетът предлага да се отпуснат 666 млн. лв. \nЗаложените в бюджета за догодина приходи са в размер на 43,857 млрд. лв. - с около 5,6 млрд. лв. повече от очакваното изпълнение за тази година. В същото време държавата планира да похарчи 44,457 млрд. лв. Ръстът е с 5,1 млрд. лв. спрямо тазгодишните разходи. Той се дължи основно на по-голямата издръжка на персонала, на повишени субсидии, социални плащания и капиталови разходи. Допълнителен ръст ще дойде и от изместване на разходи, нереализирани през 2018 г. \nПродължава увеличението на минималната работна заплата. Догодина тя вече ще е 560 лв. Управляващите планират от 2020 г. тя да стане 610 лв., а от 2021 г. - 650 лв. Бюджетът е най-щедър към държавните служители и всички, които взимат бюджетни заплати. С 10% средно ще бъдат увеличени възнагражденията в бюджетния сектор, като за всеки служител покачването на заплатата ще е индивидуално според резултатите от проведената атестация. Заедно с ръста на минималната заплата тази мярка ще струва 560 млн. лв. допълнителен разход на хазната. Увеличават се и разходите за отбрана, като целта е да бъде спазено изискването те да достигнат 2% от БВП до 2024 г. През 2019 г. парите за военните ще възлизат на 1 839,3 млн. лв., което представлява 1,58% от БВП. \nВъпреки критиките на бизнеса максималният осигурителен доход се вдига от 2600 на 3000 лв. За поредна година правителството планира да вдигне минималния осигурителен доход за земеделските стопани от 350 на 560 лв. Досега обаче опитите за изравняване на прага за осигуряване на земеделците с минималната заплата винаги се препъваха в парламента. От 1 юли 2019 г. таванът на пенсиите става 1200 лв., а всички останали пенсии ще бъдат актуализирани с 5,7%. Общините ще получат от централния бюджет общо 3,740 млрд. лв., което е с 476,7 млн. лв. повече. Те ще отидат за покриване на разходите по делегираните дейности, за капиталови ремонти, зимно поддържане на пътищата и по-голяма изравнителна субсидия. Бюджетът за 2019 г. е разчетен при 3% средногодишна инфлация, която в края на годината се очаква да се забави до 2,6%. В края на тази година обаче финансовото министерство очаква поскъпването на стоките и услугите да достигне 3,4%, докато средно за цялата 2018 г. инфлацията се очаква да бъде 2,7%. Това е почти двойно от първоначално очакваните 1,4%. \n    \n \t\n", "date": "2018.10.31", "title": "Бюджетни врътки  "}
{"url": "http://www.duma.bg/node/178166", "text": "Стоян Недялков Вардев, известен още с прякора Табака, е роден в Якоруда. Баща му бил селски зограф, който \"шарел\" сватбени ракли с цветя, рисувал пейзажи по стените на къщите. Пазарили го да нашари с пейзажи и трендафили дарителните стаи в Рилския манастир. И от благодарност за изкусната му работа управата на манастира приела сина му Стоян, изучила го на четмо и писмо. Тук Стоян за първи път видял пандури - въоръжени българи, които пазели манастира. Тези бивши харамии и хайдути, стражници на манастира, му направили много силно впечатление. По-късно съдбата го отвела в София. \nЗаедно със своя братовчед Никола Вардев, Стоян открил през 1867-1868 г. първата книжарница в София - в Златарската чаршия, близо до красивия градски часовник. В дюкянчето, наред с кръстчета, глобуси, карти и свещи, те продавали \"Песнопойка\" с хайдушки народни песни, \"История на хайдут Сидеря\" от Никола Козлев, \"Поевропейчване на турчина\" - комедия, издадена в Браила от Д. Паничков, \"Дунавските българе\" от Д. Илавойски, преведена от Христо Ботев, и др. \nПредполага се, че Стоян Табаков е разпространявал и малката книжка \"Стихотворения\" от Ботьова и Стамболова... В книжарницата му се събирали много будни българи. \nОсвен в София двамата книжари обикаляли околните села и разнасяли с кон книгите сред народа. Стигнали до Пирот, Ниш, Разлог, Горна Джумая, Плевен, Радомир, Трън, Самоков и Дупница. По време на една обиколка из селата край София Стоян Табака едва не бил убит. Черкези го нападнали, за да го ограбят. Взели му кончето и кесията. Сандъка с книгите обаче оставили. В него, между двойното дъно, били онези малки книжки, на чиято корица лъв разкъсвал турски байрак - \"Устав на Български революционен Централен комитет\".  \nПишело, че е издаден в Женева, а всъщност бил отпечатан в Букурещ, в печатница \"Свобода\". Книжарят знаел, че ако една от тези книжки попадне в турския конак, с народното дело в Софийско е свършено. Затова се съгласил кончето да му вземат, но сандъка с книгите да му оставят. \nОсвен двамата, на това благородно дело се посветил и Георги Стоицев, псалт в черквата \"Св. Неделя\", и дякон Никола Стефанов Крушкин (Чолака) от село Бистрица. Дякон Никола служел в Драгалевския манастир, докато не срещнал Васил Левски. Апостола често се криел в обителта. Никола последвал примера му и захвърлил расото. Отворил книжарница в София, защото съзнавал, че на народа били нужни и книги, не само оръжие.  \nВ началото продавал книги в българската махала Кору-чешме, после станал пътен книжар из шопските села. \"Шопският апостол\" се обличал \"ала франга\" - с бяла риза и черна връзчица, с неизменно притисната към тялото лява ръка. (Като дете се бил осакатил по време на игра с барут - останал с една ръка, бил еднорък, оттам и прякора му Чолака.) \nПрез 1877 г. софийските будители започнали да работят все по-конспиративно. Близки сътрудници на Васил Левски, книжарите не прекъснали дейността си и след неговото залавяне. Настъплението на руските войски и бунтът на софиянци озлобявали все повече валията Махзар паша. За най-малкото провинение в София се издавали смъртни присъди. Бесилки стърчали във всички квартали. Най-много били на пазарищата. \nВъпреки заплахите и заканите, книжарите организирали младежите за самоотбрана и спасяване на града от грабежи и опожаряване. \nТурската власт се досещала, че българите се готвят за съпротива, но не знаела кой е вдъхновителят на организацията. Пръв в конака бил наклеветен Георги Стоицев. Хванали го край огъня на един овчар. Като видял отдалече препускащите конници, той разбрал, че идват за него и побързал да изгори книгите. Ала вместо тескерето, оставил екземпляр от \"Песнопойката\".  \nНа разпита излъгал, че книжката бил намерил случайно на пътя. Съдията обаче успял да научи от простодушната му майка, че песнопойките са му дадени от Стоян Табака и Никола Вардев. Освен сина й и Никола Чолака ги разнасял из околните села. Така турците лесно открили \"опасната стока\" в книжарниците на четиримата будители. И тогава ги оковали във вериги. Осъдили ги на смърт чрез обесване. Спасил се само Никола Вардев, който излъгал съдията, че е готов да приеме исляма. \nЗа обесването на книжарите разказва лондонският вестник \"Стандарт\" в една дописка от София. На 15 ноември 1877 г. Стоян Табака се облякъл като за празник. В килията Георги Стоицев и Никола Чолака били посърнали. Но той намерил кураж да ги ободри, като им казал: \"Няма от какво да се боим!... Бесилката ще ни е причастие!\" \nКато повикали Стоян Табака пред бесилката в някогашната махала \"Капана\" до красивия градски часовник, той изтърсил цигарлъка, турил го в пояса си и се навел да окачат надписа, който на турски, гръцки и български съобщавал за какво е обесен. И пред смъртта Стоян бил спокоен, и с въжето на врата бил красив!  \nН. Владикин ни е оставил спомен, публикуван в сп. \"Дума\" от 1890 г., според който английският журналист от \"Стандарт\" бил толкова силно впечатлен от гледката, че \"помолил турското правителство да му позволи да откупи дрехите и чибучката на обесения, за да ги фотографира и изпрати в музея за восъчни фигури на г-жа Тюсо в Лондон\"... \nНикола Чолака обесили пред книжарницата му на ъгъла на днешните улици \"Витоша\" и \"Алабин\". Преди да ритнат бурето под краката му, той успял да извика: \"Аз роб ще умра, но българският народ свободен ще живее!\" Умрял преди да изгрее свободата, недочакал свидната си рожба Любица, която се родила три месеца по-късно... \nГеорги Стоицев увиснал на бесилото до Лъвов мост, известен в миналото като Шарения мост. \nДруг борец за свободата, който също увиснал на бесилото в последните дни на робството, бил Киро Гьошев, наричан още Киро Селенчето или Киро Кафеджи. Той продавал в кафенето си също книги, сред които и бунтовническата песнопойка. Бил изключително колоритна личност - гласовит и с горещо сърце, рекламирал книжките, като изпявал по някоя и друга песен от песнопойката. Него турците обесили на \"Говежди пазар\" (край ул. \"Позитано\"). \nНа 23 декември 1877 г. отрядът на есаула Тишченко влязъл в София. Турските войски вече били отстъпили през Бали Ефенди (Княжево) и Владайските възвишения. Русите минали край ограбената книжарница, където още стърчало бесилото на Стоян Табака. Посрещнали ги младежите от отряда за спасяване на града от опожаряване. \nГероичната смърт на четиримата книжари от София всъщност била крачка към тяхното безсмъртие. Можем само дълбоко да съжаляваме, че днешните столичани не знаят почти нищо за тяхната саможертва... Стоян Недялков Вардев с прякори Книжаря и Табака (вляво) и Никола Вардев \nНикола Вардев, братовчед на Стоян  \nГеорги Стоицев, псалт в черквата \"Св. Неделя\"  \nНикола Стефанов Крушкин-Чолака - \"Шопският апостол\"    \n \t\n", "date": "2018.10.31", "title": "Подвигът на книжарите "}
{"url": "http://www.duma.bg/node/178180", "text": "Водещите ядрени сили Русия, САЩ, Китай, Франция и Великобритания се отказват от Договора за забрана на ядреното оръжие (ДЗЯО), гласи съвместно заявление на петорката.  \nСпоред тях ДЗЯО не отчита ключови проблеми, които трябва да бъдат решени за постигането на трайно ядрено разоръжаване в световен мащаб. Те са убедени, че ДЗЯО противоречи на Договора за неразпространение на ядреното оръжие (ДНЯО), води до подкопаването му и не отговаря на високите стандарти за неразпространение на този вид оръжия. Споразумението не укрепва доверието между държавите, не води до унищожените на нито една единица ядрено оръжие и провокира разногласия по разоръжаването. Петорката настойчиво призовава за успешното изпълнение на ДНЯО.     \n \t\n", "date": "2018.10.31", "title": " Сюрприз от ядрената петорка"}
{"url": "http://www.duma.bg/node/178181", "text": "\"Неудържимата консумация\" е унищожила глобалната дива природа на Земята, в опита й да задоволи растящия апетит на човечеството, алармира Световният фонд на дивата природа (WWF). От 1970 г. до 2014 г. 60% от всички гръбначни (птици, риби, земноводни, влечуги и бозайници) са унищожени от човешкия апетит и дейности, твърди WWF в новия си доклад. Той се базира върху изследването на популациите на 4000 вида, пръснати из цял свят.  \n\"Ситуацията е наистина лоша и продължава да се влошава. Добрата новина е, ние знаем точно какво се случва\", заяви директорът на фонда Марко Ламбетини.  \n    \n \t\n", "date": "2018.10.31", "title": "60% от гръбначните жертвани за храната ни"}
{"url": "http://www.duma.bg/node/178182", "text": "Израeл заяви, чe армията му е нанасяла удари по цели в Сирия след септемврийския инцидент със сваления погрешка руски самолет Ил-20, предаде ТАСС, позовавайки се на Ройтерс.  \n\"Армията на Израел нанесе удари в Сирия, включително и след като бе свален руският самолет. Военната координация с руснаците продължава както и преди\", каза високопоставен израелски източник, цитиран от Ройтерс. Той не уточни кога точно са били нанесени ударите и какви цели са били поразени.  \nИнцидентът с руския самолет доведе дотам, че Русия предостави ракетните комплекси С-300 на сирийската армия.  \n    \n \t\n", "date": "2018.10.31", "title": " Израел продължава с ударите в Сирия"}
{"url": "http://www.duma.bg/node/178183", "text": "Спящи терористични клетки има в над 60 държави, включително и в Русия, съобщи Владимир Григориев от Антитерористичния център на Общността на независимите държави (ОНД). Около 30% от участниците във военни конфликти се връщат в родината си и \"именно тези субекти формират нов тип терористична дейност - нискобюджетен тероризъм, който е свързан не само с проникването на екстремистите в страната на заминаването си, но и с вербуването на граждани, напуснали страните, в които се водят бойни действия\", каза Григориев. Мариана Кочубей от същия център прогнозира засилване на тероризма сред младежта.      \n \t\n", "date": "2018.10.31", "title": " Терористични клетки има в над 60 страни"}
{"url": "http://www.duma.bg/node/178188", "text": "Нараства вероятността за разпад на еврозоната с оглед на италианската бюджетна криза, сочи проучване на Sentix. \nИнвеститорските притеснения, че еврозоната може да изгуби поне един от своите членове в следващите месеци се увеличи рязко до най-високо ниво от април 2017-а година насам с оглед на ескалиращите спорове относно проектобюджета на Италия за следващата година, показват резултати от последно проучване на германската агенция за пазарни изследвания Sentix. \nСпорът по проектобюджета на новото италианско правителство е обезпокоителен за инвеститорите. Това се отразява негативно не само върху разликата в лихвите между италианските и германските облигации, която в последно време се разшири рязко, но и върху индекса Euro Break-up на Sentix, който отразява вероятността еврозоната да се разпадне от гледна точка на инвеститора. \nВероятността за оттегляне на някоя страна членка от региона на единната валута се повиши до най-високото си ниво от април 2017 година насам главно поради силното покачване на съответния италиански подиндекс. Повече от 15% от анкетираните смятат, че е възможно Италия да се оттегли от еврозоната в рамките на следващите 12 месеца. Това е далеч над съответния подиндекс от месец май тази година, когато беше формирано новото италианско правителство, отчита агенция Sentix. \nОт позитивна гледна точка инвеститорските притеснения са концентрирани главно върху Италия. Инвеститорите все още не се страхуват от евентуален негативен заразен ефект от подобен сценарий върху останалата част от еврозоната, което се потвърждава от съответния подиндекс за Гърция, който дори се понижи слабо през октомври до 33% от 36% месец по-рано. Това е знак, че еврото и еврозоната все още не са в опасност, заключават от агенция Sentix. \nТрябва да се има предвид, че индексът Euro Break-up на Sentix нарасна до рекорден връх от 73% през юли 2012 година, а неговото рекордно дъно от 6,3% беше отчетено през април 2018 година. \nНо отношенията между Брюксел и Рим са обтегнати не само заради бюджета. Горещи спорове се водят и по темата за миграцията. Разгневен, италианският евродепутат Марко Вали е запитал Юнкер \"Защо не наказвате Франция както Италия?\", съобщава британският The Daily Express. \nМарко Вали е обвинил Брюксел, че превръща Италия в \"бежанския лагер на Европа\", като се заиграва с Париж, позволява му да нарушава европравилата относно мигрантите и никой не го наказва. \nВали е депутат в Европарламента от италианската партия \"Движение \"5 звезди\". Според вестник Guardian Вали е казал още: \"На 26 май догодина вашите проекти ще имат лош край и вие ще го видите.\"Това е датата за следващите парламентарни избори в Европейския съюз. \nОстрият тон на Марко Вали е резултат от нарастване на напрежението между Италия, Франция и Брюксел заради мигрантската политика на блока. Миналата седмица Еманюел Макрон обвини Рим, че предизвиква \"политическа криза\" в Европа.   \n \t\n", "date": "2018.10.31", "title": "Нарастват рисковете за еврозоната  "}
{"url": "http://www.duma.bg/node/178184", "text": "През по-голямата част от работния си ден американският президент Доналд Тръмп няма никакъв график и има много повече свободно време, отколкото всеки друг стопанин на Белия дом преди него. До този извод е стигнало изданието \"Политико\", което е проучило графика на американския лидер. \nИзданието дава пример с миналия вторник, 23 октомври, когато президентът е имал цели 9 часа свободно време, докато работният му график е бил натоварен само 3 часа. По-голямата част от деня Тръмп е прекарал в туитър, говорил е по телефона с приятели и е гледал телевизия. Три пъти по-малко време той е отделил за официални срещи, брифинги и публични участия. Изданието отбелязва, че предшествениците на Тръмп на този пост са били много по-дисциплинирани, целият им работен ден е бил разграфен от първия ден на своето влизане в Белия дом до последния. \nВ същото време Тръмп не е първият президент с хаотичен график - Бил Клинтън и Джими Картър са били известни с това, че са звънели нощно време, а всеки президент е имал свои любими часове за работа. Например президентът Джордж Буш-младши е обичал да работи рано сутрин, докато Барак Обама - през нощта. \"Политико\" пише, че дори съюзниците на Тръмп признават, че в основата на неговата работа лежи не дългосрочното планиране, а неочакваните хрумвания. \nВ същото време стана ясно, че американските власти няма да позволят на мигрантите от Централна Америка да се доближат до южната граница на САЩ, за да влязат в страната. \n\"Те си губят времето, няма да влязат в страната ни\", заяви Тръмп в интервю за \"Фокс нюз\". Той напомни, че изпраща на границата войници, а не членове на националната гвардия, както правеха от предишните администрации. Тръмп напомни и, че по-рано властите са задържали нелегални мигранти, опитващи се да влязат в страната. Те бяха освободени, но това няма да се случи пак. \nПо-рано американското министерство на отбраната заяви, че ще изпрати 5,2 хил. войници, някои от които въоръжени, на границата с Мексико.  \nТръмп заяви още, че неговата администрация планира да построи палаткови градове за хилядите мигранти от Централна Америка, които си проправят път през Мексико към САЩ. \nАмериканският президент добави, че търсещите убежище трябва да останат задържани, докато тяхната молба бъде обработена. \nХиляди хондурасци прекосиха реката в Мексико, като това е нова вълна от мигранти, насочили се към САЩ, съобщава фотограф на АФП, който се намира на границата на Гватемала и Мексико. \nМъже, жени и деца преминаха река Сочиейт със саморъчно направени салове от гуми на камиони или чрез създаването на човешка верига, за да не бъдат пометени от водата. Трети решиха да преплуват, след като мексиканските власти затвориха граничния мост. \nВчера повече от хиляда хондурасци разбиха полицейския кордон на гватемалската полиция, за да стигнат до реката. Целта им е да се присъединят към големия керван, насочил се към границата със САЩ. \nРейтингът на Доналд Тръмп като президент на САЩ спадна с 4 процентни пункта през изминалата седмица и достигна до 40%. Това става ясно от данни, публикувани след анкета, проведена от социологическата служба \"Галъп\". \nСпоред социолозите спадът в рейтинга на държавния глава \"унищожи\" целия ръст, който се забелязваше в последните 4 седмици. \nСпоред проучването 54% от американците не одобряват работата на държавния глава. В средата на юни рейтингът на Тръмп се бе повишил до 45%, като това беше вторият такъв рекордно висок процент след стъпването му в длъжност през януари 2017 г. \nПроучването е било проведено от 22 октомври до 28 октомври и в него са участвали 1,5 хил. американци на възраст над 18 г., живеещи във всички щати на страната. \n    \n \t\n", "date": "2018.10.31", "title": " \"Политико\": Тръмп се забавлява, а не работи "}
{"url": "http://www.duma.bg/node/178187", "text": "Председателят на Еврокомисията Жан-Клод Юнкер разговарял с германската канцлерка Ангела Меркел, съобщи говорител на институцията. За Юнкер нищо не се променя и Меркел ще остане един от основните му събеседници, посочи говорителят по повод обявените намерения на германския канцлер да се оттегли от политиката след три години. \nЮнкер и Меркел се познават от десетилетия и винаги са работили в тясно сътрудничество и с уважение, каза представителят на ЕК. \nПо неговите думи Германия и Меркел ще останат сред влиятелните играчи в европейския проект. Еврокомисията работи с политици на изборни длъжности, независимо от продължителността на мандата им, добави говорителят. \n    \n \t\n", "date": "2018.10.31", "title": "Юнкер не е разтревожен от оттеглянето на Меркел"}
{"url": "http://www.duma.bg/node/178186", "text": "Русия продължава да е стратегически партньор на Гърция, заяви гръцкият военен министър Панос Каменос, цитиран от \"Катимерини\". \nТой проведе среща с руския си колега Сергей Шойгу, на която заяви: \"Ще кажа, че Гърция има стратегически партньорски отношения с Русия от дълги години и все още използва оръжейни системи, които са произведени от руската военна индустрия. Ние ги поддържаме в състояние на работен режим и бихме желали да обсъдим пътищата, по които можем да продължим нашето сътрудничество\", заяви Каменос. На свой ред Шойгу обърнал внимание на присъствието на части на НАТО и САЩ в Гърция.      \n \t\n", "date": "2018.10.31", "title": " Атина: Русия ни е стратегически партньор "}
{"url": "http://www.duma.bg/node/178185", "text": "Дамаск обвини Анкара \nПравителството на Сирия обвини Турция, че не е изпълнила задълженията си, поети в споразумението с Русия за създаване в северозападната сирийска провинция Идлиб на демилитаризирана зона, свободна от екстремисти. Обвинението е в разрез с руската позиция, че Анкара изпълнява споразумението. Според сирийския външен министър Уалид ал Муалем \"терористите все още съществуват с техните тежки оръжия в този регион и това е показател за нежеланието на Турция да изпълни задълженията си\". \n Бразилия е срещу интервенция във Венецуела \nИзбраният бразилски президент Жаир Болсонару отхвърли участието на страната му в интервенция срещу Венецуела, предаде ТАСС. В интервю на телевизия Record той заяви, че \"Бразилия винаги ще търси мирни пътища за разрешаването на проблемите\". По думите му чужди политици са му поставяли въпроса с надеждата, че Бразилия \"в една или друга форма ще участва в разрешаването на този проблем\". \nНемец умъртвил 100 пациенти   \nМедицинският брат Нилс Хьогел призна на съдебен процес, че е убил 100 пациенти, предадоха медиите. Той отговори положително на повдигнатото срещу него обвинение. Престъпникът добави, че слагал инжекции, за да реанимира след това пациента и да се покаже пред колегите си като спасител.  \n Ново силно земетресение в Гърция  \nЗеметресение с магнитуд 5,6 бе регистрирано в Централна Гърция. Трусът е станал на 40 км южно от град Музаки. Няма данни за пострадали хора и материални щети. Земетресението стана броени дни след силния трус от 6,4 край гръцкия остров Закинтос в Йонийско море.  \n    \n \t\n", "date": "2018.10.31", "title": "Кратки новини"}
{"url": "http://www.duma.bg/node/178158", "text": "Издателство \"Жанет 45\" представя книга с документални истории на хора, преживели битката с рака на гърдата. Откритият разговор по темата би могъл да повлияе на много жени да побързат, за да не им се налага да проведат прегледа \"аварийно\", както героините в книгата \"Годината на осемте химии\" от Петя Накова. Тя разказва истинските истории на жени с рак на гърдата, обединени в пет образа. Те са дълбоко интимни и съвсем конкретни със своите чувства, страхове, сънища, обрати и, разбира се, добри и злощастни срещи с нашето здравеопазване. Това е книга за оптимизъм и победа. Защото авторката е една от тези жени. Представянето на книгата е днес, 31 октомври, от 18 ч. в литературния клуб \"Перото\" с участието на Димитър Кенаров и Манол Пейков. Текстове ще чете Татяна Лолова.     \n \t\n", "date": "2018.10.31", "title": "Петя Накова разказва истории за битката с рака"}
{"url": "http://www.duma.bg/node/178160", "text": "Акад. Пламен Карталов беше преизбран за директор на Софийската опера и балет, съобщиха от Министерството на културата. Оперната певица Дарина Такова е класирана втора, а третият кандидат - Славил Димитров, не е набрал необходимия минимум от точки. Акад. Карталов е реализирал над 180 постановки от началото на 70-те г. до днес. Бил е директор на операта в периода 1994-2000 г. и от 2008 г. до днес.   \n \t\n", "date": "2018.10.31", "title": " Преизбраха Пламен Карталов за директор на Софийската опера "}
{"url": "http://www.duma.bg/node/178161", "text": "Софийската филхармония представя карикатури \"Про Локо Галарате\" - Италия, избрано. Изложбата, която показва творби на тема сценични изкуства, се открива на 1 ноември в 18 ч. в салоните на партера и мраморното фоайе на галерия \"България\" в едноименния концертен комплекс на ул. \"Бенковски\" 1 в София   \n \t\n", "date": "2018.10.31", "title": "Изложба"}
{"url": "http://www.duma.bg/node/178162", "text": "Оркестърът за народна музика на БНР с диригент Димитър Христов ще представи проекта си \"Вокално-инструментални картини\" на 1 ноември от 19,30 ч. в Първо студио на Българското национално радио. Специален гост ще бъде женският вокален ансамбъл \"Перуника\" от Стокхолм с диригент Михаил Делчев. Оркестърът за народна музика на БНР продължава и през този концертен сезон мисията си да бъде посланик на българския фолклор. След гастрола си в унгарската столица и емоционалната среща с българската общност в Будапеща, оркестърът и маестро Димитър Христов канят на сцената на Първо студио на Националното радио шведски вокален ансамбъл, който изпълнява наши фолклорни шедьоври. \n\"Перуника\" привлича вниманието на ценителите на хоровото изкуство със забележителните си концерти из цяла Швеция. В ансамбъла пеят хористки с музикално образование, които изпълняват блестящо народни песни, без да говорят български език. Създаден през есента на 2014 г., \"Перуника\" бързо става популярен в Швеция, участва в две поредни издания на Вечери на културата в Стокхолм и в проекти със световноизвестни артисти. През юни м.г. \"Перуника\" е почетен гост на международния фестивал \"Черноморски звуци\" в Балчик. В репертоара му са произведения от Филип Кутев, Красимир Кюркчийски, Николай Кауфман, Иван Спасов и Георги Андреев. \nОсновател и диригент на \"Перуника\" е Михаил Делчев. Възпитаник на проф. Васил Арнаудов в Българската държавна консерватория, той от десетилетия живее и работи в Дания - там създава и дирижира три датски женски хора и преподава български песенен и инструментален фолклор. В Швеция Делчев създава и дирижира вокалния ансамбъл \"Перуника\". \n    \n \t\n", "date": "2018.10.31", "title": "Вокално-инструментални картини в Първо студио на БНР "}
{"url": "http://www.duma.bg/node/178164", "text": "Едва ли някой не забелязва как от ден на ден агресията все повече ни задушава отвсякъде: тя започва да доминира във всички сфери на нашия живот; да се налага като форма на общуване. И толкова свикнахме с нея, че вече не й обръщаме внимание. Още по-страшно: правим се, че не я забелязваме, за да избягваме конфликти; да не се натоварваме допълнително. Забележете: днес хората по-често се карат, отколкото говорят; не \"губят време\" да се убеждават взаимно. Бързат, състезават се безсмислено, надпреварват се. И какво, като спечелиш състезанието и стигнеш пръв с цената на изтласкване на другите, за да наложиш триумфално себе си. Явно не си даваш сметка за комплекса за малоценност, който развиваш.  \nНо тази тема е дълга и едва ли бих се осмелила да навляза в нея, ако агресията не напредва със заплашителна скорост, обхващайки цялото заобикалящо ни пространство: от ромските махали до парламента; от домашното насилие, през уличното \"правосъдие\", до институционалното раздаване на справедливост. Тя неусетно се превърна в елемент на нашето общуване. А в преобладаващите случаи на агресията се отвръща с агресия, но не към онзи, който я заслужава, а към по-слабия. Това вероятно не е странно за епохи на катастрофални исторически промени, когато човешкото, и особено кариерното развитие, загубва своите правила и ред, а системата на естествен подбор и селекция рухва. На нейно място се настаняват хаосът и произтичащата от него агресия. \nАко хвърлим бегъл поглед назад към последните години, ще забележим шестващия бум на регресии във всички нива на нашето общество: от престъпността в училище, през манипулациите на медиите, до корупцията сред управляващите кръгове. Докога ще вдигаме безпомощно рамене?! Кой да реагира вместо нас? На кого да се надяваме? Не е ли време да престанем да се вторачваме в самите себе си и да \"подреждаме\" в социалната система само роднините и близките си. Но за да започнем да вярваме помежду си, необходимо е да се почувстваме членове на една общност, обединена от общи интереси, която споделя общи ценности и същевременно разчита на собствените си сили... \nТова е само част от размисъла, който събуди у мен тазгодишната Есенна академия на Международния фестивал на червенокръстките и здравни филми, която се проведе в началото на октомври във Варна и СОК \"Камчия\", под патронажа на г-жа Илияна Йотова, вицепрезидент на Република България. Основният девиз \"Чрез хуманизъм към мир и приятелство\" бе не само лайтмотив на глобалното културно-политическо събитие, но изпълваше цялостната му емоционална атмосфера. В течение на четири дни с обединените усилия на всички участници: дейци на Червения кръст и седмото изкуство, представители на медицинските среди, водещи професионалисти в областите на психологията, социологията, журналистиката, връзки с обществеността, бяха осмислени на високо ниво в дневния ред на нашето социо най-наболели проблеми на днешния ден. Проблеми, от които зависи бъдещето на децата и внуците ни и най-вече: утрешният ден на планетата. Кръглите маси, оживените дискусии по най-актуалната тема \"Агресия-хуманност-кино\", както и проведеното обучение на служители и доброволци на Червения кръст безспорно изиграха съществена роля за популяризиране на благотворителността, милосърдието, съпричастността и доброволчеството. В тях участваха с лекции известни имена като проф. д-р Иво Христов (\"Насилието в днешна България - индикатор за социален разпад\"); Татяна Дончева - общественик (\"Агресия, политика, общество\"); Десислава Георгиева - авиационен психолог (\"Насилие и кризи: подбор, обучение и методическа подкрепа на доброволците\"); проф. д-р Веселина Раева (\"Вербалната агресия\"). Телевизионната журналистка Добрина Чешмеджиева сподели своя опит с воденото от нея предаване \"Референдум\" за отговорността на медиите пред обществото във връзка с разглежданата тема. Дейно участие в дебатите взеха любими на публиката актьори като Емилия Радева, Гинка Станчева, Стоян Алексиев, Николай Урумов, Любен Чаталов. \nВ пленарната зала на община Варна, както и в уютния киносалон на центъра \"Юрий Гагарин\" в СОК \"Камчия\" бяха прожектирани най-нови документални и игрални творби, подкрепящи хуманната платформа на форума: копродукциите \"Потапяне\" (Германия-Франция-Испания-САЩ) на виртуозния естет Вим Вендерс, изградена по романа на Джонатан Ледгард, с Джеймс Макавой и Алисия Викандер в главните роли, \"Без милост\" (Германия-Франция) на Фатих Акън (въпреки популярното презиме Акин, специалисти твърдят, че правилното му произношение е Акън), \"Нелюбов\" (Русия-Франция-Белгия-Германия) на уникалния екранен майстор Андрей Звягинцев, \"Убийство в Кайро\" (Швеция-Германия-Дания) на Тарик Салех; \"За тялото и душата\" на унгарката Илдико Енеди, завоювала на Берлинале 2017 \"Златна мечка\", наградата на ФИПРЕССИ и приза на Екуменическото жури, премирана и в Сидни, Мумбай и др., с номинация за \"Оскар\" т.г. за най-добър чуждоезичен филм, \"Проектът Флорида\" на американския режисьор Шон Бейкър. Показаните документални произведения също бяха на високо професионално ниво - \"Нейната изповед\" на Иван Ничев; \"От Кремона до Кремона\" на Мария Аверина; \"Елеонора - забравената царица\" на Олег Ковачев; \"3 х 8000\" на Жоро Торнев и Боян Петров; \"Зелените дяволи на Варна\" на Силвия Николова; \"Светителят хирург\" на Ангел Бончев, както и турските \"Сънят на Самир\" и \"Три жени\" - и двата на Арман Пекая. Може би тук е мястото да припомня една сентенция на Стефан Цанев: \"Изкуството има само една мисия - да оздравява душата на човека.\" \nВъпросът е - съзнават ли днешните хора колко е болна душата им. Но за това е необходимо общуване, съпреживяване. А съвременният младеж все по-често се взира в безличния плосък екран, в единение съпреживява сам, доколкото може. Започва да липсва феноменът на тъмната зала, в която се усеща диханието на другите. За тази културна заплаха говорят всички крупни майстори на съвременното кино. Без общността на залата младият зрител се превръща в самотен гледач на плоско изображение. А, както твърдеше навремето Станислав Лец: \"Прозорецът към света може да бъде закрит и от един вестник\"... \nСпонтанните аплодисменти на зрителите след прожекциите, високият емоционален градус в дискусионната зала, както и нестихващите и извън нея обсъждания по повдигнатите теми и защитените позиции са реално доказателство, че посланията, които отправя всяка година този форум, намират широк отзвук сред представители на различни поколения и професии. А те могат да помогнат на хората да направят своя избор в хаоса на всекидневието; да отстояват непреходните човешки ценности, без които светът е загубен. \n\"Убийство в Кайро\" - реж. Тарик Салех\n   \n \t\n", "date": "2018.10.31", "title": " Общите ценности, които ни обединяват  "}
{"url": "http://www.duma.bg/node/178163", "text": "В Деня на будителите - 1 ноември, по повод 85 години от рождението на актьора Кирил Господинов, в Държавен архив Варна от 18 ч., ще бъде открита изложбата \"Документален разказ за една легенда\", научи ДУМА от Виолета Тончева. \nЗа родения във варненското село Гроздьово Кирил Господинов Варна е притегателен център през целия му живот. Там отбива военноморската си служба, там създава едни от най-добрите си роли, в апартамента си зад старата рибна борса прекарва последните дни от живота си. Експозицията е посветена специално на варненския период на актьора, който от 1966 до 1971 г. играе в театъра в морската столица. Идеята за изложбата е на дъщерята Веселина Господинова, наследила умението на баща си да общува с публиката, енергията и чара му. През лятото тя организира първа изложба с архивни снимки от живота на знаменития си баща в Радио Варна. На събитието \"присъстваше\" и восъчната фигура на Баш Майстора, изложена в Ретро музея на града. След това друга изложба на открито, за която Веселина спечели съдействието на община Варна, срещна посетителите с емблематичните роли в киното на Кирил Господинов. Сега третата, мултимедийна изложба, със средствата на документа, звука и видеото, ще потопи публиката още по-дълбоко в неговия свят. \nКирил Господинов има над 47 роли в киното и над 150 превъплъщения на театралната сцена. За тях свидетелстват плакати на постановки с негово участие, работни варианти на пиеси и снимки от спектакли отпреди 50 години. Посетителите ще научат как актьорът успява да се снима във филма \"Тримата от запаса\" през 1970 г. Аудиосредата в Държавен архив Варна възпроизвежда и периода 1971-1983 г., когато е снимана поредицата \"Баш Майстора\". Подсвиркванията на Рангел Ленин и \"Ша ти сложа шапката аз на тебе!\", както и оригиналната музика от поредицата допълват въздействието на документалните сцени, заснети хронологично от фотографите на продукцията. Киноразказът завършва с мултимедийна среда, част от бъдещия филм на Веселина Господинова. В стратегическия замисъл за отбелязване на 85-годишнината от рождението на баща й, тя включва и дарение на неговите архивни документи и снимки.     \n \t\n", "date": "2018.10.31", "title": " Кирил Господинов - Баш Майстора завинаги  "}
{"url": "http://www.duma.bg/node/178203", "text": "БАН се оттегля от споразумението с Националния институт по метеорология и хидрология, става ясно от отворено писмо на председателката на Общото събрание на академията проф. Евелина Славчева и председателя на БАН акад. Юлиан Ревалски. То бе публикувано вчера на сайта на академията. \nВъпросното споразумение бе постигнато между БАН, МОН, НИМХ и ресорния синдикат от КНСБ и предвижда до края на 2018 г. НИМХ да бъде прехвърлен от БАН към МОН при спазване на законите. Действат съвместни комисии, които да намерят най-правилно решение за собствеността, за осигуряването на условия на учените от института, които искат да останат в академията. В разговор дори премиерът Борисов обеща всичко да се направи без нарушаване на автономията на академията. Въпреки това с текст в преходните и заключителни разпоредби на Закона за бюджет 2019 всички активи на НИМХ, дори докторантите и научната продукция, се прехвърлят силово към института, който ще е към МОН. Миналата седмица ОС, академиците и член-кореспондентите, и председателят на БАН написаха писмо до Борисов и до министър Вълчев да отпадне посоченият текст и проблемът да се реши по законосъобразен начин. Параграфите в проектозакона за бюджета за НИМХ са противоконституционни и противозаконни и напълно обезсмислят продължителните усилия за решаване на проблема съгласно закона и Устава на академията, се казва в писмото на БАН от вчера. БАН призовава министър Вълчев спешно да действа за отпадане на текстовете за НИМХ от проектозакона за бюджета.       \n \t\n", "date": "2018.10.31", "title": "БАН се оттегли от споразумението с НИМХ"}
{"url": "http://www.duma.bg/node/178201", "text": "Над 400 000 души у нас полагат нощен труд, който се заплаща по 25 ст. на час, алармираха вчера от КТ \"Подкрепа\". Синдикатът продължава кампанията за промяна в заплащането на нощния труд, която е под мотото \"Нощният труд е евтин ад\". На кръгла маса КТ \"Подкрепа\" събра вчера институциите, за да потърсят заедно решение на проблема. \nПрезидентът на синдиката Димитър Манолов подчерта, че няма регламент за полагането на нощен труд. След разговор с премиера и финансовия министър му било обяснено, че ще е нужен допълнителен финансов ресурс, за да се реши този проблем в МВР и МО. \"Особено остро стои въпросът в системата на МВР\", каза Манолов. Доскоро там той изобщо не се е заплащал. Синдикатът иска обаче коренна промяна в посока заплащането и регламентирането му. \"Подкрепа\" настоява нощният труд да се заплаща не по-малко от 2,55 лв. на час. \nОт \"Подкрепа\" са категорични, че нощният труд е вреден за здравето, а СЗО препоръчва той да бъде ограничен, където е възможно. Според изследване полагащите нощен труд остаряват с 6 години и половина по-рано от другите. \nДруго изследване е направено сред 75 000 медицински сестри. То показва, че една от десет от тях ще умре преждевременно. Над 80% от полагащите нощен труд получават до 1000 лв. Освен това, те ползват лични финанси за транспорт за работа.   \n \t\n", "date": "2018.10.31", "title": "400 000 българи са жертви на нощен труд"}
{"url": "http://www.duma.bg/node/178200", "text": "Над 9200 души във Видинско са поискали помощ за отопление досега. Крайният срок за подаване на заявления-декларации е днес. Помощ досега са получили над 7300 души, на повече от 1800 е отказана. Средствата се изплащат в пълен размер и за петте месеца на отоплителния сезон 2018-2019 г. са 374,15 лв. \nМеждувременно стана ясно, че над 5400 са регистрираните безработни във Видинско през септември. Най-сериозно е положението в община Белоградчик, където хората без постоянни трудови доходи са малко повече от 2200, каза директорът на Бюрото по труда във Видин Иван Иванов. Намаление с 5 на сто има при продължително безработните с регистрация повече от една година. Над 260 са младежите до 29 г., а с двама повече са безработните с намалена трудоспособност в сравнение с август. Общо 184 души са постъпили на работа, за едно работно място през септември са се конкурирали петима.   \n \t\n", "date": "2018.10.31", "title": "Над 9200 души във Видинско искат помощ за отопление"}
{"url": "http://www.duma.bg/node/178199", "text": "Общинските съветници от Враца ще опитат да спасят центъра за кожни заболявания, като поискат от здравния министър Кирил Ананиев промяна на Националната здравна карта и увеличение на леглата на лечебното заведение. По този повод на сесията вчера съветниците гласуваха обръщение към здравния министър.  \nКонкретният повод е проблем с подписването на договор между Центъра за кожно-венерически заболявания и НЗОК, който определя лимит от пет легла, които да обслужват пациенти. Съветниците бяха единодушни, че това ще доведе до фактически фалит и закриване на здравното заведение, в което се лекуват пациенти не само от Врачанска област, но и от областите Монтана, Видин, Благоевград, София област и София-град.  \nСъветниците настояват промяната да гласи, че в центровете за кожно-венерически заболявания леглата за пациенти могат да са 10, а не до 10, както пише в закона сега.   \n \t\n", "date": "2018.10.31", "title": " Враца пише на Ананиев заради фалит на медицински център"}
{"url": "http://www.duma.bg/node/178198", "text": "Окръжният съд в Пазарджик постанови 4 г. затвор за бившия шеф на Общинския съвет в Септември Лазар Влайков. През май на първа инстанция гербаджията бе осъден от районния съд на 3 години и 4 месеца затвор. Tогава той обжалва присъдата, очаква се да го направи и сега пред ВКС. \nВлайков е обвинен, че не е упражнил контрол върху пистолета си. При инцидент в ресторант в с. Виноградец смъртоносно бе прострелян собственикът на заведението Наско Тонкев, а сред гостите бе и Влайков. Шефът на ОбС извадил личния си пистолет \"Глог\", за да се похвали. Версията е, че минавайки от ръка на ръка, оръжието попаднало в ръцете на 6-годишно дете, което, без да иска, стреляло и убило 47-годишния Тонкев. \nГЕРБ веднага се отрекоха от съпартиеца си. Оказа се, че преди това вече са се отказвали от него за друго провинение. Три дни след убийството на Тонкев дъщеря му Деница заяви, че замесеното дете е изкупителна жертва, а истинският извършител е Влайков. Същото твърди и съпругата на ресторантьора, свидетел на случилото се. Веднага след инцидента Влайков се обадил на прокурор от Районната прокуратура в Пазарджик. Заради това от прокуратурата поискаха разпечатка на разговорите на Влайков от нощта на убийството. Заради съмненията главният прокурор Сотир Цацаров премести разследването в Пловдив.     \n \t\n", "date": "2018.10.31", "title": "Съдът даде 4 години затвор на Лазар Влайков"}
{"url": "http://www.duma.bg/node/178202", "text": "Три български региона са с най-ниска продължителност на живота в ЕС, показват данни от анализ на Евростат за различията в средната продължителност на живота по региони в Eвросъюза през 2016 г. Рекордьорите са Северозападът, където се живее средно по 73,3 г., Югозападеният регион - с 74,4 г., и Северният Централен - с 74,4 г. Според анализа средната продължителност на живота в ЕС е 81 г. В национален мащаб средната продължителност на живота в България през 2016 г. е била 74,9 г., което отново я поставя в дъното по продължителност на живота в ЕС. \nСпоред данни на НСИ най-висок процент застаряващо население на възраст над 65 г. е регистриран в областите Видин - 29%, Габрово - 28%, Кюстендил и Ловеч - по 26 на сто. Най-нисък е бил делът на възрастното население в София-град - 17%, и в област Варна - 18%. \nДанните на националната статистика показват значителни деформации във възрастовата структура на населението в България за 25-годишен период. През 1990 г. хората под трудоспособна възраст са били 22 на сто от всички българи, трудоспособните са били 55 на сто, а над тази възраст са били 23 на сто. Само след четвърт век процентите са съответно 15, 60 и 25. \nСпоред анализа на Евростат регионите в ЕС с най-висока продължителност на живота са главно в Испания и Италия. Най-малко живеят хората в източните части на ЕС. Рекордьор по средна продължителност на живота е испанският столичен регион Комунидад де Мадрид с 85,2 г., следван от още две испански области - Ла Риоха и Кастилия Леон. Със същите показатели в топ пет е италианският регион Тренто, а на пето място е френският столичен регион Ил дьо Франс. \nСред първите пет региона в ЕС с най-ниски стойности по продължителността на живота са освен трите български, още един румънски и един унгарски. Страната ни е с най-нисък показател и сред съседните балкански страни.  \n Няма държава в ЕС, в която мъжете да живеят средно по-дълго от жените, като разликата в повечето случаи е от порядъка на 3-5 г. в полза на жените, отчита европейската статистика.   \n \t\n", "date": "2018.10.31", "title": " Три региона са на дъното в ЕС по продължителност на живота "}
{"url": "http://www.duma.bg/node/178204", "text": "16-годишно момче е в \"Пирогов\", след като негов съученик заби химикалка в скулата му при сбиване. Инцидентът станал вчера в езиковата гимназия \"Св. Методий\" в столичния кв. \"Красно село\". Директорката на гимназията Таня Трапова разказа, че в междучасието, малко преди 10 ч., между двама ученици възникнал конфликт. Единият засегнал другия на лична тема и тогава обиденият младеж, държейки химикалка, посегнал да удари връстника си. Химикалката се забила в скулата на пострадалия. В междучасието в стаята имало преподавателка, но докато тя стигне до дъното на помещението, където се разразил конфликтът, момчето вече било пострадало. Извикана е линейка, която пристигнала на десетата минута и откарала тийнейджъра в \"Пирогов\". По-рано от болницата казаха за \"Дарик\", че пострадалият е контактен и адекватен. \nМомчетата били приятели и след случилото се нападателят бил много притеснен. Двамата били доста палави и с тях работил училищният психолог. Педагогическият съвет ще решава какво наказание да бъде наложено на нападателя, като най-тежкото възможно според правилата е изключване и преместване в друго училище.     \n \t\n", "date": "2018.10.31", "title": " Тийнейджър заби химикалка в скулата на съученик"}
{"url": "http://www.duma.bg/node/178205", "text": "26-годишният охранител Викторио Александров е заподозрян в убийството на 23-годишната си жена и на едногодишната им дъщеричка. Тялото на младата жена бе открито от родителите й в апартамента й в столичния кв. \"Надежда\", където двойката живеела на семейни начала. \nСлед като застрелял майката, той взел детето и избягал. Задържан е малко преди полунощ край Долни Богров. Бебето било простреляно в главата, малко след това починало в \"Пирогов\" от раните си. Според разследващите, след като е застрелял момиченцето си, Александров е направил неуспешен опит да се самоубие. Той също е настанен в \"Пирогов\", но няма опасност за живота му, съобщиха вчера от СДВР и Софийската градска прокуратура. Оръжието на престъплението е законно притежаван от охранителя пистолет. \nПолицаите открили Александров по показанията на таксиметров шофьор, който бил заплашен от Александров, за да ги качи с детето. Заподозреният променял няколко пъти посоката на движение и накрая слязъл в безлюдна местност край Долни Богров, като заявил намерението си да се самоубие. \nОще не са ясни мотивите за убийството. Александров работел от 5 години като охранител и нямал психически проблеми. Двойката живеела от година и половина заедно, но миналата седмица след скандал той се изнесъл. След това е подал сигнал в полицията срещу нея за психически тормоз. Вътрешният министър Младен Маринов определи като странно, че не убитата жена е подала сигнал срещу приятеля си, а обратното.      \n \t\n", "date": "2018.10.31", "title": "Мъж застреля жена си и детето си в София"}
{"url": "http://www.duma.bg/node/178206", "text": "В XXI в. светът изпитва остър дефицит на пълноценен диалог както в различните общности в границите на националните държави, така и на международната сцена. Причина за голяма част от проблемите ни е в това, че загубихме възможността да се чуваме, заяви вицепрезидентът Илияна Йотова на отриването на международната конференция \"Движението на необвързаните държави в многополюсния свят: неговата роля в поддържането и насърчаването на международния мир и сигурност\", която се проведе в Софийския университет. \nЙотова цитира данни, според които 120 държави с 55% от световното население членуват в движението, създадено през 1961 г. Държавите в него не са членки на военни блокове, представляват 2/3 от членовете на ООН и са незаобиколим фактор при решаването на въпроси в световната организация. \nИлияна Йотова посочи, че съвременният свят е сложен и несигурен. Защитата на човешките права, задълбочаващата се конфронтация между държавите и обществата, нестихващите конфликти в Близкия изток са основни предизвикателства. По думите на вицепрезидента на африканския континент не трябва да се гледа само като на източник на миграция, бедност и неравенства.   \n \t\n", "date": "2018.10.31", "title": " Илияна Йотова: Светът изпитва остър дефицит на диалог"}
{"url": "http://www.duma.bg/node/178207", "text": "Близо 133 хил. души в страната (5,5% от активните водачи) са \"пътни терористи\". Те са с ниска концентрация, управляват МПС агресивно и карат със скорост над разрешената. Поведението им на пътя носи значителни рискове както за самите тях, така и за останалите участници в движението, сочи окончателният доклад от първото национално изследване \"Индекс за безопасно шофиране\". \n\"Пътни терористи\" има при представители и на двата пола, срещат се по-често при хора на възраст между 40 и 59 г. и високодоходните групи. Сред шофиращите в София делът им е два пъти по-висок от средния за страната и достига 10%. Всеки пети от водачите с над 50 хил. км годишен пробег също попада в тази категория. \nАктивните шофьори у нас са 2 407 572, или 41% от българите. Експертите акцентират върху три основни проблема при водачите на пътя - пренебрегването на ограниченията за скорост (характерна за 982 хил. души, или 41% от населението на страната), ниската концентрация (857 хил. души, или 36%) и агресивното поведение зад волана (773 хил. души, или 32%). \n95 на сто от всички ПТП у нас и 92% от загиналите в катастрофи са следствие от човешка грешка, сочат още данните от изследването. Българинът обаче е абсолютно категоричен в мнението си, че управлява своето МПС безопасно: стойността на \"Индекса за безопасно шофиране\" (SDIndex) за 2018 г. на национално ниво е 89,6, а от онлайн проучването е 78,7. \nЗа периода от 1 април 2017 г. до 31 март 2018 г. в страната са регистрирани 7088 ПТП с 677 загинали и 8993 ранени, съобщи инспектор Мария Ботева от \"Пътна полиция\". Тя уточни, че 6776 от тези катастрофи са причинени поради нарушения, допускани от водачите на МПС.   \n \t\n", "date": "2018.10.31", "title": "133 хил. души у нас са \"пътни терористи\""}
{"url": "http://www.duma.bg/node/178209", "text": "На 1 ноември в постоянната приемна на БСП в София (ул. \"Леге\" №10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може да се запишат предварително на телефон 02/987 20 86.   \n \t\n", "date": "2018.10.31", "title": "ПРЕДСТОЯЩО"}
{"url": "http://www.duma.bg/node/178210", "text": "Реформа в образованието, справяне с демографския проблем, развитие на зимния туризъм в Централния Балкан - това са част от исканията, които жителите на белоградчишката община Чупрене отправиха при обсъждането на \"Визия за България\". Проектът беше представен от Боян Балев, член на НС на БСП, и от областния лидер на партията във Видин Димитър Велков. \nХората поставиха като проблем пътната инфраструктура в Северозапада, която след построяването на \"Дунав мост\" 2 не е мръднала. Те коментираха, че изграждането на магистрала няма да реши икономическите проблеми. \nНужни са промени във фискалната политика и в регионалния дисбаланс. Независимо къде живеят в България, хората трябва да имат равен достъп до здравеопазване и образование, равни възможности за развитие. \nПо време на обсъждането на \"Визия за България\" бяха отбелязани двата основни приоритета в нея - ограничаване на доплащането в болниците и подкрепа за медицинския персонал. Участниците в срещата се обединиха в извода, че образователната система трябва да подготвя достатъчно компетентни специалисти. В разговора бяха засегнати модернизацията на армията, битовата и организираната престъпност, външната политика, поведението на страната ни в ЕС и към Русия. Участниците в срещата настояха за Закон за възрастните хора, за промяна на начина за отпускане на социални помощи и за справяне с миграционната вълна. \nКметът на Чупрене Ваньо Костин подчерта необходимостта от т.нар. дуално обучение, което дава възможност за усвояване на професионални умения чрез работа и директно обвързване с бизнеса.     \n \t\n", "date": "2018.10.31", "title": "Жителите на Чупрене очакват реформа в образованието"}
{"url": "http://www.duma.bg/node/178211", "text": "Поредната голяма среща, посветена на проекта \"Визия за България\", проведоха вчера структурите на Движението на ветераните в БСП. На \"Позитано\" 20 се събраха представители на организациите от Югозападна България, а концепцията на социалистите за развитието на страната бе представена от народния представител и член на ИБ на партията Антон Кутев. \nОсновните въпроси, които ветераните повдигнаха, бяха свързани със здравната реформа. Не бяха подминати и проблемите на културния сектор. На такава възраст сме, че нямаме политически амбиции и ни подхожда да говорим истината, да бъдем критични и да открояваме проблемите, отбеляза участник в срещата. Според него има още за доработване по \"Визия за България\", особено в раздела \"Транспорт\". Присъстващите настояха за яснота по бъдещето на БДЖ, съсипания воден транспорт и летищата в страната.  \nЕнергетиката също бе обстойно дебатирана, а на алтернативите пред нея се спря и Кутев. Народният представител отново защити тезата, че е необходима повече държава - както в регулациите и контрола, така и в подпомагането на хората и техния стандарт. Кутев има доста забележки по проекта, но според него с обиколките по представянето му БСП е успяла да затвърди позициите си като алтернатива. Хората вече разпознават думата \"визия\" и я свързват с БСП, отбеляза той. Остава да направим \"Визия за България\" достатъчно добра и полезна, заяви Кутев. \nВетерани настояха в документа да се обърне повече внимание на културата и предложиха терминът \"културен продукт\" да бъде заменен с произведение на изкуството и културата. Според някои е необходимо държавата да помисли и за финансиране на творческите съюзи, които са се превърнали в апетитна хапка за частни интереси, \nПредседателят на движението Динко Желев отбеляза, че всички предложения ще бъдат отразени и представени на ръководството на БСП. Той очерта и основните задачи пред структурите. Желев увери, че кипи усилена подготовка за предстоящия десети рожден ден на организацията, който ще бъде отбелязан през декември.\n   \n \t\n", "date": "2018.10.31", "title": "Ветераните в БСП с нови предложения по Визията"}
{"url": "http://www.duma.bg/node/178213", "text": "Вицепремиерът Красимир Каракачанов се зарече да напусне поста и да се гръмне в центъра на София, ако се докажат твърденията на бившия депутат от НФСБ Велизар Енчев, че продажбата на българско гражданство на македонци е основен финансов източник на ВМРО. \"Имам много грешки, правил съм конюнктурни коалиции, но никога грешки спрямо Македония. Откакто съм лидер на ВМРО, една стотинка от Македония или от другаде не е придобита в наша полза. И ако някой докаже противното, готов съм веднага да напусна поста, да се откажа от политиката и да се гръмна със законно притежавания си пистолет на площада в София\", заяви лидерът на ВМРО пред Епицентър. \nТвърденията на Енчев срещу войводите той определи като клевети и доноси. По-рано ексдепутатът настоя Каракачанов да бъде отстранен до приключване на разследването на корупционната схема в ДАБЧ.  \nОт ВМРО винаги сме настоявали за облекчена процедура за българско гражданство, каза вицепремиерът. Той атакува бившата шефка на дирекция \"Българско гражданство\" в правосъдното министерство Катя Матева, която е сигнализирала за корупционните практики в ДАБЧ. Според него тя е спирала производството на български документи за издаване на паспорти и така е принудила хората да дават рушвети и да се редят на опашки за паспорти. По думите му Матева бавела преписките за паспорти на етнически българи от Македония, а в същото време \"пробутвала\" преписки на етнически турци, които нямали основания да станат български граждани.  \n\"Има разследване на прокуратурата по тези въпроси и решение на ВАС, че тя абсолютно незаконно спира преписките за издаване на гражданство. И същата тази жена говори за корупционни схеми\", твърди Каракачанов.   \n \t\n", "date": "2018.10.31", "title": "Каракачанов щял да се гръмне"}
{"url": "http://www.duma.bg/node/178214", "text": "Прокуратурата повдигна обвинение на шефа на Държавната агенция за българите в чужбина (ДАБЧ) Петър Харалампиев като лидер на организирана престъпна група за подкупи и други престъпления. Припомняме, че при спецакция в понеделник бяха задържани над 20 души, сред които Харалампиев и главният секретар на ДАБЧ. Разследването е за корупция при издаването на документи за български произход на чужденци. \nАгенцията е раздавала срещу подкупи удостоверения за български произход на граждани от Молдова, Украйна и Македония, обясниха от прокуратурата. Групата е наблюдавана няколко месеца след сигнал за корупция, използвани са и СРС-та. Срещу 5000 евро чужди граждани са получавали удостоверение за български произход. Седмично са издавани между 30-40 документа. \nМеждувременно правосъдният министър Цецка Цачева обяви, че до края на годината ще внесе промени в Закона за българското гражданство в две направления - придобиване на гражданство по произход и по натурализация чрез инвестиции като разкриване на работни места и осигуряване на заетост. Тя призна, че в ДАБЧ има проблеми при издаването на удостоверенията за личност и произход. Затова между май 2017 г. и юни 2018 г. от правосъдното министерство са предложили на вицепрезидента Илияна Йотова да откаже българско гражданство при 750 случая. Сред кандидатите за български паспорти имало хора, които присъстват в различни бази данни за нарушения, включително и в Шенгенската информационна система.   \n \t\n", "date": "2018.10.31", "title": "Обвиниха Петър Харалампиев за ръководител на престъпна група"}
{"url": "http://www.duma.bg/node/178215", "text": "Корнелия Нинова заподозря, че шумно рекламираните антикорупционни акции от последните дни са само прах в очите на хората и на европейските ни партньори. Тя припомни, че следващия месец се очаква поредният мониторингов доклад. \"Това е имитация, изборен подход, както искате го наричайте. Не го правят за българите, а за пред чужденците, защото идва доклад\", ядоса се лидерът на БСП. \nСпоред нея ревизията на прехода изисква разграждането на този \"политико-олигархичен\" модел. Тя отбеляза, че ще повярва в намеренията на управляващите за борба с корупцията, когато до подсъдимите олигарси седнат подсъдими политици, защото \"не е луд, който яде баницата, а който му я дава\". \"Ревизия на всичко - приватизация, концесии, договори, мутренско управление... Мутрите - вън от политиката. Кога ще си говорим за Цветелина Бориславова, за приватизацията на \"СиБанк\" или на Пампорово? Като искате ревизия на целия преход - готово. Но целия, всичко на масата и започваме отначало\", настоя тя. \nАкциите срещу олигарсите от последните дни приличали на тези от октомври 2010 г. Нинова припомни, че тогава снимки от хеликоптери показваха домовете им отвън, сега ни показват къщите отвътре. Ще чакаме ли още 8 г., за да се случи нещо, попита тя. Според нея това е имитация на борба с олигарсите на прехода. На някои се повдигат обвинения и се търси отговорност, докато за друг се променят закони, заяви Нинова, визирайки лобистката поправка в НС, която щеше да опрости 58 млн. лв. на Кирил Домусчиев. \nЛидерът на БСП отбеляза, че освен обвинението за престъпно сдружаване, срещу Баневи има обвинение и за присвояване и данъчни престъпления за периода 2010-2011 г. \"Къде е бил председателят на Агенцията за приватизационен и следприватизационен контрол, който е трябвало да следи какво се случва с тези приватизирани предприятия? За това, че си е затворил очите, днес е министър на икономиката\", заяви тя, визирайки Емил Караниколов. Нинова попита и защо семейство Баневи са били в делегацията на Бойко Борисов при официалното му посещение в Катар.   \n \t\n", "date": "2018.10.31", "title": "Последните акции - прах в очите преди докладите от ЕС"}
{"url": "http://www.duma.bg/node/178216", "text": "Скандалът около арестувания председател на Държавната агенция за българите в чужбина (ДАБЧ) Петър Харалампиев бе една от темите, които Корнелия Нинова коментира след заседанието на ИБ на БСП. Според нея ГЕРБ разчистват \"бушони\" в опит да се задържат на власт. Нинова разкритикува и закъснялата реакция на правосъдния министър Цецка Цачева за законодателни промени във връзка с издаването на гражданство. \"Не законът е виновен, а приложението му. Къде са били през тези години министърът на вътрешните работи, министър на правосъдието, ДАНС\", попита лидерът на БСП. \nНинова отбеляза, че ГЕРБ и ВМРО управляват заедно и заедно трябва да носят отговорността за случващото се. \"Който е нарушавал законите на България и е извършил престъпление, трябва да носи отговорност. Това е принцип, който важи за всички\", настоя лидерът на БСП по повод подозренията за корупция в ДАБЧ. Тя обаче попита защо спецакцията става сега при условие, че сигнали за подобни порочни практики е имало отдавна. Тя припомни, че в края на м.г. френската преса обяви, че корупцията в ДАБЧ достига на равнище министър, дори вицепремиер.  \n\"Не са взети никакви мерки. Имало е и вътрешна информация от български служби. Защо сега? Твърди се, че ВМРО през всички тези години е имало отношение към процесите\", коментира Нинова. Тя направи паралел с времето, в което ГЕРБ управляваше в коалиция с Реформаторския блок. Според нея в момента, в който гербаджиите почуствали заплаха за правителството, постъпили по същия начин с Петър Москов и РБ, както правят това сега с Харалампиев и ВМРО. \"Като стана напечено, премиерът, за да спаси собствената си кожа, хвърли Петър Москов и реформаторите на кучетата. Когато види заплаха за правителството, хвърля отговорността върху малкия партньор\", обобщи Нинова. \nЛидерът на БСП подчерта, че социалистите ще повярват в намеренията на управляващите да се борят с корупцията, когато и големият партньор си понесе отговорността. \"Това е пример за модела на прехода, когато всички заедно в задкулисие постъпват по този начин. Когато нещата започнат да се разкриват, ГЕРБ веднага си изчистват образа и ето - патриотите са виновни. Вие управлявахте заедно и заедно сте имали информация за тези процеси\", обърна се тя задочно към ГЕРБ.\n   \n \t\n", "date": "2018.10.31", "title": " Корнелия Нинова: ГЕРБ усетиха заплаха за кабинета и \"хвърлиха\" малкия партньор  "}
