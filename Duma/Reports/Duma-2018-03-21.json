{"url": "http://www.duma.bg/node/163200", "text": "Винаги идва с пролетта. И днес, когато природата отново започва да се обсипва с пъстри цветове, пожелаваме на нашата колежка цялата палитра от здраве, щастие, късмет, успехи и всичко, каквото душата й копнее. В момента Мариета се е фокусирала върху грижите за своите прекрасни дъщери. Обаче ние знаем, че мислено е с нас и любимия вестник, за чиято оригинална визия след време ще продължи да влага талант и находчивост. \nНаздраве и хубав празник! От колегите     \n", "date": "2018.03.21", "title": "Рожденият ден на всевиждащото фотооко на ДУМА"}
{"url": "http://www.duma.bg/node/163201", "text": "Американската компания \"Weinstein Company\", чийто основател е обвиняемият в няколко дела за съдебни злоупотреби Харви Уейнстийн, обяви банкрут, съобщи американското списание \"Варайъти\". Представители на компанията заявиха, че са готови да продадат активите на фирмата за рисков капитал \"Lantern Capital\". Тя е съгласна да заплати за компанията между 300 и 320 млн. долара. Други кандидати също могат да участват в наддаването. Сделката ще се наблюдава от Съда по делата за банкрут в Делауеър. По-рано бе съобщено, че група инвеститори е готова да купи \"Weinstein Company\" за 500 000 долара. Сделката обаче се развали, като една от причините бе, че главният прокурор на щата започна производство срещу дружеството. В документите се отбелязва, че служителите, които бяха ограничени от клауза за неразгласяване на вътрешна информация, се освобождават от поетите ангажименти, информира БГНЕС     \n", "date": "2018.03.21", "title": "Компанията на Харви Уейнстийн обяви банкрут"}
{"url": "http://www.duma.bg/node/163203", "text": "Колин Фърт е най-романтичната филмова звезда за британците, които признават, че обичат да гледат любовни филми, съобщи \"Фимейл фърст\". Актьорът, който е на 57 години, измести Джулия Робъртс и съперника си от \"Дневникът на Бриджет Джоунс\" Хю Грант. На четвърто и пето място са Леонардо ди Каприо и Сандра Бълок. Челната десятка попълват Кейт Уинслет, Райън Гослинг, Рене Зелуегър, Дженифър Лопес, Матю Макконъхи. \nАнкетата на сайта \"Шоукейс синемас\" показа, че романтичните филми вдъхновяват една трета от британците да са по-страстни и да проявяват повече обич към половинката си. Любимият в тази категория е \"Хубава жена\", на второ място е \"Наистина любов\". Следват \"Казабланка\", \"Нотинг хил\", \"Ваканцията\", \"Тетрадката\", \"P.S. Обичам те\", \"Ловци на шаферки\", \"Предложението\" и \"Сватбата на най-добрия ми приятел\". \nПочти 10% от анкетираните признават, че са заимствали романтична фраза от филм. Пет на сто обаче са слагали край на връзката си, след като са гледали кино за любов с мисълта, че могат да намерят нещо по-добро.     \n", "date": "2018.03.21", "title": "Обявиха Колин Фърт за най-романтичен в киното"}
{"url": "http://www.duma.bg/node/163171", "text": "Опасни химикали са открити в български див чесън, продаван във Франция. За случая алармира Европейската система за бързо предупреждаване за храни и фуражи. В началото на този месец системата предупреждава за наличието на индустриални замърсители в изсушен див чесън с произход България. На 2 март страната ни е сезирана за проблема.  \nВъв продукта е открито съдържание на бензоапирен в пъти над нормата. Източникът на замърсяване към момента не е установен. Бензоапиренът попада сред химикалите, които са опасни за човешкото здраве. Малкото количество в случая обаче не може да причини сериозни последици. \nТърговците на българския пазар също не знаят как опасното вещество би могло да попадне в дивия чесън. Според експерти от бранша най-вероятно дивият чесън е произведен в Китай и е преопакован у нас, съобщи \"България он ер\". В България няма данни за сертифицирано биологично производство на див чесън. \nОт Българската агенция по безопасност на храните (БАБХ) са пояснили, че въпросният чесън е изсушен в пунктове, регистрирани в Регионалната инспекция по околната среда. Няма данни за разпространение на продукта у нас. Досега обаче официална информация по случая от БАБХ няма. \n    \n", "date": "2018.03.21", "title": "Засякоха опасни химикали в български див чесън, продаван във Франция"}
{"url": "http://www.duma.bg/node/163170", "text": "По предварителни данни на Националния статистически институт през четвъртото тримесечие на 2017 г. общите разходи на работодателите за един отработен час от наетите от тях са нараснали с 12,2% спрямо същото тримесечие на предходната година. Увеличението в индустрията е с 11,7%, в сектора на услугите - с 11,8%, и в строителството - с 11,9 на сто. \nПрез периода най-висок ръст на общите разходи за труд спрямо същия период на 2016-а година е регистриран в образованието - с 20,2%, в сектора \"Други дейности\" - с 19,1%, и в административните и спомагателни дейности - с 15%. Най-нисък ръст на общите разходи за труд има в секторите култура, спорт и развлечения - с 1,1%, в производството и разпределението на електрическа и топлинна енергия и на газообразни горива - с 3,7%, и във финансовите и застрахователни дейности\" - с 6,9%. \nРазходите за заплати през последното тримесечие на 2017 година се увеличават с 12% спрямо същия период на предходната година, а другите разходи (извън тези за възнаграждения и заплати) - с 13,2%. По икономически сектори изменението на разходите за възнаграждения спрямо третото тримесечие на 2016-а година варират от повишение с едва 1% за културата, спорта и развлеченията до ръст с 20,1% в образованието.     \n", "date": "2018.03.21", "title": " Разходите за заплати нараснали с 12% в края на 2017 г."}
{"url": "http://www.duma.bg/node/163173", "text": "Комисията за защита на конкуренцията (КЗК) направи имуществени санкции на пет млекопреработвателни компании за общо около 159 хил. лв. \"Обединена млечна компания\" ще бъде глобена със 74 186 лв., \"Ел Би Булгарикум\" -  18 213 лв.,  \"Комплектстрой\" - 11 800 лв., \"Димитър Маджаров - 2\" - 38 915 лв., и \"Полидей - 2\" - с 16 305 лв., за извършени нарушения по Закона за защита на конкуренцията. \nПрез юни миналата година три от фирмите - \"Обединена млечна компания\", \"Димитър Маджаров-2\" и \"Полидей\" (марка \"Домлян\"), поискаха промяна в стандарта за българското кисело мляко (БДС) в частта му за опаковките. Те настояваха стандартът да разреши опаковките да са \"от материали, предназначени за контакт с храни, съгласно изискванията на европейските и националните нормативни актове\". По БДС обаче се допуска само три вида опаковки - от стъкло, керамика или полистирен. Експертите от Българския институт по стандартизация обаче оставиха без промяна стандарта за киселото мляко, включително в частта му за опаковките. \nПрез септември миналата година КЗК образува производство срещу петте  млекопреработващи компании, за да установи дали тези фирми евентуално не са извършили действия в противоречие с добросъвестната търговска практика, които увреждат или могат да увредят интересите на конкурентите в сектора. След 6-месечно проучване антимонополната комисия е установила, че петте млекопреработвателни компании при производството на кисело мляко по стандарт \"БДС 12:2010\" \"Българско кисело мляко\" използват кофички от полипропилен, вместо посочените от стандарта кофички от полистирен. \nСпоред комисията по този начин се спестяват разходи, които са обичайни за конкурентите и присъщи за дейността им. От друга страна, дружествата получават възможност да участват на ограничени от стандарта пазари, констатират в КЗК. Тези икономически и търговски ползи дават на предприятията конкурентно предимство пред останалите производители, които добросъвестно се съобразяват с ограниченията на стандарта, констатират от комисията. Етикетирането, рекламата и представянето на материалите и предметите не трябва да са подвеждащи за потребителите, гласи разпоредбата на европейския регламент. \n    \n", "date": "2018.03.21", "title": " След близо 6 месеца проучване КЗК глоби 5 компании заради опаковките на киселото мляко  "}
{"url": "http://www.duma.bg/node/163174", "text": "В дните на обилно топене на снеговете водните централи в България осигуряват над 25% от електроенергията, показват оперативните данни на Електроенергийния системен оператор. Големите ВЕЦ-ове дават към 20% от потребяваната енергия, а малките водни централи - почти 6%. Увеличената работа на водните централи е за сметка на ТЕЦ-овете, които в сутрешните часове на 19 март са осигурили малко над 26% от електроенергията. На АЕЦ \"Козлодуй\" се падат около 37%. Заради неблагоприятните метеорологични условия делът на централите с възобновяеми източници в производството е малък, е видно от данните на ЕСО. \nПрез 2017 г. делът на ВЕЦ в производството на електроенергия като цяло е под 10%. По данни на ENTSO-E българският оператор на системата е успял да съхрани водните централи през сухото лято и така да запази ресурс за зимния сезон, когато водните централи покриват пиковото потребление. Делът на ТЕЦ-овете при производството на електроенергия през 2017 г. достига към 40%.     \n", "date": "2018.03.21", "title": "Заради снеготопенето ВЕЦ-овете осигуряват над 25% от тока"}
{"url": "http://www.duma.bg/node/163176", "text": "Две жп компании обвиниха на пресконференция вчера ръководството на БДЖ, че е обявило обществена поръчка за ремонт на локомотиви с предизвестен кандидат. Ръководствата на локомотивния завод \"Експрес Сервиз\" ООД и българо-хърватското дружество \"БДЖ-Кончар\" АД смятат, че обявената на 12 февруари поръчка за ремонт и поддръжка на 9 локомотива в тригодишен период за 4 млн. лв. без ДДС е предопределено да бъде спечелена от ЖП \"Тракция\". По тази поръчка според тях локомотиви на БДЖ щели да се ремонтират от самата държавна железница, в техни сгради, с техен персонал и съоръжения. Източва ли се БДЖ чрез ремонт на локомотиви, питат от двете компании. \n Според шефа на \"Експрес Сервиз\" Анастас Колев участието на неговото дружество се затруднява от изискването в конкурсната документация локомотивите да се предават в Локомотивно депо София, а експресните ремонти да се извършват в рамките на 8 часа. \"Това и съизпълнителската роля на БДЖ подсказват, че на практика, а и на теория локомотивите не могат да се ремонтират на място, различно от Локомотивно депо София\", посочи Колев. \"Няма как локомотив да отпътува от София, да стигне до Русе, да бъде ремонтиран и да се върне в София за 8 часа,\" заяви той. \nСпоред Гинчо Павлов от \"БДЖ-Кончар\" ситуацията е парадоксална, защото технологията на локомотивите е интелектуална собственост на неговото дружество, но агенция \"Железопътна администрация\" не му е издала сертификат за поддръжката им, въпреки че реално локомотивите са създадени от тази фирма и допреди две години са били обслужвани единствено от нея. \nЗам.-министърът на транспорта Велик Занчев заяви по-късно, че става дума за свада между частни компании, а обществените поръчки са прозрачни. Според него компаниите чрез медиен натиск се борят за работа. Той заяви, че от близо два месеца в публичното пространство вървят обвинения срещу БДЖ по най-различни поводи, докато именно сегашното ръководство е спасило железницата от фалит. За конкретната поръчка обаче ще бъде извършена спешна проверка и ако има нарушения, тя ще бъде прекратена, а виновните - строго наказани, обеща Занчев. \n Занчев съобщи, че предстои да бъдат обявени още търгове за капиталов ремонт на локомотиви и за мотрисите на \"Сименс\". Той припомни и че се очаква в БДЖ да бъдат обявени търгове за нов подвижен състав. \"Държим всички процедури - големи и малки, да бъдат прозрачни и да имат състезателност\", каза Занчев. И препоръча на компаниите да подобряват конкурентоспособността си, вместо да оказват натиск през медиите. \nПреди ден от Министерството на транспорта обявиха, че ще бъде извършен цялостен одит на търга за планова и извънпланова техническа поддръжка на електрически локомотиви, собственост на \"БДЖ-Пътнически превози\" ЕООД. \nПрез януари главният прокурор Сотир Цацаров разпореди да се извърши проверка в БДЖ заради сигнали за злоупотреби. Инспекцията е възложена на Софийската градска прокуратура. Главният прокурор се сезира по материали в медиите, според които има злоупотреби в БДЖ. \n    \n", "date": "2018.03.21", "title": "Фирми обвиниха БДЖ в нагласена поръчка"}
{"url": "http://www.duma.bg/node/163177", "text": "На близо 6 млрд. лв. възлизат несъбраните приходи от ДДС по влезли в сила ревизионни актове на НАП. Данните са за периода 2000-2017 г. и бяха оповестени на специален брифинг от гражданското сдружение БОЕЦ. Информацията е получена от изпълнителния директор на НАП Галя Димитрова по Закона за достъп до обществена информация.  \n\"Общият размер към 1 януари 2018 г. на непогасената сума от ДДС, установена с влезли в сила ревизионни актове на НАП, издадени в периода от 1 януари 2000 г. до 31 декември 2017 г., е 5,79 млрд. лв.\", посочва Галя Димитрова. От общата сума 5,39 млрд. лв. са категоризирани като \"трудно събираеми или несъбираеми вземания\". Това са задължения на лица, за които в резултат на проведеното проучване е установено, че не притежават активи или имущество или имат имущество на ниска стойност. Заради това според Димитрова \"вероятността да постъпят суми за погасяване на дълга на тези лица е минимална\". \nОт данните на НАП се вижда, че най-голяма е сумата на несъбрания ДДС от влезли в сила ревизионни актове през 2011 г. - 1,1 млрд. лв. През следващите години той се движи около 500-600 млн. лв. годишно, като в същото време общата сума на допълнително установените задължения при ревизии по всички видове данъци е към 1,7-1,8 млрд. лв. годишно. \nВ справката на НАП се посочва още, че общата сума на установения при ревизии дължим ДДС за периода 1 януари 2000 г. - 31 декември 2017 г. е в размер на 16,2 млрд. лв. Посочва се, че голяма част от тези задължения са в резултат от възлагане на ревизии от външни институции и прилагането на мерки за борба с данъчните измами. \n\"Натрупването на тези огромни несъбираеми суми е невъзможно без участие на хора от висшите етажи на властта и без да има чадър върху тези престъпления\", коментира председателят на сдружение БОЕЦ Георги Георгиев. По думите му \"страната се управлява от мафиотска структура, която е подчинила институциите\". Според Георгиев докато ГЕРБ управлява страната и главен прокурор е Сотир Цацаров, няма как да има промяна в ситуацията. \nДвижението внася днес в Главна прокуратура сигнал срещу премиера Бойко Борисов и финансовия министър Владислав Горанов за неизпълнение на служебните им задължения във връзка с огромния размер на несъбран ДДС. До края на седмицата ще бъде подаден сигнал и до Европейската комисия във връзка с проблема с данъчните престъпления и ДДС измамите. Ще бъде сезиран и президентът Румен Радев. Другата седмица сдружението смята да внесе в прокуратурата сигнали за проблема с ДДС срещу всички министри на финансите от 2000 г. до днес, а също и срещу всички директори на бившата \"Главна данъчна дирекция\", а впоследствие и на НАП.   \n", "date": "2018.03.21", "title": "Близо 6 млрд. лв. са несъбраните приходи от ДДС"}
{"url": "http://www.duma.bg/node/163184", "text": "Сборникът с разкази и фейлетони \"Тимур и неговите командоси\" ще бъде представен днес, 21 март, от 19 ч. в литературния клуб \"Перото\". \"Тимур и неговите командоси\" е псевдонимът, под който Вилислав Георгиев се подвизава в българското интернет пространство от времето на форумите и първите блогове, а по-късно започва да публикува статии, разкази и фейлетони в личния си блог и във вестниците \"Капитал\" и \"Сега\". Днес за съжаление той вече не е между живите, но талантливото му творчество продължава да се чете, копира и разпространява в различни кръгове и клубове, онлайн и офлайн... За сравнително краткия период на активна публицистика (2009-2016), без да е професионален писател, Вилислав Георгиев създава обемисто творчество. Сборникът, който издава \"Колибри\", е селекция от публикациите му във в. \"Сега\". За тях ще разкаже Иво Балев, а за ярката, нестандартна личност на своя баща ще говори Катерина Георгиева. Кремена Димитрова ще прочете избрани произведения от изданието. Модератор на събитието е Светлозар Желев. \n    \n", "date": "2018.03.21", "title": "Книжовна премиера в \"Перото\""}
{"url": "http://www.duma.bg/node/163182", "text": "Нова мащабна изложба на художника Дамян Дамянов, посветена на буквите и скритото \"под езика\", може да бъде видяна до 1 април на Моста на влюбените в София. \"Под езика 2018\" включва 60 пана и повече от 40 нови идеограми, научи ДУМА от Емилия С. Николова. \nСлед като започна през 2016 г. във фейсбук и излезе отвъд реалиите на онлайн пространството с изложба в НДК и лимитирано книжно издание (изд. \"Сиела) през 2017 г., сега типографският проект \"Под езика\" на  Дамян Дамянов се пренася на Моста на влюбените. Столичани и гости ще имат възможност да разгледат на легендарния софийски мост край НДК новата изложба на Дамянов \"Под езика 2018\", която включва 60 пана, повече от 40 нови идеограми (15 от които на европейски езици) и определения от представители на културния елит у нас.  \nПосветеният на кирилската азбука графичен експеримент се разраства и развива постоянно. Досега \"Под езика\" включваше 60 кирилски букви, 60 идеограми и 60 определения от 60 представители на културния каймак в България - писатели, художници, журналисти. През 2018 г. към тях се добавят още по 30, като някои от буквите и думите, които съставят идеограмите, са на чужди езици - английски, френски, италиански, немски, гръцки. \nНемалка част от подбраните думи са и чуждици - думи-номади, които са пресекли границите на всекидневния ни речник сравнително скоро. Типографският проект \"Под езика\" свързва нишките на два типа комуникация - писмено-абстрактната и изобразително-конкретната. Целта на автора е да покаже приблизителна картина на съвременното ни общество. Прецизно подбраните думи и графичните превръщания на буквите в изображения издават времето, в което живеем - поставени във все по-смаляващ се свят, опитвайки се да разберем собствения си, разширяващ се светоглед. Обновеното книжно издание \"Под езика\" е вече по книжарниците.   \n", "date": "2018.03.21", "title": "60 пана и 40 идеограми, посветени на буквите \"под езика\"   "}
{"url": "http://www.duma.bg/node/163183", "text": "Първото събитие на \"Опера Европа\" на българска територия ще се състои на 22 до 24 март в София. Този Международен обединен форум предлага възможност за четири от специализираните групи да си взаимодействат и да обменят опит по ключови въпроси, свързани с прилагането на промяната в ръководството на оперния театър.  \nПрез последния ден ще има екскурзия до Рилския манастир, както и събиране на специалистите от областите \"Бизнес и финанси\", \"Човешки ресурси\", \"Маркетинг и комуникации\" и \"Техника и производство\" за разглеждане на общите проблеми. Макар да са осъществени успешни обединени срещи във Варшава през 2008 г. и Севиля през 2013 г., това е първата среща, в която участват едновременно четири специализирани форума. Фокусът ще бъде върху \"Управление на промяната\" и \"Водачество\", както и върху провеждането на \"бенчмаркинг\" (оценка на качеството на политиките) проучване, което ще е от полза за всички, участващи в него. \nБългария е председател на Съвета на ЕС през първите шест месеца на 2018 г. Ето защо е подходящо времето за първото събитие на \"Опера Европа\" да е на българска територия. Националната опера, под стабилното и визионерско ръководство на Пламен Карталов, е отдавнашен член на нашата асоциация и с радост приемаме поканата да посетим тази прекрасна столица, посочва Никълъс Пейн, директор на \"Опера Европа\". Форумът предлага възможност за четири от нашите специализирани групи да обменят опит и идеи по ключови въпроси, свързани с промяна в ръководството на оперния театър. Също ще се възползваме от техния опит, за да усъвършенстваме практиката си за постигане на определени резултати, допълва той. \nМеждународният форум се открива на 22 март с \"Янините девет братя\" от Любомир Пипков. На 23 март гостите могат да се насладят на изпълнението на солистите в операта \"Лакме\" от Лео Делиб - трудна и рядко играна творба по световните сцени. \nПипков завършва \"Янините девет братя\" през 1937 г. Тогава той вече работи в Софийската опера. Ръководството решава да постави заглавието. Премиерата през 1937 г., както и последвалите я по-късно, вече след 1944 г., предизвикват различни реакции, повечето отрицателни. \"Когато един оперен театър постави \"Янините девет братя\", това означава, че той се включва в решаването на съдбоносни проблеми на българската музикална култура\", пише критикът Иван Хлебаров. Да провокира размисъл за съвременните проблеми е идеята на режисьора Пламен Карталов, заложена и в тази негова поредна постановка. \nЯнините девет братя\" \nСнимки НОБ \n    \n", "date": "2018.03.21", "title": "Среща на Международния обединен форум в София  "}
{"url": "http://www.duma.bg/node/163204", "text": "Малката Елизабет-Амитис Абдулджалил за трети пореден път беше в Москва, за да вземе участие в Седмицата на висшата мода \"Mercedes-Benz Fashion Week Russia 2018\" (10-15 март). Това е сред знаковите светски събития в световен мащаб, което събира 1200 журналисти от цял свят, над 100 представени дизайнери, 30 хиляди посетители. На тази висока сцена дефилират най-изявените световни модели, а сред присъстващите са популярни личности от цял свят. Провежда се в зала \"Манеж\" в центъра на руската столица, научи ДУМА от Евелина Николова от P.O. Communication.  \nЕлизабет-Амитис е избрана за лице на колекцията на Кристина Кибовска, която е сред най-обещаващите руски дизайнери. Тя е лауреат на няколко конкурса и облича много от звездите на популярната музика. Тазгодишната й колекция пресъздава приказна реалност и вечната тема за красивата принцеса и принца на сърцето й. \nЕлизабет-Амитис дефилира в 4 ревюта на 25- метровия подиум - 2 излизания с официални тоалети, едно в спортна колекция \"Art& Fashion By Kristina Kibovskaya\" и дефиле на \"Choupette\". Тя е и единственото българско участие на този престижен форум на висшата мода. \nПрипомняме, че при предишните си визити в Москва - през 2016 и 2017 г., в рамките на международния детски фестивал \"Prince and Princess of the Universe\", Елизабет двата пъти беше победителка в своята възрастова категория и спечели титлата \"Baby Princess of the Universe\".  \nЕлизабет-Амитис Абдулджалил е правнучка на последния сирийски крал по бащина линия. Въпреки крехката си възраст, е донесла на България множество призове и медали от световни конкурси в Русия, Турция, Чехия и България. Участвала е в балетни постановки, както и в представления на Нешка Робева. \n    \n", "date": "2018.03.21", "title": "7-годишно българче покори световен моден подиум в Москва  "}
{"url": "http://www.duma.bg/node/163202", "text": "Последният мъжки северен бял носорог почина на 45 г., съобщи БГНЕС. Носорогът, кръстен Судан, \"беше лекуван от свързани с възрастта му усложнения, които предизвикаха дегенеративни промени в мускулите и костите, комбинирани с големи рани по кожата\", гласи съобщението от Ол Пейета, където живееше под въоръжена охрана срещу бракониерство. \"Състоянието му се влоши значително през последните 24 часа, той не успя да се изправи и страдаше много. Ветеринарният екип реши да го евтанизира.\" Теоретично, смъртта на Судан гарантира изчезването на този подвид носорог. Въпреки това учените са събрали генетичен материал от него и работят върху техники за ин витро оплождане за запазване на подвида. Популацията на северния бял носорог в Уганда, Централноафриканската република, Судан и Чад до голяма степен е заличена по време на наплива на бракониери през 70-те и 80-те години на миналия век. Четири способни да имат наследство носорози, два мъжки и два женски, бяха преместени от зоологическата градина \"Двор Кралове\" в Чехия в Ол Пейета в Кения, с надеждата, че при условия, подобни на тяхното естествено местообитание, ще бъде стимулирано размножаване. Но така и не се стигна до успешна бременност. Другият мъжки носорог - Съни, почина от естествена смърт през октомври 2014 г. \nСнимка БГНЕС   \n", "date": "2018.03.21", "title": "Почина последният мъжки бял носорог"}
{"url": "http://www.duma.bg/node/163172", "text": "Всички земеделски стопани, които са получавали подпомагане по схемата за единно плащане на площ през предходната стопанска година, ще трябва да плащат задължителна вноска от 0,50 лв. на декар за борба с градушките и другите природни бедствия. Парите ще се събират в общ фонд, където вноски ще правят също държавният бюджет и някои застрахователни дружества. Целта е годишно да се събират 30-31 млн. лв. ресурс за защита на земеделието от природните стихии. Това са част от разчетите, които Министерството на земеделието, храните и горите (МЗХГ) е направило при подготовката на Закон за превенция от природни бедствия и неблагоприятни климатични събития в земеделието. \nНово държавно предприятие да осъществява превенция от природни бедствия и неблагоприятни климатични събития в земеделието, а финансирането му ще е чрез такси на земеделските производители и застрахователните дружества, предвижда проектът. Неблагоприятни събития могат да са градушка, наводнение, суша, пожар и измръзване на земеделски култури. \nИдеята на министерството е сегашната агенция \"Борба с градушките\" да бъде преобразувана в държавно предприятие по Търговския закон. То ще формира фонд \"Превенция и обезщетения за вреди от природни бедствия и неблагоприятни климатични събития в земеделието\", от който ще изплаща обезщетения за настъпили събития в особено голям мащаб. По думите на експерта в аграрното министерство Емилия Манолова пред БНР държавният бюджет ще продължи да подпомага тази дейност, а предприятието няма да формира печалба.   \n", "date": "2018.03.21", "title": "Земеделците ще плащат по 50 ст. на декар за защита на реколтата"}
{"url": "http://www.duma.bg/node/163185", "text": "Художествената галерия в Добрич показва изложба на художника Иван Кирков (1932-2010), откриването е днес, 21 март, от 18 ч. В две от залите са подредени рисунки и гвашове, събрани и запазени от Борис Стателов, собственик на първата частна галерия, открита през 1988 г. във Варна. Критиците определят Иван Кирков като \"живописен феномен\", \"легендарно име в българското изкуство\", \"талантлив радикалист\" в различните художествени жанрове. Роден е на 1 януари 1932 г. в Асеновград. През 1955 г. завършва Художествената академия в София, живопис, при проф. Кирил Цонев и проф. Илия Петров. Следват години, в които илюстрира и оформя книги на Елин Пелин, Цанко Церковски, Камен Калчев, Ран Босилек, Имре Мадач, Иван Тургенев; илюстрира и много периодични издания. Работи като сценограф в киното, в Сатиричния театър, в Младежкия театър и операта. През 1961 г. участието му в Първата младежка изложба с картината \"До морето\" се превръща в един от акцентите на широка обществена полемика. В последните години от живота си живее и работи в Асеновград.               \n", "date": "2018.03.21", "title": "Гвашове и рисунки от Иван Кирков в Добрич"}
{"url": "http://www.duma.bg/node/163186", "text": "Изложбата \"Паметта на софийската шевица\" се открива на 22 март от  17.30 ч. в зала \"Временни изложби\" на Регионалния исторически музей на София (пл. \"Бански\" 1). Експозицията се занимава с традициите, иновациите и дизайнерските експерименти в областта на везбарското приложно изкуство. Посвещава се на 90-годишнината от основаването на РИМ София. \nПредставени са традиционни софийски шевици, изработвани в селата около столицата. Впоследствие те се разпространяват като модели в целия регион. Става въпрос за шевици върху облекла (ризи) и аксесоари (чорапи, колани) или декоративни елементи за бита (покривки, тишлайфери, калъфки за възглавници). Изяществото на шевицата прави впечатление на чужденците пътешественици из българските земи през XVI-XIX в. Съгласно традицията с различен тип шевици се украсяват например ръкавите на ризите за делник и празник. Изработването на такъв чифт отнема 2 месеца. Везбарките се трудят вечер, след като са приключили с всекидневните си задължения. Изложбата разглежда и периода на т. нар. национален стил - силно изразен в България между 20-те и 40-те години на ХХ в. Тогава стари ръкави или колани се използват вторично за направата на покривки или за тапицирането на мебели. Изработват се и копия на оригинали, с което се прокламира \"българският стил\", а модните списания го популяризират.  \nОтделна част от изложбата се занимава с изкуството на шевицата и неговите съвременни измерения. Представени са везбарки, които понастоящем събират информация за традиционната софийска шевица и спецификите й в отделните региони. Те проучват и препредават тази традиция. Мултимедийно са представени и български дизайнери на облекла. Те интерпретират по свой начин формите, цветовете и символите на традиционната шевица и ги залагат в произведенията си.  \n\"Паметта на софийската шевица\" може да бъде видяна между 23 март и 30 юни. Към нея има съпътстващи събития - лекции, беседи, презентации, творчески ателиета и ревю.   \n", "date": "2018.03.21", "title": "Изяществото на софийската шевица в миналото и днес"}
{"url": "http://www.duma.bg/node/163175", "text": " \"Газпром\" започва да демонтира съоръжения на територията на Русия, свързани с проекта \"Южен поток\", твърди  \"Интерфакс\", позовавайки се на съобщения на руския холдинг. Първоначално идеята на Москва беше да изгради газопровод по дъното на Черно море от станция Анапа до Варна от четири тръби с общ капацитет от 63 млрд. куб. метра. \nСлед това обаче плановете се трансформираха - тръбите потеглиха към крайбрежието на Турция, а капацитетът се намали наполовина - до две тръби с общ капацитет от малко над 31 млрд. куб. метра. \nВ момента \"Газпром\" строи и двете тръби - едната трябва да захранва турските потребители, а втората - клиентите в Европа. На този етап компанията има разрешително за строеж само на морската част на втората тръба, издадено от турските власти в средата на януари. Като част от плановете за демонтаж ще бъдат премахнати разширения на съществуващата газова инфраструктура на територията на Русия, свързана с по-големите обеми газ, необходими за захранване на \"Южен поток\". \nВ началото на март от компанията оператор на \"Турски поток\" съобщиха, че 50% от тръбите по проекта са вече положени. По двете секции вече са положени общо 930 километра по дъното на Черно море. \nСледващата фаза за втората тръба е още 180 километра по сушата на Турция до газов хъб - на гръцката или българската граница. Бъдещето на тази тръба обаче все още не е ясно, защото няма разрешение от турските власти. Вероятността втората тръба на проекта да стигне до нищото нараства. Създава се усещането, че и в Москва са започнали с известен скептицизъм да се отнасят към перспективата за въвеждането й в експлоатация в скоро време, казва анализаторът на Fitch Дмитрий Маринченко. Без разрешение на Турция не може да бъде формиран точният маршрут. Не е ясно кой ще е собственик и оператор на тръбата, ще претендира ли Турция за плащане на транзита на газа и в какъв обем, смята Маринченко. \nАко газовият поток мине през България, това няма да е нарушение на европейските правила, защото страната ни няма да е транзитьор, а търговец (чрез газовия хъб \"Балкан\"). Второто разклонение, което \"Газпром\" се надяваше да използва за транзит в Европа и от която вече са прокарани 1000 километра по дъното на Черно море, Анкара разреши да бъде докарано само до нейното крайбрежие.   \n", "date": "2018.03.21", "title": "\"Газпром\" демонтира тръбите за \"Южен поток\""}
{"url": "http://www.duma.bg/node/163181", "text": "Кюстендилските художници показват най-новите си творби в изложбата \"Кюстендилска пролет\", която бе открита в Художествената галерия \"Владимир Димитров - Майстора\". Ежегодната проява е част от честването на едноименния празник на Кюстендил. \nОбщата художествена изложба \"Кюстендилска пролет\" води началото си от 1978 г., когато в ХГ \"Владимир Димитров - Майстора\" са представени 406 произведения на живописта, графиката и скулптурата от 273 автори от цялата страна. До 1993 г. тя е била със статут на национална изложба. Наименованието \"Кюстендилска пролет\" е дълго търсено, за да определи индивидуалност сред множеството подобни изяви в страната. Основната й тематика сама по себе си придава поетичен облик. \nИзложбата \"Кюстендилска пролет\" представя произведения на художници, които живеят и творят в Кюстендил, а също така и на автори, родени другаде, но трайно свързани с този град и околностите му. Традиционно в нея участват около 50 съвременни представители на Кюстендилската изобразителна школа. Характерно за всички тях е, че остават винаги верни на творческия гений на народа, на неговата тънка чувствителност към хармонията и красотата.  \n    \n", "date": "2018.03.21", "title": "\"Кюстендилска пролет\" отново събира  художници от града      "}
{"url": "http://www.duma.bg/node/163162", "text": "Черни облаци надвиснаха върху гиганта на социалните медии \"Фейсбук\", след като стана ясно, че фирма, работеща за президентската кампания на Доналд Тръмп, е събрала и злоупотребила с личните данни на 50 милиона ползватели на мрежата. Освен това същата фирма, свързана с \"Фейсбук\", се намесвала в хода на изборите в различни държави по света, прибягвайки до подкупи и разпространение на клеветническа информация в интернет. \nИзлъчен филм разследване на британската телевизия \"Ченъл фор\" (Channel 4) разкри, че въпросната фирма е \"Кеймбридж аналитика\".  \nСпоред признание на самата социална мрежа през 2015 г. проф. по психология от университета в Кеймбридж Александър Коган, с помощта на създадено от него приложение за платформата на \"Фейсбук\", е предал на \"Кеймбридж аналитика\" огромен обем лични данни на потребители. Същата година социалната мрежа блокирала приложението и поискала от Коган и британската компания да изтрият данните. Преди няколко дни обаче от \"Фейсбук\" установили, че това не е станало. Разкритието на филм разследване Журналистите от \"Ченъл Фор\" пък записали тайно срещи с представители на \"Кеймбридж аналитика\", представяйки се за потенциални клиенти, искащи да манипулират изборите в Шри Ланка. Срещите се осъществявали в лондонски хотели от януари 2017 до януари 2018 г. Пред скритата камера главният изпълнителен директор на компанията Александър Никс разказва, че фирмата му се е намесвала в повече от 200 избори в различни страни по света, сред които Нигерия, Кения, Чехия и Аржентина. \"Предлагахме на кандидата голяма сума за финансиране на неговата предизборна кампания в замяна на земя например. Записвахме това на видео, след това замъглявахме лицето на нашия човек и пускахме записа в интернет\", посочва Никс. Той нарече предложението \"твърде добра сделка, за да е истина\", и го определи като много ефективен начин за манипулация. Никс добавя, че компанията му е пращала в домовете на кандидатите проститутки и пояснява, че в конкретния случай може да докара в Шри Ланка красиви момичета от Украйна. \nОсвен самия Никс на срещите присъствали експертът по данни Алекс Тейлър и изпълнителният директор Марк Търнбул. Последният разказал, че служители на компанията са пускали компрометиращи данни за кандидатите в отделни сайтове и социални мрежи. \"Кеймбридж аналитика\" е действала по желание на клиента, не от свое име, а в качеството на \"студенти, които правят курсови работи в университета, или туристи\". \nСлед излъчването на разследването представител на \"Кеймбридж аналитика\" заяви, че думите по време на срещите са били изтълкувани неправилно. Според него двама от служителите на компанията са се пошегували, опитвайки се да провокират \"потенциалния клиент\" да разкрие дали в намеренията му няма нещо незаконно. Самият Александър Никс заяви, че съжалява за участието си в тези срещи и компанията му никога не е предлагала подкупи, не е пращала проститутки на никого и не е разпространявала невярна информация. \nРазследване на \"Гардиън\" обаче сочи, че услугите на \"Кеймбридж аналитика\" са използвани за изборите в САЩ и за кампанията за \"Брекзит\". Британската компания е била нета от американския милиардер Робърт Мърсър, който бе основен дарител за кампанията на настоящия президент на САЩ Доналд Тръмп. Стив Банън, който е служител на Мърсър, доскоро беше съветник на Тръмп, а преди това вицепрезидент на \"Кеймбридж аналитика\". \nСкандалът има и друго измерение  \nТой удари силно по доверието на инвеститорите във \"Фейсбук\". Състоянието на собственика на социалната мрежа Марк Зукърбърг намаля с повече от 6 млрд. долара за ден. Вчера акциите на \"Фейсбук\" поевтиняха с 6,77%. \nМеждувременно Европейският парламент обяви, че възнамерява да проведе разследване във връзка с информацията за използването на личните данни на потребители на социалната мрежа. Еврокомисарят по въпросите на правосъдието, правата на потребителите и социалното равенство Вера Юрова нарече разкритията \"ужасяващи, ако бъдат потвърдени\", обеща да повдигне този въпрос по време на среща на представители на компанията и федералното правителство следващата седмица, когато ще бъде на посещение в САЩ.  \nПреди това \"Ню Йорк Таймс\" съобщи, че британската компания е успяла да събере личните данни на повече от 50 млн. потребители на социалната мрежа \"Фейсбук\" и да разработи алгоритъм за анализ на политическите предпочитания на избирателите. \nПризиви за разследване дойдоха и от САЩ. Сенаторът демократ Ейми Клобухар и републиканецът Джон Кенеди призоваха шефа на \"Фейсбук\" Марк Зукърбърг да се яви пред Конгреса заедно с главните изпълнителни директори на \"Гугъл\" и \"Туитър\". Законодателите заявиха, че компаниите \"са натрупали безпрецедентни количества лични данни\" и че липсата на надзор \"поражда загриженост както за американските избори, както и за правата на личния живот\". \nШефът по сигурността на \"Фейсбук\" Алекс Стамос бе заявил, че напуска компанията заради вътрешни сблъсъци как да се справи с платформата, използвана за разпространение на дезинформация. Все пак той обяви в \"Туитър\": \"Въпреки слуховете все още съм напълно ангажиран с работата си във \"Фейсбук\"\". \"Вярно е, че ролята ми се е променила. Понастоящем прекарвам повече време в проучването на възникващите рискове за сигурността и в работата по сигурността на изборите.\" Стамос се застъпваше за разследване и разкриване на манипулиране на новините в социалната мрежа от руски субекти, което дразнеше други висши ръководни кадри, съобщи \"Ню Йорк Таймс\", цитирайки неназовани настоящи и бивши служители. Превръщането на профилите в оръжие Сенаторът Рон Уайдън поиска от \"Фейсбук\" да предостави повече информация за това, което той нарече \"тревожна\" злоупотреба с лични данни, които биха могли да бъдат използвани за убеждаване на гласоподавателите. Уайдън заяви, че иска да разбере как \"Кеймбридж аналитика\" е използвала инструменти на \"Фейсбук\", за да \"превърне в оръжие подробни психологически профили срещу десетки милиони американци\". \nОт \"Кеймбридж аналитика\" отричат да са злоупотребили с данни от \"Фейсбук\" в полза на кампанията на Тръмп. Междувременно от \"Фейсбук\" заявиха, че е наета фирма за цифрова съдебна проверка, за да проучи как се е случило изтичането на данни и да гарантира, че всички събрани данни са унищожени. \nЕлизабет Денъм, британският министър на информацията, обяви, че канцеларията й ще поиска съдебна заповед във вторник за проверка на компютърните сървъри на \"Кеймбридж аналитика\". \n Саморегулацията не работи Дженифър Григейл, професор в университета в Сиракуза, която изучава социални медии, заяви, че разкритията ще увеличат натиска за регулиране на \"Фейсбук\" и други социални медийни компании, които вече са подложени на проверка за допускане разпространяването на дезинформацията от руските източници. \"Саморегулацията не работи,\" каза Григейл. \nДаниел Крейс, професор по медиите и комуникациите в Университета в Северна Каролина, заяви, че \"Фейсбук\" не е изпълнила своите отговорности по рекламите за изборите. \"Фактът, че \"Фейсбук\", изглежда, не прави разлика между продажбата на маратонки и продажбата на президентска платформа, е дълбок проблем\", каза Крейс. \nДейвид Керъл, професор по медиите в института по дизайн в Парсънс, заяви, че \"Фейсбук\" и други скоро ще бъдат принудени да живеят с нови правила за защита на личните данни, като тези, които ще влязат в сила в ЕС. \"Фейсбук\" и \"Гугъл\" ще трябва да поискат от потребителите много повече разрешения, за да ги проследяват. Повечето хора ще кажат \"не\", така че мисля, че ще има огромно въздействие върху тези компании\", каза Керъл. Керъл е предприел съдебни действия срещу\"Кеймбридж анталитика\".    \n", "date": "2018.03.21", "title": "\"Фейсбук\" замесен в манипулации на избори   "}
{"url": "http://www.duma.bg/node/163163", "text": "Само няколко часа след като гръцкият министър на външните работи Никос Кодзияс съобщи, че е изпратил до властите в Република Македония предложението си за разрешаване на спора за името на западната ни съседка, вестниците \"Катимерини\" и \"Та неа\" публикуваха пакета на Атина. \nСпоред изданията на практика това са предложенията на международния посредник Матю Нимиц. В пакета фигурират следните предложения: Република Северна Македония, Република Нова Македония, Република Горна Македония, Република Вардарска Македония, Република Македония (Скопие) \nСпоред \"Та Неа\" на този етап никой не може да предвиди как ще се развият преговорите поради споровете около историята и културата и изявлението на македонския премиер Зоран Заев, че \"не е необходимо да се променя Конституцията\", за да се реши спорът за името. \nСамият Никос Кодзияс ще пристигне в Скопие в четвъртък. Той ще кацне на летището в Скопие, което властите в Република Македония преименуваха от \"Александър Велики\" в \"Международно летище Скопие\".   \n", "date": "2018.03.21", "title": "Гръцките медии разкриха предложенията за името на Македония"}
{"url": "http://www.duma.bg/node/163164", "text": "Президентът на палестинската автономия Махмуд Абас нарече „кучи син“ американския посланик в Израел Дейвид Фридман. Обидата бе казана в контекста на силно напрежение между палестинското ръководство и администрацията на американския президент Доналд Тръмп, която смята да представи в скоро време своя мирен план за палестинците. \nСлед редица решения на Вашингтон, които според палестинското ръководство показват открита произраелска пристрастност от страна на администрацията на Тръмп, палестинците решиха, че американците не са подходящи за ролята на посредници. „Американският посланик в Тел Авив е колонизатор и кучи син“, каза Абас в реч, произнесена в Рамала, в която се осъжда американската политика спрямо конфликта между палестинци и израелци. Фридман е защитник на заселническата политика на израелското ръководство. Той е и един от разпалените поддръжници на признаването на Йерусалим за столица на Израел и прехвърлянето на посолството на САЩ от Тел Авив в Йерусалим. \nКоментарът на Абас изглежда е в отговор на съобщение на Фридман в \"Туитър\" във връзка с атака срещу израелци на Западния бряг, която не е осъдена от палестинските власти. В съобщението той намекна, че Западният бряг е част от израелската територия. \nВ отговор на коментара на Абас американският посланик, който е евреин, заяви, че изказването му се подразбира като антисемитско.   \n", "date": "2018.03.21", "title": " Махмуд Абас нарече посланика на САЩ \"кучи син\""}
{"url": "http://www.duma.bg/node/163165", "text": "„Само социализмът може да спаси Китай“, заяви президентът Си Цзинпин дни след единодушното си преизбиране от парламента, което му дава възможност да остане начело на държавата колкото пожелае. \nВ тържествена реч при закриването на годишната пленарна сесия на парламента, Си, който е считан за най-могъщия ръководител от поне четвърт век, потвърди ръководната роля на Китайската комунистическа партия. \n„Само чрез развитие на социализма с китайските му характеристики, ние ще можем да осъществим голямото възраждане на китайската нация“, заяви той в речта си. \nКато успокоение за чуждите държави, той заяви, че феноменалният подем в неговата страна от четири десетилетия, не представлява заплаха за никого. „Китай никога няма да пожертва интересите на други страни, за да осигури собственото си развитие“, подчерта ръководителят на втората световна икономика. „Само онези, които са свикнали да заплашват другите, считат останалите за заплаха“, добави той като намек за западните страни и по-конкретно САЩ. \nКитай призова САЩ да запазят здравия разум и да не действат под влияние на емоциите, за да се избегне търговска война, подчерта китайският премиер Ки Кекиян, в момент когато Тръмп заяви, че Китай е най-големият икономически враг на САЩ.     \n", "date": "2018.03.21", "title": " Си Цзинпин: Само социализмът може да спаси Китай"}
{"url": "http://www.duma.bg/node/163206", "text": "Националният дворец на културата е отличен със сертификат за достъпна среда от Комисията за защита от дискриминация. Целта на инициативата е да бъде улеснен достъпът на хора с увреждания до институциите и обществените сгради у нас. ДУМА припомня, че началото на националната кампания \"Достъпна България\" бе дадено през декември 2017 г. В рамките на кампанията ще бъдат проверени за достъпност обществени сгради, бюра по труда, дирекции \"Социално подпомагане\", банки, офиси на доставчици на комунални услуги, частни и други обекти. Сертификати ще получат и работодатели, които не дискриминират хора с увреждания. \nПодкрепа за \"Достъпна България\" вече са заявили президентът Румен Радев, председателят на Народното събрание Цвета Караянчева, публични личности и медии.   \n", "date": "2018.03.21", "title": "КЗД връчва сертификати за достъпни сгради"}
{"url": "http://www.duma.bg/node/163205", "text": "Около 300 души са потребителите на Домашния социален патронаж в Свищов, съобщи вчера директорът Милена Дончева. От услугата се ползват жители на 11 от 15-те населени места на територията на общината. Това са селата Царевец, Драгомирово, Българско сливово, Овча могила, Морава, Козловец, Деляновци и Горна Студена. От този месец и Хаджидимитрово и Александрово ще бъдат включени в услугата. \nОт април топла храна ще получават и жителите на село Червена. \"Планираме в края на април да запълним изцяло капацитета си с включване на последното населено място, от което има желаещи да ползват услугата. Намерението ни е да обхванем всички потребители, които в момента чакат\", подчерта Дончева. \nТя припомни, че Домашният социален патронаж освен доставки на храна по домовете, предлага и почасови социални услуги в домашна среда. Това включва пазаруване, почистване, плащане на сметки на потребителите, а там, където е необходимо и според потребностите на лицата, подпомагане в личния тоалет, смяна на спално бельо и други битови услуги. За ползване на услугата потребителите заплащат такса по 0,50 лв. на час.     \n", "date": "2018.03.21", "title": "Около 300 души обслужва социалният патронаж в Свищов"}
{"url": "http://www.duma.bg/node/163207", "text": "Данни от 28-те Регионалните здравни инспекции сочат, че близо 5 хил. души чакат за планово лечение. Информацията е в отговор на запитване на БНР към НЗОК. Най-много са чакащите в болниците в големите градове. В София те са 2069 души, следва Плевен със 762 души, Варна с 665, Пловдив - 538, а най-малко са във Враца. В листата са включени пациенти, които имат планирани следващи курсове химиотерапия, лъчелечение, лечение по клинични пътеки за рехабилитация, планирано раждане и др. Преобладаващ брой пациенти очакват лечение в Първа специализирана АГ болница \"Св. София\" и в Университетската болница по онкология, която обслужва пациентите със злокачествени заболявания.    \n", "date": "2018.03.21", "title": "5 хил. души чакат планово лечение"}
{"url": "http://www.duma.bg/node/163208", "text": "Шумен, Монтана и Сливен са областите, които изостават по най-много показатели за благосъстоянието на децата, съобщи директорката на \"Политики и програми\" в УНИЦЕФ Мария Златарева. В тези области показатели като детска смъртност, бедност, отпадане от училище изостават сериозно. Златарева уточни, че най-сериозните проблеми, с които УНИЦЕФ се сблъсква в България, са бедността, неравенствата, предразсъдъците и стереотипите към децата от уязвими групи. По думите й по последни данни на Евростат от 1,2 млн. деца в България над 550 хил. живеят в риск от бедност и от социално изключване. \nБългария е лидер в региона по закриване на институции за деца с увреждания от стар тип, обясни Златарева. През 2010 г. България започна т.нар. процес на деинституционализация. По думите на Златарева през 2010 г. в институции са били 7500, а в края на м.г. - 900.   \n", "date": "2018.03.21", "title": " Благосъстоянието на децата в Шумен, Монтана и Сливен е най-лошо"}
{"url": "http://www.duma.bg/node/163209", "text": "Ремонтът на ул. \"Граф Игнатиев\" започва в средата на годината, пазарът до църквата \"Св. Седмочисленици\" ще бъде закрит, а книжният пазар на пл.\"Славейков\" ще бъде редуциран до 20 книжари, които ще се избират с тръжна процедура. Това обобщи вчера главният архитект на София Здравко Здравков. \"Категорично палета и кашони няма да останат. Времето за продаване на книги от площада е отдавна изтекло\", заяви той. Скандалът с премахването на пазара тече от две години, когато стана ясно, че пространството между ул. \"Граф Игнатиев\", ул. \"Шишман\" и ул.\"6 септември\" ще придобие съвсем нов облик след голям ремонт. \nРайонът около Централна гара също ще претърпи промени. \"Имаме огромни търговски площи, които не могат да намерят наемател. Мястото има удобни транспортни връзки - трамвай, тролей, влак, метро, само самолет няма. Тук хубавото е бившата автогара и мислим да направим конкурс за концепция за развитие на пространството\", заяви главният архитект. \nЗдравков коментира и проблемите около Ларгото. Според него се премествал фокусът от \"прекрасно експонираната археология на антична Сердика към няколко счупени плочки\". Архитектът е на мнение, че най-критичната точка е Ротондата, която става опасна през нощта заради голямото струпване на хора. \n    \n", "date": "2018.03.21", "title": "Избират с търг кой да продава книги на пл. \"Славейков\""}
{"url": "http://www.duma.bg/node/163210", "text": "Истинска паника настана сред родители в София  след обявяването на свободните места за прием за ясли и градини за новата учебна 2018-2019 г. в понеделник вечерта. Оказа се, че за пореден път има остър недостиг на места за яслените групи и за някои градински в определени райони. \nБлизо 9700 деца ще бъдат класирани за прием през есента в цяла София, или с 200 по-малко от миналата година. Тази година бройката бе обявена месец по-късно, заради промени в последния момент в правилата за прием. \n Едва 1447 малчугани от набор 2017 г. обаче ще могат да влязат в яслите. Бройката за родените през 2016 г., които също са в яслени групи, е 2111. Тепърва ще се изяснява за колко деца няма да има място, тъй като документи се подават до 10 май, а класирането ще излезе два дни по-късно. Малко над 3000 са свободните бройки за набор 2015, а за родените през 2014 г. местата са под 300. За децата от предучилищна възраст се очаква да останат доста свободни бройки, тъй като много от тях ще бъдат записани в подготвителни класове в училище. \nРодителите са шокирани от нулевия прием в някои градини за най-малките, родени миналата година. Заради него някои от тях изпускат предимството, което се дава при прием на второ дете, когато в същата градина е записано по-голямото. В райони като \"Лозенец\" пък има едва по 10-15 места за набор 2017 г. в една забавачка. Недостиг има и в район \"Триадица\". \nЗа първи път електронната система за прием изкарва на светло записването на деца с хронични заболявания. Техният прием е надпланов, тоест над 25-те деца, които могат да бъдат приети по общ ред. Много директори вече обявиха, че ще пуснат законоустановените до 5 бройки на болни деца в група. Това обаче предизвика гнева на други майки, които не смятат, че деца с алергии и дерматити трябва да имат предимство при класирането. \nНякои родители пък се обявиха срещу допълнителните точки, които се дават за деца, родени в рамките на две години. Масово майките се възмущават, че новите правила за прием бяха обявени в последния момент и не са имали време да реагират. Много от тях са разчитали да ползват бонус заради местоработата си и сега откриват, че той беше премахнат. Гневните родители дори призоваха за протест пред парламента наесен заедно с всички неприети деца. Те недоумяват и как при постоянно спадаща раждаемост, местата в градините все повече не достигат.   \n", "date": "2018.03.21", "title": "Родителите в София в паника заради приема в забавачките "}
{"url": "http://www.duma.bg/node/163211", "text": "Няма как на всяка дупка да има полицай, но навсякъде ще дадем предписания. Така вътрешният министър Валентин Радев даде да се разбере, че няма да изпълни премиерската заръка всяка пукнатина на пътя да бъде съпроводена с униформен и чиновник от АПИ. Все пак полицаите щели да сигнализират, ако видят, че има нарушена пътна обстановка и проблеми с настилката. В телевизионно интервю Радев заяви, че разговарял с регионалния министър Николай Нанков по въпроса за дупките по пътищата. \nРадев се срещна вчера с кметовете на населените места в Плевенска област и с ръководството на местната полиция. Една от темите е била искането на общините за дежурен полицай 24 часа в денонощието. \"Не можем да сложим дежурен навсякъде. Професионалното ръководство е направило карта. Ще има разположени мобилни екипи\", измъкна се и от тази отговорност министърът. Районите, в които няма дежурен инспектор, щели да имат достъп до полицейска услуга по всяко време. \"Всички критикуват МВР, но искат полиция. Това не е лоша практика. Нека е ясно едно - частните охранители само ще помагат, а полицията ще върши работата\", защити той идеята за частна охранителна полиция към общините. \nНа срещата била обсъдена и ситуацията с камерите по пътищата. \"Моят акцент беше събираемостта на глобите. Хората трябва да знаят, че рано или късно законът ще ги настигне. Ние и досега с наличните камери успявахме да установяваме нарушенията\", твърди Радев.   \n", "date": "2018.03.21", "title": "Няма как полицаите да пазят дупки, призна Радев"}
{"url": "http://www.duma.bg/node/163212", "text": "Антикорупционният фонд сезира прокуратурата и АДФИ за фалшифициране на данни в документацията на победителя от обществена поръчка за санирането на блок 38 в жк \"Ален мак\" в Благоевград. Първоначално офертата на победителя \"Менкаура\" ЕООД е обявена за несъответстваща, защото не покрива критерия да е изпълнилa строителство по поне два сходни обекта. Шефът на компанията Димитър Атанасов посочва 4 изпълнени поръчки, заявява се и като подизпълнител на ХУФУ ЕООД при изграждане на детска градина в Плевен. Така комисията класира \"Менкура\" за следващ етап в процедурата. \nАнтикорупционният фонд обаче установява, че при изграждането на детската градина ХУФУ не е имала подизпълнители. Това потвърждава и кметът на Плевен Георг Спартански. Фондът подозира, че Атанасов е предоставил неверни данни в декларацията по чл. 51 от ЗОП, което според НК е нарушение на закона. \"Малко вероятно е да става въпрос за случайна грешка. Димитър Атанасов сам си е предоставил референция за добро изпълнение от името на ХУФУ в качеството на собственик и управител на дружеството. Това е преднамерено подвеждане на контролния орган и целенасочено заобикаляне на законовите норми по поръчка с висок материален интерес от 1 158 757,3 лв. без ДДС\", констатира Антикорупционният фонд. \nПри разследването става ясно, че при тръжната процедура в Благоевград е имало достатъчно публична информация, че фирмите на Атанасов са свързани с компрометирани проекти. По обществената поръчка за санирането на блока, спечелена от \"Менкаура\" ЕООД, оферти са подали още 5 участници, които обаче са отстранени още на фаза \"техническо предложение\". \"Менкура\" печели без реална конкуренция, което поражда допълнителни съмнения за прозрачността на процедурата.   \n", "date": "2018.03.21", "title": "Антикорупционният фонд дава поръчка за саниране на прокуратурата"}
{"url": "http://www.duma.bg/node/163221", "text": "Жителите на село Катуница и местната власт в община Садово са готови да излязат на протест срещу концесия за добив на подземни богатства в района. Местните недоволстват, защото концесионерът ще дупчи плодородна земеделска земя, която се намира близо до река, но и до бивше сметище. Още през септември м.г. общинските съветници от различни политически сили се обявяват срещу намеренията за допълнителен добив на инертни материали. С 14 гласа общинският съвет в Садово определя като \"недопустимо разкриването на нови концесионни площи\" и настоява за по-строг контрол от компетентните институции във връзка с незаконния добив на инертни материали. \nВъпреки позицията на ОбС и кметове от района, многобройните жалби, предупреждения и становища на 9 февруари 2018 г. по предложение на енергийния министър Теменужка Петкова Министерският съвет разрешава добив на подземни богатства от находище \"Кацара\", което се намира в землищата на садовското с. Катуница и на още три други села. Общинският съвет на БСП в Садово упълномощи съветниците и кметовете си да направят всичко по силите си, за да спрат 35-годишната концесия. Те са готови да инициират и местен референдум. Има готовност и за протест, заяви за ДУМА лидерът на местните социалисти и председател на общинския съвет в Садово Атанас Телчаров. \nЖителите на община Садово са обезпокоени, че инертни материали ще се добиват до р. Чая, на плодородни земеделски земи и в близост до водоизточници и депо за съхранение на производствени отпадъци от КЦМ-Пловдив, както и депо с утайки от пловдивската пречиствателна станция за отпадни води. В непосредствено съседство с нарочената за добив площ вече има концесии за добив на баластра. \nКметът на Катуница Красимир Юруков и кметът на Община Садово Димитър Здравков са подавали многобройни сигнали за незаконен добив на инертни материали. Местните твърдят, че от години багери копаят дъното на река Чая. Всичко се случва в опасна близост до депото за утайки на пловдивската пречиствателна станция. Техниката мистериозно изчезва всеки път, когато има сигнал до контролните органи. През септември м.г. местен успял да заснеме нарушителите. От РИОСВ-Пловдив потвърждават, че на мястото е констатиран незаконен добив на баластра, но не е установен извършителят. Изпратен е сигнал до Пловдивската районна прокуратура, но оттам отказват да образуват досъдебно производство. \nКонцесията се разгръща на 235 декара в близост до реките Чепеларска, Чая и Марица. \nСрещу решението на МС вече е подадена жалба в съда. Обжалва се и ОВОС на пловдивския РИОСВ, с която концесията е разрешена. \n \nДоговорът е в полза на \"Арт Принт\" ЕООД.  \nУправител на дружеството е Константин Филипов, син на Илиян Филипов - собственик на транспортния гигант ПИМК ООД. Слуховете твърдят, че фирмите се ползват с благоволението на управляващите, затова и местните се притесняват дали някой ще обърне внимание на протестите им. \nБизнесът на ПИМК ООД започва с производство на снаксове. Постепенно Илиян Филипов и съдружникът му Пенко Несторов започват да купуват камиони, с които да извозват продукцията си. За близо 20 г. тировете им са над 1200, а бизнесът на компанията е най-разнообразен. Имат концесии за добив на трошляк и баластра, кандидати са за концесионери на пловдивското летище. Миналата година получиха за 27 г. и интермодалния терминал в Пловдив. Кандидатстват по обществени поръчки за добив на инертни материали, доставка на медицинска техника и оборудване, строителство на жилищни сгради и др. Медийни публикации твърдят, че моторната шейна, с която катастрофира транспортният министър Ивайло Московски, е била на шефа на ПИМК. Слуховете допълват, че при инцидента Московски е почивал в хотел на Филипов. \n Голяма част от земята в местността Кацара представлява частни имоти, в които най-често се отглеждат жита и слънчоглед. Собствениците на земи на територията на инвестиционното предложение са силно обезпокоени от евентуалните последици от реализирането му - унищожаването на стотици декари плодородна земя в Тракийското поле. Местните производители подозират, че ако започне да се копае до нивите им, това ще повлияе на подпочвените води, ще намали плодородността на земята, съответно и цената на продукцията и имотите им. \nИма и доклад от главния специалист \"Екология, транспорт и земеделие\" Атанас Иванов, в който се цитира становище на садовския кмет с дълъг списък от мотиви срещу подобна концесия в Кацара. - Г-н Юруков, защо жителите на Катуница и вие се обявихте против поредната концесия във вашето землище? \n- Катуница е земеделски район. Хората тук, малки и средни земеделци, разчитат на плодородна земеделска земя. Разрешителното, подписано от Теменужка Петкова като министър на енергетиката, приятелката на Гинка, е пълен абсурд. Абсурдно е и поведението на Министерството на околната среда и водите, при цялото ми уважение към министър Нено Димов. Така се нарушава Конвенция на ООН срещу опустиняване на плодородна земеделска земя, да не говорим, че има и национална програма 2014-2020, която е във връзка с тази конвенция! \nТочно на плодородна земеделска земя на тия тарикати от \"Арт Принт\", дъщерна на ПИМК ООД, им е разрешено да копаят баластрата. Дори имат право вътре да заравят строителни материали и всякакъв вид отпадъци, в това число и биологични и химически. А като положат отгоре 40-50 см хумусен слой? да кажат \"ние рекултивирахме\". Това е пълен абсурд! \n- Смятате ли да се противопоставите на разрешението на Министерския съвет и по какъв начин? \n- Вече се противопоставяме според нашите възможности и това, което законът позволява. Стигнали сме до Административния съд, където обжалваме заповедта за концесията, подписана от Теменужка Петкова. \nНаправил съм и възражение до министъра на околната среда и водите във връзка с ОВОС, който се направи и със становището на експертния съвет, който мина в РИОСВ Пловдив. Като мярка земеделските производители и селото са готови, ако концесията тръгне, да отидем на място, за да попречим на машините да копаят.  \n- Напоследък порои станаха причина за преливане на реки и язовири, новата концесия е в близост до р. Чая. Има ли опасност за населението в този аспект? \n- В района вече има концесия, която е в непосредствена близост до старото корито на река Чая. Новата пък е в непосредствена близост с бившето сметище на Пловдив, което в по-голямата си част е собственост на общината, а в другата - на КЦМ АД. Говорим за отлежали екологични проблеми, които висят вече 27-28 г., държавата още не намира начин да финансира рекултивирането на сметището. Още по-голям проблем е, че преди 15 г. на общинска земя на западния бряг на р. Чая ВиК Пловдив е разположило едни утайки. Ако тази концесия тръгне, това ще наруши брега на реката, а утайките, разположени на около 200-300 дка, ако тръгнат по реката, ще се уталожат в Турция и Гърция. Това ще е абсолютна екологична катастрофа. Говорим за утайки от пречиствателна станция на Пловдив, представяте си какво ще последва... \nУви, проблемът сякаш не интересува никого. Канили сме и Басейнова дирекция, и РИОСВ - никой не уважи сигналните ни писма, не дойде тук и не взе мерки по този проблем. Новата концесия може само да го задълбочи. \n- Мислите ли, че ще ви чуят? \n- Сегашното правителство няма да го направи. \nНие сме малка община - 16-17 хил. души, 12 населени места. Горе-долу успяваме да се оправим с бюджета, с данъците и събираемостта им. Правим така, че нещата да се случват. Успяваме да асфалтираме улици, да правим тротоари и детски площадки... Не сме от тези, които само мрънкат и висят на врата на управляващите или на министър-председателя. Ние си вършим работата. Но тук идват хора, които крадат националното богатство! Ще ми казва еди-кой си, собственик на ПИМП, че правел земята по-плодородна. Той ще въздейства върху водата, върху въздуха... В района вече има унищожена плодородна земя, пострадала от подобни концесии. \n Важно е да се подчертае, че в общинския съвет на Садово всички политически сили бяха единодушни срещу съсипването на земята и отдаването на нови концесии. \nЗемеделието е основен поминък при нас, в района има много други законни и незаконни концесии, вече има проблеми с подпочвената вода. Навремето, през 90-те години, именно заради проблеми с подпочвената вода се прекрати и държавната концесия в района. В настоящето концесии се отдават наляво и надясно, без да се мисли за последствията. \nВ района има поне 4 места, на които се добиват инертни материали. Не виждам какъв е икономическият смисъл от разкриване на още една концесия, още повече че държавата не си влиза във функциите. Нито Басейнова дирекция, нито РИОСВ - писахме до всички възможни институции за незаконния добив на материали и резултатът е нулев, не се предприемат мерки от отговорните институции. По сигналите ни се образуваха много проверки, за съжаление всяко чудо е за три дни.  \nЖалим решението на МС и решението на РИОСВ за ОВОС, който направиха. На общественото обсъждане ние като община и много от собствениците на земи отправиха сериозни възражения.   \n", "date": "2018.03.21", "title": "Катуница и Садово готвят бунт срещу нова кариера  "}
{"url": "http://www.duma.bg/node/163213", "text": "Конституционният съд реши да образува дело за Истанбулската конвенция, съобщиха вчера от пресцентъра на институцията. Магистратите единодушно допуснаха за разглеждане по същество конституционното дело, образувано по искане на 75 народни представители. Докладчик по делото е съдия Анастас Анастасов, бивш депутат от ГЕРБ. КС бе сезиран от ГЕРБ на 8 февруари. Подписката внесоха председателят на правната комисия Данаил Кирилов и Тома Биков. Управляващите поискаха становището на КС дали Истанбулската конвенция съответства на Конституцията и дали подлежи на ратификация. \nДУМА припомня, че на 7 март парламентът отхвърли предложението на БСП за провеждане на референдум с въпрос: \"Против ли сте НС на Република България да ратифицира т.нар. Истанбулска конвенция от 11.05.2011 г.?\". Внесохме предложение за допитване, след като приемането на конвенцията в МС и внасянето й в НС предизвика огромно напрежение в обществото и сблъсък на позиции, заяви тогава лидерът на БСП Корнелия Нинова. Тя припомни, че позицията на левицата не е променена от 2013 г., когато Кристиан Вигенин като външен министър е информирал парламента, че поради спорни текстове не би трябвало да се пристъпва към ратифициране на документа. По-рано същия ден МС взе решение за оттегляне от НС на законопроекта за ратификация на Истанбулската конвенция.   \n", "date": "2018.03.21", "title": "КС реши да образува дело за Истанбулската конвенция"}
{"url": "http://www.duma.bg/node/163214", "text": "Близо половин година ще остане затворен пътят Смолян - Мадан заради голямото свлачище, започнало на 6 март и обхванало 35 дка. Зоната остава опасна и за хората, и за работниците, става ясно от доклад на АПИ. Според ръководителя на експертната група от АПИ доц. Стефчо Стойнев, ако се махнат скалните маси от шосето, може да се наруши равновесието на блока отгоре и цялото количество скална маса може да се срути на пътя или в долината на река Черна. Тепърва трябва да се укрепят и запълнят пукнатините, да започне процес по отводняване и да се изградят две силови конструкции, посочва Стойнев.  \nНовият път, който ще свързва откъснатите села, ще бъде готов най-рано другата седмица, каза председателят на УС на АПИ инж. Дончо Атанасов. Предстои асфалтиране и обезопасяване на пътния участък с мантинели, което може да се забави заради очакваното влошаване на времето. От АПИ увериха, че още днес заобиколният пътя ще бъде пробит. Алтернативният маршрут за тежкотоварните камиони сега е през Рудозем - Смилян, а за леките автомобили - и през Смолян - Фатово - Рудозем. \nМеждувременно зимата се върна със снежни бури, на места и с обилен дъжд. Русенските села Просена, Долно Абланово, Ново село и Басарбово са без ток, както и 7 села в Шуменско. Без ток са абонати в Каолиново, Враничево и Пристое. 10-15 см е снежната покривка в Търговищка област. Между селата Лиляк и Александрово има активирано свлачище и движението е в една лента. Затворен е Kотленският проход заради периодично закъсали автомобили. Бурен вятър образува преспи в района на Твърдица и прохода \"Вратник\" в Сливенска област. Снежната покривка там е 10-15 см. Въведено е ограничение за тирове по пътя Котел - Омуртаг заради пропадане на пътя край село Тича. \nВ Шуменска област преливат язовирите \"Тича\" и \"Кълново\" - съответно с около 10 куб. м и 0,5 куб. м, по данни от вчера на Басейнова дирекция \"Черноморски район\". Карнобатското село Сърнево очаква голяма вълна от два преливащи язовира в Екзарх Антимово и Церковски, които се изпускат контролирано и се оттичат в местната река. Водосборът им обаче е точно в селото, което реката пресича. Кметът на Карнобат Георги Димитров обяви готовност за евакуация на жителите, екипи на пожарната слагат пясъчни диги до застрашените къщи. Заради бурен вятър пристанище Бургас е затворено за всякакви плавателни съдове.  \n \nОколо 150 са язовирите в тежко техническо състояние, потвърди вчера министърът на икономиката Емил Караниколов, след като преди два дни докладва за 130 опасни съоръжения. На днешното заседание на Министерския съвет се очаква да бъдат обсъдени предложените преди седмица промени в Закона за водите. Те предвиждат категоризация на язовирите на малки и големи и създаване на държавно предприятие за ремонт и поддържане на общинските язовири, които местните власти нямат пари да стопанисват. Предлага се също създаване на държавна фирма, която да поддържа язовирните стени и санитарно-охранителните зони, докато собствеността на изоставените водоеми бъде прехвърлена на държавата. Още не е ясно обаче колко средства ще са нужни за целта, тъй като не се знае колко общински язовири ще поеме държавата. Само за ремонта на стената на язовир \"Бели Искър\" са нужни между 30 и 60 млн. лв., уточни Караниколов. Идеята е да се създаде държавен фонд за поддръжка на водните съоръжения, който ще се пълни от вноски на собствениците и ползвателите на всички язовири. Като начало ще се разчита на държавния бюджет, допълни министърът.   \n", "date": "2018.03.21", "title": "Свлачището затвори за 6 месеца пътя Смолян - Мадан "}
{"url": "http://www.duma.bg/node/163215", "text": "КНСБ и КТ \"Подкрепа\" искат да се свика спешно заседание на временната комисия за продажбата на активите на ЧЕЗ, на което да присъства кандидат-купувачът \"Инерком\". Това става ясно от писмо на двата национално представителни синдиката, внесено в парламента. Целта е \"Инерком\" и държавните институции да дадат отговор на три ключови въпроса. Първият се отнася до социалните измерения на сделката с оглед запазване на доходите и социалните придобивки на работещите в ЧЕЗ, поемане на ангажименти за запазване на работните места, политика за ръст на доходите, запазване на социалните придобивки чрез колективен трудов договор. Другият въпрос е свързан със стратегията за развитие на дружеството - инвестиции и производствена програма, гаранции за запазване на социалните придобивки при предложение за актуализацията му. Третият ключов проблем за синдикатите е свързан с ценовата стратегия на дружеството и социалните измерения за потребителите на електрическа енергия в България, включително фирми и домакинства. \nКНСБ и КТ \"Подкрепа\" настояват на дискусията освен енергийните им федерации и кандидатът за купувач на активите на ЧЕЗ \"Инерком България\", да присъстват енергийният министър Теменужка Петкова и ръководството на КЕВР. \nСиндикатите припомнят, че още през 2004 г. енергийните федерации и ръководствата на КНСБ и КТ \"Подкрепа\" заявиха, че електрическата енергия е жизнено необходима услуга за потребителите, която трябва да бъде достъпна за всеки и само държавата може да гарантира сигурност и устойчивост на доставките.      \n", "date": "2018.03.21", "title": "Синдикатите искат временната комисия в НС за ЧЕЗ да изслуша Гинка "}
{"url": "http://www.duma.bg/node/163216", "text": "Районният съвет на БСП в столичния квартал \"Красна поляна\" прие проект за документ \"Основни положения и цели за лява политика на БСП\", изготвен от инициативна група от клуб \"Общинска политика\". Социалистите предлагат той да бъде обсъден на заседание на Националния съвет на партията. \nВ документа се посочва, че развитието на България след политическите промени 1989 г. е довело до принизяване на ролята и мястото на държавата в икономическите, финансовите, социалните и други процеси на развитие и функциониране на общество. Налице са висока безработица и емиграция на млади хора, формиране на нови обществени групи - \"работещи бедни\", мизерстващи пенсионери, търговци със здравето, образованието, науката и културата. В обществото има крещящото усещане за липса на справедливост и социална солидарност, дълбоко неравенство, дисбаланс между личните и обществените интереси, липсата на свобода на словото, повсеместни корупция и рекет, срастване на властта с мутренски олигархически кръгове, липса на сигурност за гражданите и липса на ефективна борба с контрабандата, се посочва в документа.  \nСпоред авторите политиката на БСП трябва да изразява, отстоява и осъществява на власт с предимство потребностите и интересите на хората на труда, повишаване на техните доходи и на жизненото равнище. Левицата трябва да продължи да се бори за справедливост и солидарност, за съхраняване нацията и за опазването на природата.  \nГлавната цел на социално-икономическата политика на БСП е повишаване на жизненото равнище на хората. Това може да стане чрез повишаване на ефективността на икономиката, промяна на собствеността и на съотношението в разпределението на новосъздадената стойност и чрез провеждане на социална младежка политика. Нужно е по-хармонично развитие на регионите и на общините, да се повиши здравният статус на хората и да се извършат промени в пенсионното дело, категорични са социалистите.  \n    \n", "date": "2018.03.21", "title": "Социалисти от \"Красна поляна\" очертаха предизвикателствата пред БСП"}
{"url": "http://www.duma.bg/node/163217", "text": "Болници с над 50% общинска собственост да бъдат включени в забранителния за раздържавяване списък. Такава промяна в Закона за приватизация и следприватизационен контрол предлагат депутатите от БСП доц. Георги Йорданов, д-р Валентина Александрова, д-р Илиян Тимчев и Георги Гьоков. Те мотивират предложението си със срива на пазарните икономически условия в областта на здравеопазването, както и със започналата приватизация на общински болници, преди да бъде приета Националната здравна карта. Това застрашава националната здравна сигурност, смятат депутатите от левицата. ДУМА припомня, че през януари общинският съвет на Нова Загора реши общинската болница да бъде продадена. \nВ момента в забранителен за приватизация списък са само болниците с над 50% държавно участие в капитала. Ако народните представители приемат предложението на колегите си от БСП, в забранителния списък ще бъдат и общинските. От предварителната оценка на въздействието става ясно, че с влизането в сила на промяната административната тежест няма да се увеличи.  \nПредложението ще се гледа на предстоящото заседание на парламентарната Комисия по здравеопазване. \nДУМА припомня, че само преди дни от БСП внесоха и друго предложение за промени в Закона за здравното осигуряване. Те предвиждат всеки месец до пето число НЗОК да плаща на болниците 30% от средномесечните плащания през предишната година, а в края на месеца, след приемане на отчета, ще се прихваща предварително платената сума. Промяната е в чл. 47 на закона, който през 2015 г. бе редактиран така, че НЗОК да има право да реши от кой изпълнител да купува медицинска помощ и каква част от оказаната медицинска помощ да плати. Предложението на депутатите от левицата на практика връща старата редакция на чл. 47 от ЗЗО, като НЗОК плаща извършената и отчетена медицинска дейност след предоставяне на отчетни документи. Т.е., ако бъде прието изменението, предложено от БСП, на практика болничните лимити ще паднат. И това предложение е на д-р Александрова, доц. Йорданов, Гьоков и д-р Тимчев.     \n", "date": "2018.03.21", "title": "БСП настоява и общинските болници да не се продават "}
{"url": "http://www.duma.bg/node/163219", "text": "Кметът на старозагорското село Памукчии Георги Празов от ГЕРБ от месеци не ходи на работа, защото е заминал да работи в чужбина. Местните разказват, че селският управник по-често пребивавал във Франция, където има бизнес, а в Памукчии се връщал само за по няколко дни. Жителите се оплакват, че са оставени сами да се оправят и в отсъствието на кмета им се налага да пътуват до околните села, за да си извадят документи. \nОт общината казват, че кметът е в неплатен отпуск и се очаква да се върне до края на март. Оттам уточняват, че Празов вече е бил глобяван заради отсъствията си. Очаква се, след като Празов се върне в Памукчии, да бъде изяснено дали смята да живее в чужбина и да си подаде оставката, за да има частични избори, или предпочита да продължи да бъде кмет и ще се върне на работа. \nПразов станал кмет на селото преди 2 години и половина, а преди това е бил кметски наместник. Тогава също често отсъствал от работа. Хората го избрали за кмет, защото обещал да се поправи. Едно от предизборните обещания на Празов било да ремонтира рушащата се църква \"Света Петка\". Той дори сложил скеле, изкарал и разрешения за поправянето на църквата, но до ремонт така и не се стигнало.     \n", "date": "2018.03.21", "title": "Кмет от ГЕРБ изостави селото си, заминал на гурбет"}
{"url": "http://www.duma.bg/node/163218", "text": "Награденият от ексвътрешния министър Румяна Бъчварова със специална благодарност за добра работа бивш шеф на полицията в Асеновград Димчо Темелков ще бъде съден за прикриване на престъпления, подкуп и фалшифициране на статистиката. Това съобщиха вчера от пловдивската прокуратура. През август 2015 г. той е помогнал на петима души, извършили кражба, да избегнат наказателно преследване, смята държавното обвинение. След ареста им наредил да бъдат освободени, без да им се конфискува откраднатото. Две седмици по-късно приел предложение от друг \"да почерпи\", за да накара разследващ полицай да освободи арестуван. \nСпоред прокуратурата за близо година бившият полицейски шеф не е регистрирал общо 27 престъпления и не е докладвал за тях в прокуратурата. Целта му била да \"набави за себе си облага - повишаване на оценката му като ръководител на управлението, кариерно израстване и получаване на поощрения и награди\". В обвинението е записано, че Темелков е фалшифицирал статистиката за извършените в района му престъпления, намалявайки броя им, и така я представил пред началниците си в областната дирекция в Пловдив. \nПрипомняме, че през септември 2015 г. Темелков беше арестуван зрелищно, след като бе изведен с белезници от кабинета в полицейското управление.      \n", "date": "2018.03.21", "title": "Награден от Бъчварова полицейски шеф на съд за прикриване на престъпленияя"}
{"url": "http://www.duma.bg/node/163168", "text": "Президентът на САЩ Доналд Тръмп поздрави руския си колега Владимир Путин с преизбирането му в телефонен разговор, съобщи пресслужбата на Кремъл. \nРазговорът се е провел по инициатива на американската страна. \"Лидерите се изказаха за развитието на практическото взаимодействие в различни области, включително за осигуряване на стратегическа стабилност и борбата срещу международния тероризъм. По-специално бе подчертана важността от координирани усилия за ограничаване на надпреварата във въоръжаването\", казва се в съобщението. \nНа президентските избори Владимир Путин победи със 76,69% при избирателна активност 67,98 процента. \nСенатори републиканци предупредиха Доналд Тръмп да не прави опити да уволни спецпрокурора Робърт Мълър, разследващ руската намеса в изборите за президент на САЩ, предаде Би Би Си. \nСенаторът от Южна Каролина Линдзи Греъм заяви, че на Мълър трябва да се даде възможност да работи без никаква намеса. Греъм подчерта, че много републиканци споделят тази позиция. \n\"Както вече казах по-рано, ако той се опита да направи това (да уволни Мълър - бел. ред.), това ще е началото на края на неговото управление, защото ние осигуряваме върховенството на закона\", посочи сенаторът. \nСенаторът от Аризона Джеф Флейк също коментира, че последните изявления на Тръмп може да са знак за намерение да отстрани Мълър. Ден по-рано Доналд Тръмп отправи остри нападки срещу спецпрокурора с постинг в социалната мрежа Тwitter. Пресаташето на председателя на камарата на представителите - републиканецът Пол Райън, също заяви, че спецпрокурорът трябва да бъде оставен да работи. \nЛидерът на демократите в сената Чък Шумър призова колегите си републиканци към съгласие по разбирането, че евентуално уволнение на Мълър би било \"червена линия за демокрацията\", която не бива да бъде пресичана. \n    \n", "date": "2018.03.21", "title": "Тръмп поздрави Путин с преизбирането му"}
{"url": "http://www.duma.bg/node/163167", "text": "Бърнабич заплаши с оставка Министър-председателката на Сърбия Ана Бърнабич заяви, че може да подаде оставка, ако в правителството не се работи екипно. „С президента на Сърбия Александър Вучич ще започнем в най-скоро време преговорите за реорганизация на правителството. Правителството ще работи като екип, без прокарване на индивидуален дневен ред, в противен случай няма да съм председател на правителството”, каза Бърнабич.  Президентът на Словакия не одобри новото правителство \nСловашкият президент Андрей Киска отказа да одобри предложеното ново правителство, настоявайки, че е необходим по-стабилен екип, за да се облекчи напрежението, след като последният министър-председател напусна заради скандала с убийството на разследващ журналист. Киска заяви, че е отхвърлил предложението, внесено от действащия премиер Петер Пелегрини, чийто предшественик Роберт Фицо напусна миналата седмица.  Поредна стрелба в американско училище \nТрима души са получили травми при стрелба, избухнала във вторник сутринта в гимназия в Грейт милс в източната част на американския щат Мериленд, но инцидентът е овладян, съобщи телевизия ЕнБиСи. Медията допълва, че пострадалите са ученици, а единият от тях е стрелецът. Грейт милс е на около 100 км югоизточно от столицата на САЩ Вашингтон.  Прокурорите отново се захванаха с \"Фолксваген\" \nГерманските власти съобщиха за нова извършена от тях операция в главната квартира на „Фолксваген“ в рамките на разследване за манипулиране на финансовите пазари, свързано с прекомерните емисии на отработени газове от нови коли на немската компания. \"Документи и големи обеми данни\" бяха конфискувани от 13 офиса на VW във Волфсбург в началото на месеца, заяви говорител на прокурорите пред сп. \"Виртшафтсвохе\".    \n", "date": "2018.03.21", "title": "Кратки новини"}
{"url": "http://www.duma.bg/node/163187", "text": "Поетът Георги Константинов и художникът Иван Газдов представят двуезично издание \"Как се ражда дракон\" - поезия и графикатура, днес, 21 март, от 18 ч. в галерия \"Академия\", ул. \"Шипка\" 1, със специалното участие на проф. Ангел Станков - цигулка. Авторите посвещават изданието на Българското европредседателство 2018.  \nБлагодаря на щастливия шанс да съгледам свои стихове редом с удивителните графически видения на Иван Газдов, заявява Георги Константинов. Един художник, който постигна не само свой неповторим стил, но създаде и нов жанр в днешното ни изкуство. Графикатури - черно-бял метеорен дъжд в нашия унил духовен пейзаж. Дошли някъде от небето, те осветяват земните ни погледи, сътворяват странен колорит от черно и бяло, парят паметта ни с бодливи искри от тъжен хумор. Как умее Иван Газдов, този дързък графичен талант, да размесва лирика и ирония, болка и усмивка и да прави от тази невероятна смес късове светлина! Светлина, която, нека си призная, понякога осветява и моя поетически поглед към света. Неслучайно тази книга е обобщаваща метафора, сливат се понякога две различни творчески същества и най-неочаквано се появява един летящ дракон, казва поетът. \nВеликолепно е да се почувстваш осенен от поетичния импулс на Георги Константинов, един свят на вдъхновена мисъл, на странен парадокс, който блика спонтанно от думите на битието и се разполага в съзнанието с цялата мощ на интелектуалния човешки напредък, споделя Иван Газдов. Неговите стихове са комплимент за ума и брилянтен резултат от вътрешна необходимост, която избива във всяка творба като индивидуален филиз. Хиперболата е в мисълта, в самата идея за създаване и това е гениален дар, ослепителен и оглушителен, присъщ на малцина. Георги Константинов нагнетява в кратки редове очароващи фантазии, които стенат и скимтят, кротуват или ни гълчат, и са все по-напред от това, което си мислим. Не спирам да се удивлявам и да намирам вдъхновение за себе си. И съм безкрайно благодарен за това, че младичката и много ревнива Ерато (богиня на поезията) ни сближи, допълва художникът.   \n", "date": "2018.03.21", "title": "Как се ражда дракон  "}
{"url": "http://www.duma.bg/node/163169", "text": "Руският учен Леонид Ринк заяви, че е работил за разработване на отровното вещество, което според Лондон е било използвано срещу бившия руски шпионин Сергей Скрипал и дъщеря му. Но по думите му Москва не е участвала в отравянето им на 4 март, защото в противен случай Скрипалови вече щяха да са мъртви. \nПред РИА-Новости химикът заяви, че е работил в началото на 90-те години в държавна лаборатория в закрития град Шихан 27 години. Неговата докторска дисертация се базирала на развитието на „Навичок“ (\"Новак\"). „Голяма група учени от Шихан и Москва работеха по „Навичок“, допълва ученият. \nНо по думите му Москва не е участвала в отравянето на Скрипалови, защото „те са все още живи. Това означава или че въобще не става дума за системата „Навичок“, или че тя е била лошо приготвена (става дума за бинарни вещества, смесвани преди употреба) и небрежно използвана.“ Освен това Ринк констатира, че Лондон не дава на Русия образци от изолираното от тях вещество, защото „колкото и да се стараят специалистите, технологията винаги в някаква степен се различава. Това е своеобразен „почерк“. Веднага ще стане ясно, че това не е руска технология“. Освeн това „веднага след приложението британците са използвали антидот, следователно би трябвало те да знаят каква точно е била отровата“, добави ученият. \nМежувременно автомобилът, с който дъщерята Юлия Скрипал е била откарана от летище \"Хийтроу\" до дома на баща й в Солсбъри, е бил иззет за съдебна експертиза, съобщи в. „Дейли телеграф”. На 3 март тя била посрещната на летището от приятеля на семейството Рос Касиди и откарана до  Солсбъри. Касиди потвърди, че колата му е иззета за проверка. Според британското разузнаване отровното вещество може да е било скрито в багажа на колата. \nВеликобритания предпочита да сътрудничи с Организацията за забрана на химическото оръжие (ОЗХО) по „Случая Скрипал“, а не с руски следователи, заяви британският външен министър Борис Джонсън в интервю за „Дойче веле“. „Ще се доверяваме на експертите от ОЗХО“, каза Джонсън, отбелязвайки, че Лондон се отнася с недоверие към руските следователи. „Хайде да видим каква оценка ще направят те (експертите на ОЗХО)“, каза Джонсън. \nНо лидерът на Лейбъристката партия Джеръми Корбин призова правителството да предостави на Русия проби от химическия агент \"Навичок\". Той подчерта, че трябва да се отговори на въпроса откъде е дошъл химическият агент, преди да се предприемат допълнителни действия срещу Москва. Лейбъристът смята, че Великобритания трябва да си сътрудничи с Москва, въпреки че инцидентът доведе до влошаване на отношенията. \nЗаявлението на Съвета на ЕС по външните работи за отравянето на Сергей Скрипал съдържа спекулативни оценки без доказателства, се казва в коментар на Министерството на външните работи на Русия. „Министрите на външните работи на ЕС премълчаха, че Лондон не е запознал с резултатите от разследването не само собствените си съюзници, но дори и британските парламентаристи\", казва се в заявлението. \n    \n", "date": "2018.03.21", "title": "Учен: Скрипалови щяха да са мъртви, ако е използван \"Навичок\"  "}
{"url": "http://www.duma.bg/node/163166", "text": "Бившият френски президент Никола Саркози бе арестуван по подозрения за корупция, в която е бил замесен и убитият през 2011 година либийски лидер Муамар Кадафи.  \nСпоред съобщение на вестник \"Монд\" Саркози е задържан под стража в градчето Нантер до Париж, където бе извикан в хода на разследването на делото за възможното финансиране на победоносната му президентска кампания през 2007 година от страна на Кадафи. Срокът на задържане е 48 часа, след което ще бъде предявено обвинение срещу бившия държавен глава. Саркози бе президент през 2007-2012 година. \nПрез пролетта на 2012 година френското издание Mediapart публикува документи, в които се твърдеше, че режимът на Кадафи е дал 50 млн. евро за нуждите на президентската кампания на Саркози. Делото по случая продължава до ден днешен. В рамките на разследването през 2016 година бе разпитан бизнесменът от френско-ливански произход Зиад Такиеддин. Той разкри, че в края на 2006 и началото на 2007 година е доставял от Триполи във френското Министерство на вътрешните работи куфари с пари в брой за 5 млн. евро. По  това време Никола Саркози бе министър на вътрешните работи. Два пъти бизнесменът е предавал парите на ръководителя на канцеларията на ведомството Клод Геан, а веднаж лично на Саркози в качеството му на кандидат-президент. Всеки път куфарите, които оставял Зиад Такиеддин, съдържали от 1,5 до 2 млн. евро в банкноти от 200 и 500 евро. В интервю за френска медия Такиеддин добави, че е получавал парите от шефа на либийското военно разузнаване Абдала Сенуси. \nПо случая вече бяха разпитани няколко лица. Един от тях Брис Ортефо, министър по време на президентстването на Саркози. Другото лице, което не само е било разпитвано, но е било също и задържано, е 59-годишният швейцарски гражданин Александер Джухри, бивш сътрудник на Саркози. През февруари бе издадена втора заповед за задържането му, преди няколко седмици той бе задържан в Лондон и освободен по-късно под гаранция. На 28 март предстои съдебно изслушване по случая. Джухри е добре известен сред десния политически елит във Франция. Той отказваше да отговори на призовката за разпит в Париж, след като бе обект на разследване, започнало през 2013 г. от съдиите, разследващи предишни твърдения, че Муамар Кадафи и неговият син Сейф ал Ислам са осигурили финансиране за усилията на Саркози да бъде избран начело на Франция. \nЗа финансиране от Либия на кампанията на Саркози либийските власти съобщиха в началото на март 2011 година. По-специално Сейф ал Ислам каза тогава в интервю за телевизия \"Евронюз\", че е поискал от Саркози, който по онова време беше президент, да признае факта, че е получил финансова помощ от либийското правителство. Последваха разследвания на независими журналисти в самата Франция. \nСаркози омаловажаваше обвиненията като твърдения на отмъстителни членове на либийския режим, които му били гневни за участието на Франция в ръководената от САЩ военна намеса, която сложи край на 41-годишното  управление на Кадафи. \nПо-рано това десетилетие се водеше разследване и за финансовите връзки на Саркози с покойната в момента Лилиан Бетанкур, която бе собственичка на козметичната компания\"Лореал\" (L'Oreal). Следователите обаче не намериха нищо незаконно в предоставените факти и улики.        \n", "date": "2018.03.21", "title": "Бившият френски президент Саркози арестуван за подкуп  "}
{"url": "http://www.duma.bg/node/163188", "text": "- Честито, господин Джевелеков! \"Вездесъщият\" завоюва поредното голямо признание - на 22-рия \"София филм фест\". \n- Благодаря. Двете награди - на гилдията на българските кинокритици и на световната асоциация на професионалните кинокритици - ФИПРЕССИ, са авторитетно признание за качествата на филма и наистина ни зарадваха. \n- Когато миналата есен стана ясно, че \"Вездесъщият\" печели трите най-важни награди на \"Златна роза\" - на журито, на критиката и на публиката, си казах, че това е рядко съвпадение. \n- Това ме изненада, още повече, че запознатите с историята на фестивала казаха, че се случва за първи път. \n- Вие как приехте тази единодушна оценка? \n- Това признание, към което трябва да прибавим призовете за най-добра мъжка и женска роля (Велислав Павлов и Теодора Духовникова), няма как да не ме радва. \n- Смята се, че воайорството е присъщо на човека по природа, но хората може да го правят по различни причини. \n- Героят ни започва невинно своето приключение - слага скрити камери в дома на болния си баща, откъдето изчезват ценни вещи. След като бързо открива кой е крадецът, вместо да приключи с камерите, той поставя околния си свят и най-близките си хора под постоянно скрито видеонаблюдение, защото вече е заразен от силата на тайното знание. Разказвайки за високо технологичното воайорство, разсъждаваме за властта и силата, които дава тайното знание, и за тежестта, която човек понася, когато си помисли, че може да е Вездесъщ. И както се вижда във филма, тази тежест е непосилна за чувствителния и интелигентен човек. \n- \"Трябва да знаеш само толкова, колкото можеш да понесеш. Дори една истина в повече може да те убие.\" Тази реплика във филма звучи библейски... \n- Това е реплика на послание от Библията - \"...и ще познаеш истината, и истината ще те направи свободен\". \n- Но...? \n- Но очевидно тази максима не е универсална. Особено ако придобиваш истината по непозволен и таен начин. \n- Темата е актуална и в съзвучие с широката достъпност на технологиите, но по-големият въпрос, който поставя филмът, за мен като зрител, е за морала. \n- Моралът, подобно на бъдещето - не е каквото беше... Ние избрахме да разказваме за тези тенденции и проблеми през частния случай и личната история. Между редовете се поставя и въпросът какво правят медиите. Защото именно те продуцират този ексхибиционизъм и воайорство. В телевизионните програми, във вестници и онлайн издания преобладават жълтите новини и навлизането в личното пространство се харчи най-много. А когато нещо се харчи, нормалните търговски закони проработват и предлагането се увеличава. Тоест, медиите, които би следвало да бъдат и коректив, и възпитател в някаква степен, по-често правят точно обратното. Те са в основата на снижения праг на усещане и уважение към другия и личното му пространство, или морала, за който вие говорите. \n- Къде виждате морала наоколо като пример? \n- Слава Богу, има и хора, достойни за пример. \n- На мястото на кого от героите във \"Вездесъщият\" бихте се поставили?  \n- Дано не прозвучи претенциозно, но съм принуден, бидейки режисьор, да се поставям на мястото на всеки герой. Така ми е по-лесно да работя и да общувам с актьорите - когато самият аз се опитвам да стъпя в техните обувки. Това е особено изживяване, доста шизофренично, но е интересно и наистина ми помага. \n- Успявате ли да оправдаете персонажите, всеки от които има своите прегрешения? \n- И най-големият злодей е човешко същество. Да кажем - опитвам се да разбирам мотивите им. \n- Впрочем, с Матей Константинов как работихте съвместно върху сценария? \n- Нещото, което със сигурност много ни помага в работата с Матей, е, че сме много близки приятели. Познаваме се и работим заедно от много години, съдружници сме с него и с Георги Димитров в \"Мирамар филм\". И дисциплината на отношенията, която налага работата ни заедно, ни помага по-фино и без много его-сблъсъци да намираме правилния модел на работа. Конкретно за сценария - на идейно ниво обсъждаме нещата в по-широк кръг в офиса, колегите ни също участват в дискусиите. Така създаваме историята и характеристиката на героите. След което с Матей по интернет си изпращаме това, което всеки е написал, и правим някакви предложения, корекции и т.н. После отново се събираме, обсъждаме и... ако имаме сили и късмет - стигаме докрай. \n- С \"Love.net\" и \"Вездесъщият\" казахте ли всичко по темата за хората в новите технологии или предстои продължение? \n- Как да кажеш всичко за нещо необятно?! Със сигурност не сме, но и не сме имали такова намерение. Нито сме имали идея за трилогия, както е модерно напоследък, нито искаме да си пришием такава. Развитието на технологиите е смайващо бързо. Твърди се, и то от много умни хора, че в рамките на изключително обозримо бъдеще, от порядъка на 10-15 години, животът ще бъде коренно различен, именно заради тези технологии. Не можем да си представим какво ни чака съвсем скоро. Има много модели на бъдещето - и в литературата, и в киното - за това накъде отива светът... Накъдето и да е - дано да е за добро. \n- Встрани от филма - напоследък в обществото е много актуална темата за камерите. Особено когато става дума за деца, хората най-силно се вълнуват. Какво е вашето мнение: да бъдат ли поставени камери в детските градини или не? \n- Следя дискусиите... Развитието на тези технологии за видеонаблюдение е започнало с тезата за превенция на престъпността. Постепенно идва бумът на опасване на целия свят с камери - само в Лондон например, имало над 200 000 служители, които обслужват системата. Тези камери регистрират и кражби, и други престъпления, но те записват и нашите целувки, въздишки, сълзи... Конкретно за детските градини - темата за повсеместното налагане на видеонаблюдение ще става все по-актуална и сложна. Интересно ми е кога ще бъде повдигнат въпросът за поставяне под постоянно видеонаблюдение на политиците, например! Защото е твърде лесно и фалшиво да се излъчва т.нар. парламентарен контрол по телевизията... Така че темата е универсална. Може да се получи ефектът на доминото - днес ще разрешат камери в детските градини, утре - в училищата, а вдругиден - навсякъде... И трябва да признаем, че може да станем свидетели на много интересни неща... \n- Вие сте и режисьор, и продуцент - по-сигурно и по-спокойно ли е да се прави филм, когато сам контролирате и финансирането, и художествения процес? \n- Със сигурност да. Защото сме в България, а тук продуцирането на един филм е свързано с изключително много трудности. Когато ние в \"Мирамар\" се захващаме с наш проект, той не би бил възможен без допълнителните средства, които осигуряваме, включително от джоба си. За нас производството на кино е изключителен лукс. Защото имаме работеща фирмена структура, която трябва да поддържаме, а зарязваме другите си дейности, от които се храним, и това води до един по-труден финансово период, след който трябва да наваксваме. Така че със сигурност това е по-добрият вариант, тъй като не мога да изисквам подобни саможертви от някой продуцент с друго мислене. \n- С такава идея ли създадохте навремето \"Мирамар\"? \n- Говорим за преди близо 20 години... Направихме \"Мирамар\" с ясната концепция да се занимаваме с кино, като си давахме сметка, че това няма как да стане от раз. Започнахме работа с реклама, това ни даде много опит в снимането. И днес работим в рекламния бизнес, добре пласирани сме в криейтива и организирането на корпоративни събития... Бяхме наясно, че не можем да се храним с кино, но искахме да започнем да го правим, и това се случи, макар и не веднага. \n- Какво е мнението ви за копродукциите? \n- Копродукциите имат един основен голям недостатък: трябва много дълго време да напасваш пъзела. Губиш възможността да действаш оперативно и свободно. И когато творчески си готов да снимаш, не можеш да го направиш, защото все още наместваш някакви частици от този пъзел. Отнема много време и е доста сериозна бюрокрация. Трябва да имаш нерви и да приемеш, че ще реализираш филма си няколко пъти по-бавно. Освен това неминуемо води до някакви зависимости и компромиси, тъй като зад всяко участие на друга държава има някакво изискване, което трябва да покриеш. Но... няма пълно щастие. \n- В програмата на \"София филм фест\" тази година има 22 нови български филма. На какво според вас се дължи този своеобразен рекорд? \n- Със сигурност звучи добре и е някакъв положителен знак. Друг е въпросът, че това се получи заради неуредици с финансирането, които продължаваха година и половина или две. Включително и нашият проект беше блокиран, тъй като някой съдеше НФЦ.  \nТоест, филмите, които трябваше да се снимат през тези нулеви две години, се снимаха, когато това стана възможно и излизат накуп сега. \n- Повечето от тези филми обаче може и да не стигнат до най-широката публика. Подкрепените от някоя телевизия имат шанс да бъдат излъчени, но другите? \n- Сигурен съм, че няма български филм, който да е добре направен, неговите автори и продуценти да искат той да бъде излъчен по някоя от националните телевизии и... да нямат тази възможност. Има обаче немалко автори и продуценти, които се отнасят изключително надменно към публиката и не правят никакво усилие филмът им да бъде видян от повече хора. Всеки може да го тълкува както си иска... \n- Имате ли време да гледате кино като зрител? \n- Това е основното нещо, което правя систематично. Имам способността при първия ми досег с даден филм да бъда спонтанен зрител и да изживявам удоволствие. На \"второ четене\" идва ред на анализите. \n- Какво предстои на \"Вездесъщият\" в близките месеци? \n- Тези дни го показахме на фестивал на българското кино в Прага, организиран перфектно от Българския културен център. Прожекцията бе в наистина изумителния кино-театър \"Луцерна\" - един от най-старите в Европа, създаден през 1909 г. от Вацлав Хавел - дядо на легендарния чешки драматург и президент, носещ същото име. Отзивите и на чехите, и на българите след прожекцията бяха смущаващо добри. Предвидени са прожекции в Лондон, Париж, Амстердам. Канени сме на международен фестивал в Чикаго в края на април... \n- На срещите с публиката какво ви е най-интересно? \n- Когато залата е пълна и хората остават след прожекцията да поговорим. Зрителите харесват филма, вълнува ги, кара ги да мислят и да любопитстват. \n- А кога ще видим следващия ваш филм като \"Куба е музика\"? \n- Много ми е приятно да чуя този въпрос! Нашата любов към Куба е от много години, затова и кръстихме фирмата си \"Мирамар\" - на името на квартала в Хавана, в който бяхме наели хасиенда с Жоро и Матей при първото ни приключение в Куба преди 15-16 години. Толкова харесахме Куба и музиката й, че когато години по-късно правихме филма, това беше огромно удоволствие за целия екип. Блясъкът в очите беше различен. Имахме възможност да обиколим цяла Куба и местата, където се прави музика. Благодарение на Йорданка Христова и нейните лични контакти, се срещнахме със световни звезди, до които нямат достъп далеч по-могъщи телевизии и компании, които се занимават с кино. С много голямо удоволствие бихме направили отново нещо подобно. \n    \n", "date": "2018.03.21", "title": "Камерите станаха част от живота ни  "}
