{"url": "https://duma.bg/50-praktiki-obuchavat-dzhipita-n200666", "text": "Едва в 50 лекарски практики в страната обучават общопрактикуващи лекари, като всеки от тях има право на трима специализанти. Това означава, че най-много 150 семейни лекари годишно може да завършват. Това стана ясно по време на XI научна среща - обучение на Сдружението на обучителите и изследователите в България по обща медицина, посветена на проблемите на пациентите с кардиологични заболявания.  Средната възраст на общопрактикуващите лекари у нас е 53 г., а за т.г. 66 млади лекари са записали специализация по обща медицина. От съсловието прогнозират, че до 10 години страната ще остане с много малко джипита. Според студентката по медицина в IV курс Петя Конакчиева още от студентската скамейка се насажда у младите медици неглижираност към специалността, независимо че тя е обширна и изисква широки медицински познания.    По време на форума специалистите споделиха проблемите от различно естество, като наблегнаха на недостатъчната координация между отделните институции, включени в обучението. Според последните изменения в наредбата за специализациите общопрактикуващият лекар и специализантът са в трудово-правни отношения, т.е. специализантите трябва да бъдат наети от общопрактикуващия лекар, който трябва да плаща заплата, застраховка гражданска отговорност и пр.", "date": "2019.10.02", "title": "50 практики обучават джипита"}
{"url": "https://duma.bg/obediniha-zakonite-za-barzoto-sledstvie-n200662", "text": "Правната комисия в НС одобри общ законопроект, който предвижда съкратеното съдебно следствие да не се прилага при тежки престъпления. До спешното заседание се стигна в петък след свикване на извънреден Председателски съвет на парламента по искане на \"БСП за България\". Важно е поправката в НПК да бъде приета достатъчно бързо, за да се приложи за случаите като този в Сотиря, коментира Крум Зарков.  ВКС изтегли на 7 октомври делото по предсрочното освобождаване на Джок Полфрийман, който излежа 12 години от присъдените му 20 за убийството на Андрей Монов. Съдът се мотивира с \"изключителния обществен отзвук\". За австралиеца е издадена заповед за експулсиране, която не може да бъде изпълнена, защото няма лични документи. На заседанието вчера беше разгледан общ текст от приетите на 25 септември на първо четене три проекта на БСП, \"Обединени патриоти\" и \"Воля\" за промени в Наказателно-процесуалния кодекс. Предложението бе прието от комисията без дебати, като окончателното решение трябва да бъде взето от пленарната зала. Според опозицията парламентът е приел взаимоизключващи се проекти, а според управляващите трите проекта заедно с този на ГЕРБ се допълват логически, обективно и фактически. Важно да бъде приета достатъчно бързо поправката в НПК, за да се приложи за случаите като този в Сотиря, коментира след заседанието зам.-председателят на ПГ \"БСП за България\" Крум Зарков. \"Миналия петък на предизвикан от БСП председателски съвет се разбрахме да дадем бързо старт на процедурата, с която да забраним съкратеното съдебно следствие за онези престъпления, които водят до смърт или тежка телесна повреда. Решението на правната комисия ще бъде докладвано в пленарната зала и при наличието на достатъчно политическа воля ще бъде прието възможно най-бързо\", заяви Зарков. Във връзка с предложението на ГЕРБ съкратеното производство да се остави в ръцете на съдиите, той посочи: \"Според нас тази идея е несъвместима с това, което решихме в правната комисия. Какво ще е нейното бъдеще, зависи от ГЕРБ, но според нас правилното решение е това, което беше гласувано от комисията\", уточни Зарков. Според него законопроектът на ГЕРБ е изключително проблематичен. Припомняме, че на 25 септември депутатите приеха четири законопроекта. Трите проекта на БСП, ОП и \"Воля\" за промени в НПК предвиждат да не се прилага съкратено следствие при тежки престъпления. Законопроектът на ГЕРБ за промени в Наказателния кодекс цели запазване на съкратеното производство по преценка на съдията и възможност за намаляване на присъдата до една пета. С 97 гласа за и 62 против народните представители запазиха съкратеното съдебно следствие на първо четене. Депутатите от ГЕРБ преди второто четене щели да предложат съкратеното производство да отпадне само за случаите на умишлени убийства, стана ясно от изявление на шефката на правната комисия Анна Александрова. ", "date": "2019.10.02", "title": "Обединиха законите за бързото следствие"}
{"url": "https://duma.bg/ivet-lalova-emotsionalno-e-ne-znam-oshte-kolko-finala-mi-ostavat-n200683", "text": "„Вълнувах се, смях се, имаше българска група, радвах се, плаках. Беше много емоционално това чакане на третия полуфинал – нямах представа нито колко са бягали в първия, нито колко ще бягат в третия. Няма да го крия – не се разочаровах, когато видях, че Илейн Томпсън не пристигна в коул-рума (залата, в която събират атлетите след загряването им). Защото са важни такива моменти. Важно е някой път и аз да имам късмет, въпреки че фаворитките изчезнаха – много им дойде програмата, според мен и пистата е особена, изпоконтузиха се. Вчера Дафне (б.а. Схипърс, която не стартира на финала на 100 м и отказа сериите на 200 м) буквално ми плака в прегръдката и ми каза „не искам така да свършва за мен това световно“. Но наистина се беше контузила сериозно - не успя да загрее дори вчера и си тръгна разплакана. Случват се такива неща. Но пък идват много нови момиченца, и момченца (б.а. Аминату Сейни от Нигер, която е с хиперандрогениизъм, но има право да участва, защото правило се отнася за дисциплините между 400 м и 1 миля), които са тук, за да влизат във финали и печелят медали. И се чудя как може аз самата още да се вълнувам толкова. Но сега е по-различно, защото оценявам повече, колко означава този финал. А и защото не знам колко още ми остават. Отново се сещам за професор Бономи (б.а. треньорът на Лалова), който винаги плаче, когато ме изпраща на коул-рум. Емоционално, този път е много емоционално. Преди старт огледах момичетата около мен и си преброих моите финали – световни, олимпийски, европейски, и това ми даде доста голяма сигурност. За много от тях това дори е първи полуфинал и те се вълнуват и аз трябваше да им бъда като пример, трябва да съм железна и стана добро бягане. Вчера беше по-трудно – първо бягане след подготовка. Имах нужда от него, за да се разбягам, да се вработя. Днес беше хубаво – видяхме, финиширахме заедно първите три, фотофинишът ни нареди една до друга. Беше рисковано, но на финал сме… Бономи каза на втори бягане лично за сезона, на трето – лично. Надявам се третото бягане да стане най-добро. Добре съм, нямам никакви проблеми. Надявам се утре да имам шанс и условия и късмет да направя още по-хубаво бягане.", "date": "2019.10.02", "title": "Ивет Лалова: Емоционално е, не знам още колко финала ми остават"}
{"url": "https://duma.bg/nad-polovinata-ot-parite-na-bolnitsite-otivat-za-zaplati-n200661", "text": "Средно между 50 и 60% от приходите на държавните болници отиват за заплати. Това става ясно от публикуваните на сайта на МЗ финансови отчети на болниците с над 50% държавно участие. Има обаче и болници, в които парите за персонал са по-малко. Например в инфекциозната СБАЛИПБ \"Проф. Иван Киров\" 12% от приходите отиват за заплати, в УМБАЛ \"Св.Марина\" във Варна - 39%, УСБАЛ по онкология ЕАД - 27%. В същото време в СБР МАРИКОСТИНОВО например за заплати отиват 74% от приходите на болницата. Все пак ръстът на заплатите не е много голям в сравнение със същия период на 2018 г. С малко по-високи заплати могат да се похвалят работещите в \"Пирогов\", \"Св. Анна\" в София (бившата Окръжна болница), софийската \"Св. Иван Рилски\", пловдивската \"Св. Георги\", университетските в Плевен и Варна, както и в болниците в Габрово, Кърджали, Пазарджик, Разград. Най-големи се приходите на \"Пирогов\". От НЗОК спешният институт е получил над 30,1 млн. лв. за първото полугодие, а от МЗ - 12,3 млн. Разходите са над 42,4 млн. лв., с което болницата е на плюс с около 500 хил. лв. За персонал отиват 58% от приходите. Просрочените задължения на \"Пирогов\" са 12,4 млн. лв., \"Александровска\" е с 11.4 млн. Университетската \"Св. Георги\" в Пловдив има 10,1 млн. лв. просрочени задължения, приходите й са над 72 млн. лв. за първите 6 месеца на годината, а разходите - 67 млн. лв., което все пак я изкарва на печалба с около 5 млн. лв. \"Св. Екатерина\", Инфекциозна болница, Педиатрията са без просрочени задължения. Без дългове е и \"Св. Иван Рилски\", чиито бивш директор д-р Дечо Дечев в момента е управител на НЗОК. Голяма част от приходите на болницата отиват за скъпи медицински изделия за неврохирургичните операции.  На всичките около 400 болници, които имат договор с касата, НЗОК е изплатила през първото тримесечие почти 481 млн. лв., а през второто - близо 501 млн. лв. За лечението на пациент болниците харчат средно до 4500 лв. В Инфекциозна болница например за пациент се харчат 3993 лв., а в \"Св. Екатерина\" - 4608 лв. Във варненската \"Св. Марина\" един болен струва 1996 лв. на ден. По данните на МЗ един леглоден в \"Пирогов\" е 400 лв., в \"Св. Екатерина\" е 1040 лв., а в психитаричната \"Св. Наум\" - 137 лв. ", "date": "2019.10.02", "title": "Над половината от парите на болниците отиват за заплати"}
{"url": "https://duma.bg/sportat-po-televiziyata-nova-portsiya-machove-ot-shampionskata-liga-ivet-byaga-na-final-n200689", "text": "Гледайте Футбол Шампионска лига по БТВ Екшън 19.55 Славия Пр - Борусия Д 22.00 Барселона - Интер по Ринг 19.55 Генк - Наполи 22.00 Ливърпул - Залцбург по Макс спорт 4 3.30 Гремио - Фламенго по БНТ 3 Лека атлетика 16.30 и 20.00 СП в Доха по Макс спорт 2 Тенис 7.00 Турнир в Токио (мъже) по Макс спорт 3 Волейбол Световна купа 9.00 Италия - САЩ 13.20 Полша - Япония по Евроспорт 1 Колоездене 16.00 Обиколка на Хърватия (II етап)", "date": "2019.10.02", "title": "Спортът по телевизията, нова порция мачове от Шампионската лига, Ивет бяга на финал"}
{"url": "https://duma.bg/spetsializantite-shte-badat-s-predvaritelen-dogovor-n200660", "text": "Специализиращите по държавна поръчка лекари ще могат да сключват предварителен договор с болницата, в която ще работят в следващите 3 години, предвиждат последните промени в проекта за Наредба 1 за специализациите. Младите лекари ще избират лечебното заведение и областта от списък, представен от МЗ. Промените се правят среща на здравния министър с младите медици и представители на БЛС. Публикуваната в момента Наредба 1 на МЗ предвижда специализантите по държавна поръчка да бъдат разпределяни в болници, избрани от МЗ след края на обучението им. \"Посоченият ред води до несигурност за специализантите, тъй като при започване на обучението си те не знаят къде ще работят след придобиването на специалност\", пише в мотивите за промяна на нормативния акт. След промените те предварително ще знаят къде ще работят след специализацията (лечебното заведение, което им е работодател и което е получавало субсидия).  Промените дават възможност да се осигури държавно финансиране при обучението на необходимите медицински специалисти и за лечебните заведения, които не са бази за обучение - общински болници и др., които ще могат да сключат договор с университетска база, финансирана от МЗ, в която да пращат специализантите си. Базите за обучение ще обявяват свободните места за специализанти на интернет портал, който ще бъде разработен и ще се поддържа от МЗ, а дотогава ще се информират по стария ред. В момента заемането на местата става след конкурс, но младите смятат, че няма конкретни критерии за избор на кандидата. С наредбата МЗ определя като критерии средния успех от следването и от държавните изпити, оценките по дисциплини, най-близки до специалността, резултата от проверка на познанията на кандидата по специалността, за която кандидатства и др.", "date": "2019.10.02", "title": "Специализантите ще бъдат с предварителен договор"}
{"url": "https://duma.bg/korespondentite-na-bnr-sashto-sa-sreshtu-svetoslav-kostov-n200658", "text": "17 кореспонденти на БНР в страната пуснаха до СЕМ позиция срещу генералния директор на общественото радио. В писмото си те уточняват, че всяка позиция, представена от редколегията на програма \"Хоризонт\" като легитимен представителен орган, е съгласувана с тях. Те застават зад искането за оставката на Костов и Управителния съвет на БНР. Като мотив посочват безпрецедентното спиране на радиосигнала и опитите за отстраняването от ефира на журналиста Силвия Великова. В момента обстановката в Радиото е нездравословна и оставането на Светослав Костов на този пост ще ескалира допълнително напрежение, смятат кореспондентите. Представителите на БНР в страната са възмутени, че се правят опити темата за спирането на ефирния сигнал да бъде подменена с финансови въпроси за размера на заплатите и хонорарите в БНР. Няма да показваме фишовете за заплатите си, тъй като това би принизило дискусията до ниво, каквото се опитват да наложат неизвестни за нас колеги, уверяват те. По-рано от СБЖ обявиха, че са получили международна подкрепа в позицията си по казуса. Съюзът посочи, че към тях са се присъединили Европейската федерация на журналистите (ЕФЖ) и Международната федерация на журналистите (МФЖ). Припомняме, че и СБЖ поиска оставката на Костов \"във връзка с извършените груби административни нарушения, накърняващи свободата на словото,  националната сигурност и изпълнението на лиценза на програма \"Хоризонт\".", "date": "2019.10.02", "title": " Кореспондентите на БНР също са срещу Светослав Костов"}
{"url": "https://duma.bg/bsp-iska-da-varne-mladite-hora-v-montana-n200657", "text": "\"БСП за България\" откри предизборната си кампания в Монтана с посланието \"Да започнем промяната, за да останат хора в Монтана\". \"Крайно време да се спре процесът на обезлюдяване и младите хора да се върнат в общината. Ще отворя управлението към гражданите, като подобря обслужването им в общината, ще създам обществени съвети по икономика, образование, култура, здравеопазване и ред и сигурност към общинската управа, ще работя за трайно решаване на проблемите с паркирането, ще подобря инвестиционния климат\". Това заяви кандидатът на БСП за кмет на Монтана Илия Илиев.  Водачът на листата за общински съветници и лидер на БСП Камелия Трифонова сподели своята мечта в Монтана да има висше учебно заведение, по улиците да се срещат много млади хора, да има високотехнологично предприятие. Кандидатката за кмет на Хисаря Ива Вълчева заяви, че Хисаря е западнал, лошо поддържан град с разбити улици, изоставени и рушащи се къщи и преливащи от смет контейнери. Ще променим това, ако жителите на общината гласуват доверие на кандидатите на лавицата, категорична е тя.  Спешен лекарски кабинет, ремонт и нови детски площадки, ремонт на улици и тротоари са само част от проблемите, които чакат решаване, обърна се към жителите на Сопот кандидатът на БСП за кмет Станислав Стоенчев. Той се ангажира и с още два наболели проблема - ограничаването на популацията на бездомните кучета и безводието на градските чешми.", "date": "2019.10.02", "title": " БСП иска да върне младите хора в Монтана"}
{"url": "https://duma.bg/moskva-siriya-e-pochti-svobodna-ot-teroristi-n200646", "text": "\"Сирийският народ удържа, с помощта на Русия, решителна победа над тероризма. Главните сили на групировките \"Ислямска държава\" и \"Джебхат ан-Нусра\" в Сирия са унищожени, но борбата с терористичните анклави в страната, включително и в Идлиб, трябва да продължи\", заяви заместник външният министър на Русия Сергей Вершинин пред Съвета за сигурност на ООН в понеделник. Миналата седмица Съединените щати обявиха нови санкции, насочени срещу предполагаема операция за контрабанда на реактивни горива за снабдяване на руските сили, опериращи в Сирия. В същото време вчера Москва и Дамаск призоваха в общо изявление САЩ да освободят окупираната територия в зоната Ет Танф, тъй като командването на американските войски демонстрира неспособност да изпълни своите отговорности съгласно плана на ООН. В изявлението се настоява да се даде възможност на сирийското правителство да възстанови конституционния ред и да прочисти региона от терористи.", "date": "2019.10.02", "title": "Москва: Сирия е почти свободна от терористи"}
{"url": "https://duma.bg/chervei-potekoha-ot-cheshmite-vav-vratsa-n200656", "text": "Червеи изтичат от дворните чешми във Враца, като само за последния месец във водата са били открити два пъти над 20-сантиметрови червеи. Mестните хора се притесняват от зарази и искат да знаят дали водата е годна за пиене. Въпреки че потърпевшите веднага подали сигнал до отговорните институции, все още няма отговор дали червеите крият опасност за здравето. Проби на РЗИ във Враца показват, че нямало зараза. Според директора на здравната инспекция д-р Кети Ценова става въпрос за т.нар. \"конски косъм\" - паразити, които виреят основно в чисти води. Тя увери, че животинките са безвредни за човешкия организъм, но все пак призна, че не е приемливо да изтичат от водопреносната мрежа. Най-често паразитите се пренасяли във водата чрез яйца.  Разпоредена е и проверка на ВиК за качеството на водата. Във Враца няма пречиствателна станция за питейна вода, а само за отпадна. Нямало място за притеснение, казват чиновниците от РЗИ-Враца. Едва ли не хората трябва да се радват и да почерпят. Щото, видите ли, тези червеи виреели само в много чиста вода. Е, щом не са опасни, дай сега да си текат от чешмите. Ама нямало пречиствателна станция за питейната вода - досадна подробност. А за такова нещо в белите държави на някой ще му се стъжни, и то доста! Посъветваха народа да слага цедки на чешмите, остава и да си похапва от гадинките. Мезенце, бе, мат`риал! Яжте, пийте, в просперитет сме, к'во само ревете?! ", "date": "2019.10.02", "title": "Червеи потекоха от чешмите във Враца"}
{"url": "https://duma.bg/iztegliha-po-rano-deloto-sreshtu-polfriyman-n200659", "text": "Върховният касационен съд ще гледа на 7 октомври делото по предсрочното условно освобождаване на Джак Полфрийман. С това разпореждане на зам.-председателя на ВКС и ръководител на Наказателната колегия Галина Захарова е изтеглена напред датата за откритото съдебно заседание, на което да се разгледа искането на главния прокурор за възобновяване на делото срещу убиеца на студента Андрей Монов. Първоначалната дата бе 23 октомври, само ден преди избора на нов главен прокурор.  Имайки предвид изключителния обществен отзвук на делото, както и с оглед разпространената в общественото пространство информация, че условно предсрочно освободеният Джок Полфрийман е лишен от право на свободно придвижване във връзка с предстоящото произнасяне на ВКС, намирам, че следва да се осигури възможност за провеждане на касационното производство в кратки срокове, мотивира се Захарова. Полфрийман е обжалвал пред Софийския градски съд забраната за напускане на страната, наложена му още след ареста през 2007 г. В момента той е в бежанския център в Бусманци, където изчаква да получи лични документи. Издадена е заповед за експулсирането му, тъй като оставането му в страната е предпоставка за заплаха за обществения ред, съобщи шефът на Дирекция \"Миграция\" в МВР Николай Николов. Заповедта обаче не може да бъде изпълнена поради липсата на валиден документ за самоличност и съдебната забрана за напускане на страната.", "date": "2019.10.02", "title": "Изтеглиха по-рано делото срещу Полфрийман "}
{"url": "https://duma.bg/kratki-novini-n200645", "text": "Най-малко един човек е загинал след нападение от въоръжен с меч в професионалния колеж “Норт Саво“ в търговския център „Херман“ във финландския град Куопио. Финландските медии, цитирани от Спутник, съобщават, че 9 души са ранени, а един човек е арестуван по подозрение за нападението. Полицията е била принудена да използва огнестрелно оръжие във връзка с инцидента. Очевидец разказва, че студент е влязъл в клас с меч и е намушквал \"колкото е възможно повече хора\". Северна Корея и САЩ се договориха да възобновят ядрените преговори на работно ниво тази седмица, съобщи обществената медия на КНДР, позовавайки се на високопоставен дипломат. Не се съобщава къде ще се проведат разговорите. Пхенян очаква преговорите да ускорят положителното развитие на отношенията между КНДР и САЩ. Ирански съд осъди по-малкия брат и близък помощник на президента на Иран Хасан Рохани - Хосеин Ферейдун, на пет години затвор. Той участва в преговорите, които доведоха до подписването на ядреното споразумение между Иран и световните сили през 2015 г. През май Ферейдун получи неуточнена присъда затвор за корупция. Процесът срещу него започна през февруари тази година. Гръцкото правителство заяви след спешно заседание на кабинета, че иска да изпрати 10 000 мигранти обратно в Турция до края на 2020 г. Новият пакет мерки за справяне с бързото увеличаване на нередовните мигрантски потоци включва и стъпки за затягане на граничния контрол, като увеличени морски патрули, информира „Катимерини“. Правителството заяви, че ще създаде центрове със затворена структура за пренасочване на хора, които са влезли незаконно в Гърция и нямат право на убежище (или лица, чието искане за убежище е отхвърлено).", "date": "2019.10.02", "title": "Кратки новини"}
{"url": "https://duma.bg/dzhonsan-obyavi-mnogo-dobra-oferta-za-brekzit-skoro-n200647", "text": "Великобритания ще внесе нови предложения по сделката за Брекзит \"много скоро\", заяви премиерът Борис Джонсън, като се дистанцира от изтеклия в медиите план за ирландската граница. Той каза за BBC, че съобщенията в медиите за неговите предложения са \"не съвсем точни\".  Версиите за неговото дългоочаквано предложение, съобщено в Обединеното кралство и в ирландските медии, предполагат, че той ще поиска проверки на стоки на различни места от ирландската граница. Оповестеният план е предназначен да поддържа безпрепятствено преминаване на границата между члена на ЕС Ирландия и британската Северна Ирландия след Брекзит, планиран за 31 октомври. Ирландският вицепремиер Саймън Ковъни нарече плана „неосъществим“. \"Време е ЕС да получи сериозно предложение от правителството на Великобритания, ако цели сделка за Брекзит през октомври“, написа Ковъни в туитър.", "date": "2019.10.02", "title": "Джонсън обяви \"много добра оферта\" за Брекзит скоро"}
{"url": "https://duma.bg/politicheska-kriza-v-peru-n200648", "text": "Перу изпадна в абсурдна политическа криза, при която президентът Мартин Вискара и Конгресът обявиха взаимното си отстраняване от власт, а накрая се стигна до обявяване на предсрочни парламентарни избори. По принцип президентът и парламентът в Перу са на нож - те са политически противници. Вискара бе избран през 2018 г. Конкретният повод за кризата е съдебната реформа и промените в Конституционния съд.  В понеделник премиерът Салвадор дел Солар внесе за обсъждане в Конгреса въпроса за доверие към пропрезидентското правителството заради разногласията между изпълнителната власт и законодателния орган по повод избирането на членове на Конституционния съд. Президентът Вискара настояваше първо да се гласува вотът на доверие и след това да се пристъпи към избирането на конституционните съдии. И предупреди, че ако парламентът не направи това, той в качеството си на държавен глава ще го разпусне. Дали напук заради конфронтационните отношения с президента, дали по други съображения, но Конгресът наистина пристъпи първо към избора и дори одобри първата кандидатура за Конституционния съд. Въпросът да доверието към правителството бе отложен за по-късно. Вискара окачестви това като отказ на доверие, още повече, че парламентът вече отхвърляше предлагана от него съдебна реформа. Държавният глава обяви разпускане на парламента и насрочване на избори за 26 януари 2020 година. За служебен премиер той назначи правосъдния министър Висенте Себальоса. В отговор парламентът отхвърли разпускането и гласува резолюция, обявяваща временна недееспособност на държавния глава, който нарушил конституцията. Съответно вицепрезидентката Мерседес Араод бе обявена за държавен глава. Тя смята за незаконно решението на Вискара за разпускане на Конгреса. Законодателният орган вече изпрати писма до ООН и Организацията на американските държави, в които се твърди \"за заплаха срещу демокрацията в страната\".   Междувременно президентската администрация разпространи съобщение, че армията застава зад държавния глава при разразилата се криза. В Конгреса мнозинство има опозицията, оглавявана от етническата японка Кейо Фухимори. Нейният баща Алберто Фухимори бе президент на Перу през 1990-2000 г., когато провеждаше неоконсервативна политика в икономиката. Миналото десетилетие бе осъден на 25 г. затвор за корупция и други престъпления, включително репресии и убийства на политически противници.", "date": "2019.10.02", "title": "Политическа криза в Перу"}
{"url": "https://duma.bg/chetirima-kandidati-za-vivakom-n200650", "text": "Четирима кандидати са проявили интерес за покупка на \"Виваком\", но двама от тях са с по-сериозни намерения, написа  британското издание \"Файненшъл таймс\", като се позовава на свои източници. Компанията бе обявена за продажба през юли, след като инвестиционната банка \"Лазард\" бе натоварена с търсенето на купувач за някогашния български телекомуникационен монополист, припомня изданието. \"Юнайтед груп\" , собственост на фондовете \"БиСи партнърс\" и Кей Кей Ар и фондът \"Провидънс екуити партнърс\" са подали предварителни заявки за покупка и правят комплексна юридическа оценка според двама източници, запознати пряко със ситуацията. \"Юнайтед груп\" е най-голямата сръбска кабелна компания и се опитва да консолидира телекомуникационния пазар на Балканите. Тази година приключи придобиването на Теле2 в Хърватия за 220 милиона евро. Притежава също така активи в Словения, Босна и Черна гора. В момента \"Виваком\" е собственост на Спас Русев и лондонското подразделение на руската банка ВТБ. Те поеха срещу 330 млн. евро контрола върху телекома на търг през 2015 г. заради необслужван заем към самата ВТБ. За провеждането на търга обаче се водят дела от \"Емпрено Венчърс\" - инвестиционна компания на руския бизнесмен Дмитрий Косарев. Той купува дял в люксембургската холдингова компания, която притежаваше \"Виваком\" преди придобиването й от Русев и компания. Оттогава Косарев води дела срещу VTB Capital, Спас Русев и бившия финансов министър Милен Велчев с твърдението, че въпросният търг е бил фиктивен, а цената изкуствено занижена, от което той е загубил. Очаква се \"Виваком\" да бъде оценена на 1,2 милиарда евро въз основа на последните сделки в региона за активи в телекомуникационния сектор, твърди \"Файненшъл таймс\". \"Юнайтед груп\" е предложил 1.1 млрд. евро, а \"Провидънс\" - 1.05 млрд. евро. Продажба в този ценови диапазон би означавала голяма печалба за Русев и партньорите му, допълва изданието. Продажбата на \"Виваком\" би била шестата смяна на собствеността на телекома, откакто той бе приватизиран през 2004 г. ", "date": "2019.10.02", "title": " Четирима кандидати за \"Виваком\""}
{"url": "https://duma.bg/byudzhetniyat-izlishak-se-svi-s-2-mlrd-lv-n200649", "text": "Бюджетният излишък се сви до 1 милиард и 100 милиона лева към края на август, сочат данните на Министерството на финансите. Само преди месец плюсът в хазната бе над три милиарда лева, но след сделката с изтребителите Ф-16 той рязко намалява. За септември преизпълнението в бюджета се очаква да бъде над 1 милиард и 200 милиона лева, прогнозират от министерството. Това обаче са месечни данни. Обикновено през последните три-четири месеца на годината харчовете на правителството се увеличават. След като бюджетът бе актуализиран два пъти през годината, в него е заложен годишен дефицит от 2% от брутния вътрешен продукт, или над два милиарда лева.", "date": "2019.10.02", "title": " Бюджетният излишък се сви с 2 млрд. лв."}
{"url": "https://duma.bg/shesti-blok-na-aets-kozloduy-poluchi-litsenz-za-oshte-10-godini-n200653", "text": "Днес е хубав ден за българската ядрена енергетика, заяви шефът на АЕЦ \"Козлодуй\" Наско Михов, след като получи от председателя на Агенцията за ядрено регулиране Лъчезар Костов лиценза за шести блок на АЕЦ \"Козлодуй\". Това стана на церемония в агенцията, на която присъстваха вицепремиерът Марияна Николова и министърът на енергетиката Теменужка Петкова. След модернизацията животът на шести блок бе удължен с 30 години, но максималният срок на лизенцията, която може да издаде Агенцията за ядрено регулиране, е 10 години. Така за ден приключи програмата за удължаване на срока за експлоатация на двата блока на атомната централа. Преди 2 години лиценз получи и пети блок. Програмата за модернизацията започна през 2012 г., оттогава са изпълнени двете мерки, а АЕЦ е инвестирала в тях 474 млн. лева собствени пари. Министър Петкова заяви, че денят е хубав за цялата българска енергетика и българската икономика, тъй като АЕЦ \"Козлодуй\" произвежда 34% от електроенергията в държавата на достъпни цени.  Междувременно от Министерството на енергетиката съобщиха, че в заявлението си за участие в процедурата за избор на инвеститор за дострояването на АЕЦ \"Белене\" Северна Македония е поискала да купи 10 процента от електроенергията на бъдещата атомна централа. Това е станало на среща на Теменужка Петкова с министъра на икономиката на Северна Македония Крешник Бектеши. За интереса на Скопие да вземе малък дял от АЕЦ \"Белене\" и да купува от електроенергията стана ясно в средата на август след отварянето на заявленията за участие в търга за стратегически и миноритарни инвеститори и за сключване на дългосрочни договори за тока от ядрената мощност. ", "date": "2019.10.02", "title": " Шести блок на АЕЦ \"Козлодуй\" получи лиценз за още 10 години"}
{"url": "https://duma.bg/kfn-iska-spiraneto-na-30-sayta-n200651", "text": "Kомисията за финансов надзор е изпратила искане до Софийския районен съд да спре достъпа до 30 сайта, които предлагат инвестиционни услуги, за които нямат лиценз. Още на 17 септември регулаторът е решил да публикува списък на сайтовете, които не са преустановили предлагането на инвестиционни услуги и дейности от лица, които нямат право. По закон с публикуването на решението в интернет страницата на Комисията за финансов надзор (КФН) сайтовете се считат за уведомени и ако в 3-дневен срок не преустановят дейността, регулаторът отправя искане до съда. КФН посочва, че до решението за публикуване се е стигнало след множество жалби, сигнали и запитвания, свързани с онлайн платформи за търговия с финансови инструменти, притежавани или оперирани от дружества, които не притежават издаден лиценз от КФН. Жалбите от физически лица са предимно от чужди граждани и са за загуба на значителни суми, инвестирани чрез част от интернет платформите. В хода на извършените проверки се установява, че голяма част от собствениците на сайтовете са чуждестранни юридически лица, регистрирани и установени в офшорни зони, пишат от ведомството, оглавявано от Бойко Атанасов.", "date": "2019.10.02", "title": "КФН иска спирането на 30 сайта"}
{"url": "https://duma.bg/bankite-s-12-mlrd-lv-pechalba-n200652", "text": "Печалбата на банковата система у нас е 1.2 млрд. лв., показват данни на Българска народна банка (БНБ) за края на август. Увеличението е с 124 млн. лв., или 11.4% нагоре спрямо същия период година по-рано. Собственият капитал на трезорите възлиза на 14.3 млрд. лв., като е налице месечно увеличение със 166 млн. лв. (1.2%). Прирастът се дължи на по-големия размер на печалбата. През август активите на банковата система се увеличават с 427 млн. лв. (0.4%) до 110.8 млрд. лв. Причина за това е нарастването на депозитите. Ръст има и при кредитите, авансите и дълговите ценни книжа на сектор \"Държавно управление\". Делът в общите активи на позицията пари, парични салда при централни банки и други депозити на виждане възлиза на 16% в края на месеца, портфейлите с ценни книжа заемат 12.8%, а нетната сума на кредитите и авансите заема 65.5%. Депозитите на домакинствата се увеличават с 0.5% (275 млн. лв.), а тези на нефинансови предприятия - с 1.3% (350 млн. лв.). 0.5% ръст имат и средствата от кредитни институции. Депозитите на сектор \"Държавно управление\" намаляват с 5.1% (131 млн. лв.), както и тези на други финансови предприятия (1.8%, 69 млн. лв.).", "date": "2019.10.02", "title": "Банките с 1,2 млрд. лв. печалба"}
{"url": "https://duma.bg/promenyat-nachina-za-otchitane-na-parnoto-n200654", "text": "От вчера влязоха в сила нови правила за топлоснабдяването, които ще променят начина, по който се отчита потреблението на парно. Те са разписани в Наредбата за топлоснабдяване, по която се проведоха обсъждания миналата година. За да няма повече забавяния, топлинните счетоводители вече ще отчитат уредите до 10 юли, а изравнителните сметки ще пращат на дружеството до 5 дни след това. Крайният срок за възражения ще е до 31 август, а не до края на септември, както беше досега. Според новите правила всеки вход сам ще определя процента сградна инсталация, който ще плаща. \"Това и досега го имаше като възможност. Собствениците могат да се съберат и да преразпределят процента сградна инсталация, който плащат. Предвидени са варианти между 20 и 40 процента, от които клиентите могат да изберат\", обясни омбудсманът на \"Топлофикация София\" Деян Дянков в сутрешния блок на Би Ти Ви. Според него тази промяна дава възможност за вътрешна справедливост между собствениците, както и предвидимост на сметките. \"Този избор не е задължителен\", каза управителят на фирма за топлинно счетоводство Милена Стоянова. \"Тъй като изчислението се прави по една формула, която изглежда сложна, сега собствениците имат възможност да изберат процента, който прави предвидими сметките\", обясни Стоянова. Определянето на крайни срокове за отчетите и изравнителните сметки е в полза на клиентите, заяви омбудсманът на \"Топлофикация София\", според който преди е имало случаи, когато сметки за предишния сезон са излизали преди началото на новия отоплителен сезон. \"Сега всичко ще приключва преди 1 октомври и няма да се стига до ситуации, в които клиентите не само че трябва да доплащат, а трябва и да им се променя прогнозния дял. Високите сметки идват оттам, че колкото по-малко се ползва, толкова повече плащат коректните абонати\", каза Дянков, който отбеляза, че трябва и да има реални мерки срещу крадците на топлинна енергия. \"Що се отнася до фрапиращо големите сметки за парно, те се дължат на неосигурен достъп за отчитането на топломерите\", каза Милена Стоянова.", "date": "2019.10.02", "title": " Променят начина за отчитане на парното"}
{"url": "https://duma.bg/panair-na-mladite-za-12-ti-pat-n200634", "text": "Младежкият театър \"Николай Бинев\" е домакин на традиционния театрален фестивал \"Панаир на младите\" до 5 октомври. Характерното за него е, че представленията се играят не на обичайната сцена, а в нетрадиционните театрални пространства на Младежкия театър. 12-ото му издание бе открито със спектакъла \"Слънчев бряг\", който представя историята на трудовия лагер \"Слънчев бряг\", създаден през 1959 г. в каменна кариера край Ловеч. ", "date": "2019.10.02", "title": "\"Панаир на младите\" за 12-ти път "}
{"url": "https://duma.bg/dimitar-shumnaliev-predstavya-nov-roman-n200633", "text": "Премиерата на романа \"Компарсита\" от Димитър Шумналиев е днес, 2 октомври, от 19 ч. в \"Casa Libri\", ул. \"Цар Асен\" 64. Със специалното участие на актьора Любомир Младенов. Сложен, напрегнат, разпънат между поетичното и брутално натуралистичното, \"Компарсита\" е експресивен разказ за превратностите на историята в зловещите им, пародийно-гротескни форми, за вината и невъзможната любов, за разнопосочните пътища към спасението.", "date": "2019.10.02", "title": "Димитър Шумналиев представя нов роман"}
{"url": "https://duma.bg/vlastta-oshte-tai-nadezhda-za-folksvagen-n200655", "text": "Още имаме надежди заводът на \"Фолксваген\" да бъде в България, заяви пред БНР Стамен Янев, изпълнителен директор на Българската агенция за инвестициите. Повод за неговите думи стана поредното отлагане на решението, което трябваше да вземат шефовете на автомобилния концерн за мястото на новата инвестиция. \"Нашата амбиция в голяма степен е не само да предложим възможност за \"Фолксваген\" да инвестира в България в своето традиционно производство, но и да надгради, и да посрещне предизвикателствата на новите технологии и това, че в голяма степен \"Фолксваген\" има инвестиционен план за развитие в сферата на електрическите автомобили\", каза Стамен Янев.  Дългосрочното отлагане на решението на \"Фолксваген\" за инвестицията, която все по-упорито се свързва с Турция, едва ли е случайно, твърдят експерти. Според тях то може би означава резерви от страна на компанията заради съществуващия митнически съюз между ЕС и Турция, който задължава страните да съблюдават правилата, валидни за страните членки на еврообщността. Така турските държавни протекции, с които страната се опитва да спечели инвестицията, се оказва под въпрос и могат да породят санкции. Според Юлиана Николова - директор на \"Портал Европа\" и експерт - участник в преговорите за България по този вид споразумения, има и чисто прагматични причини, които изискват от ръководството на компанията още размисъл и оглед на възможностите в Източна Европа. Тя смята, че промяната в данъчната политика и общата политическа нестабилност разколебават \"Фолксваген\" за Турция: \"Политическата нестабилност и това, че ЕС прави крачка назад в отношенията си с Турция - по-скоро това е по-силният аргумент, отколкото аргументът с неправомерната държавна помощ, защото тя в един или друг смисъл може да бъде оправдана, може да се направят крачки тя да бъде доказана, че е необходима и че не нарушава правилата на вътрешния пазар. България не бива да разчита на слабости, които предлага турската страна, а трябва да намери начин да предложи по-добри условия, които да са по-атрактивни за \"Фолксваген\", отколкото Турция\", коментира Николова. Това е пети път, при който надзорният съвет отлага решението, като натискът е започнал още през пролетта тази година. Междувременно сделките между директорите на \"Фолксваген\" и президента Ердоган привличат внимание на нарастващ брой евродепутати в Брюксел и там скандалът започва да придобива сериозен мащаб. Многократното отлагане на решение в полза на Турция показва ясно, че надзорният съвет не се чувства уверен в дългосрочните ползи от партньорство с Ердоган, макар и краткосрочните плюсове да са ясни. ", "date": "2019.10.02", "title": " Властта още таи надежда за \"Фолксваген\""}
{"url": "https://duma.bg/autentik-s-nov-album-i-kontsert-v-studio-5-n200635", "text": "Етно-джаз формация \"Аутентик\" ще представи новия си самостоятелен албум, вдъхновен от любовта към музиката и талантa да създават неповторима симбиоза от музикални стилове. В залата на Студио 5 ще прозвучат едновременно български фолклор джаз, фънк и уърлд. Концертът е на 4 октомври от 20 ч. в Студио 5 (НДК). Името на албума - \"Transparent\" (\"Прозрачен\"), е препратка към чистотата, истината и прозрачността, които обхващат всички композиции, включени в него. Записан изцяло на живо, в \"White Room Studios\", в Залцбург, Австрия, албумът вплита емоцията на всеки от участниците в създаването му, отразявайки искреността, душевността и човечността по забележителен начин, включвайки автентичното звучене на живото свирене. По време на записите на песента \"Яз ти постилам\" се ражда името на албума. Това е и причината, поради която интрото към песента, носи името \"Transparent\" - именно там най-ясно е отразена концепцията за прозрачност\", която стои зад всички единадесет композиции. В албума участват членовете на формацията: Живко Василев (кавал, пиано), Райна Василева (вокал, перкусии), Борислав Илиев (китара, тамбура) и Стоил Иванов (ударни инструменти). Гост изпълнители са австрийският музикант Лукас Памингер (бас) и музикалният продуцент на албума Свилен Ангелов (клавишни инструменти).  \"Аутентик\" ще представи албума си по атрактивен и завладяващ начин и с неповторимия си чар ще пренесе присъстващата аудитория в света на уърлд музиката.  ", "date": "2019.10.02", "title": "\"Аутентик\" с нов албум и концерт в Студио 5 "}
{"url": "https://duma.bg/goran-bregovich-s-turne-v-tri-grada-prez-oktomvri-n200636", "text": "След двата напълно разпродадени концерта на Горан Брегович в Пловдив през изминалата година, легендата на балканската музика е подготвил за вярната си българска аудитория цели три концерта. Събитията се осъществяват по покана на Продуцентска компания \"Арт бг\". На 4 октомври Брегович ще пее във Варна в Двореца на културата и спорта, с емблематичните музиканти от \"Оркестър за сватби и погребения\". На следващия ден, 5 октомври, музикантите гостуват за първи път във Велико Търново (ДКС \"Васил Левски\") и на 6 октомври завършват с бляскав мащабен концерт в зала 1 на НДК в София.  Програмата, която Брегович и оркестърът са подготвили за българските маниаци на балканската музика, е the Best of Goran Bregovic - най-отбраната селекция от вечни негови хитове като \"Месечинка\", \"Калашников\", \"Буба Мара\", \"Аризонска мечта\".  Билетите за трите концерта се продават в мрежата на Eventim и касите на Двореца на културата и спорта във Варна и Туристическия информационен център Велико Търново. Цените са между 35 и 65 лв. ", "date": "2019.10.02", "title": "Горан Брегович с турне в три града през октомври"}
{"url": "https://duma.bg/neobozrimiyat-svyat-na-kolo-karamfilov-n200637", "text": "Художникът, който умееше \"да взривява облаците\" (по Елин Рахнев) ще оживи стените на Артгалерията в НДК от 4 до 20 октомври. Произведения от различни периоди в артистичния живот на обичания художник, предоставени от галеристи, частни колекционери и приятели, ще бъдат представени в изложбата \"Необозримо за Кольо Карамфилов\". Официалното откриване е на 4 октомври от 18.30 ч.  През годините художникът работи в почти всички жанрове на визуалното изкуство - графика, живопис, скулптура, пърформанс, инсталации, фотография. Освен това той се изявява като режисьор и сценарист. \"Кольо Карамфилов е средоточие на различни, понякога провокативни гледни точки, творчески концепции и нагласи. Той е от малкото български автори с ярко изразен регионален и същевременно национален облик и значимост. Специфичното му място в художествените процеси от последните десетилетия у нас се определя от пресичането между съзнателно избраната автостилизация на артиста като \"художник на собствения си живот\" и разполагането на творчеството като територия, която единствена е в състояние както да изрази, така и да запази индивидуалната чувствителност на твореца\", споделя изкуствоведът проф. Галина Лардева, която е куратор на проекта.  На изложбата ще бъдат показани и откъси от филми за и с участието на Кольо Карамфилов в опит да се изгради обозрима картина на разноликото му творчество. Също така на откриването ще бъде представен двуезичен каталог, специално подготвен за събитието.  Проектът се осъществява от фондация \"Култура и съвременност\" в партньорство с галерия \"U.P.A.R.K.\" и е част от официалната програма на Европейска столица на културата - Пловдив, 2019. ", "date": "2019.10.02", "title": "Необозримият свят на Кольо Карамфилов  "}
{"url": "https://duma.bg/nyamat-mirka-nyamat-spirka-n200640", "text": "Става дума за управниците, които не мирясват да натворяват деяния, често нечитави, даже нагли. Неотдавна, за кой ли път, бе променен Изборният кодекс. И пак в полза на управляващата партия, за да й се гарантират победи в изборите. Това обаче не успокои вождовете й; нещо подритна увереността им, че \"всичко е камик\", както казва едно близко на сърцето ми момче. Нещото бяха европейските избори. Вярно, ГЕРБ ги спечели, но загуби седемдесет хиляди гласа, докато загубилата ги БСП спечели петдесет хиляди души отгоре, както и няколко окръжни градове. Мале мила, стреснаха се герберистите, ако това продължи, току-виж катурнаха ни от власт. Сакън, да спи зло под камък. Няма мале, няма тате, злото ще се събуди, ако не измислим нещо, с което да обезсилим и омаломощим левицата. И, да не им е уроки, измислиха го: намалиха държавната субсидия от единадесет на един лев. Ха да ги видим сега социалистите какви ще ги дъвчат без пари! Че притуриха и още нещо, хитрягите: всички лица, фирми и организации могат да подпомагат парично партиите на равни начала. На равни начала ли? - питам аз. Кой предлага разните поръчки и договори, кой разполага с държавното имущество? Естествено, управляващата партия. Следователно, \"подпомагането\" отива при нея. Само тя, с нейното мнозинство в парламента, може да гарантира и нови закони, нужни на \"подпомагачите\". От опозицията нищо не зависи. Кой е луд да дава пари на нея? Никой... Гербаджиите вдигнаха глави  Отвориха ги, но не пиха, защото нещо ги почеса там, гдето не ги сърби. Чесалото бяха пустите машини за гласуване. Преди години и те гласуваха за тяхното използване на изборите. Гласували, ама сбъркали. Защото студеното желязо \"казва\" само истината, него не можеш нито да го излъжеш, нито да го подкупиш. Това не са ти бюлетинките, с които можеш да правиш що ти наум дойде. Тогава? Тогава машините са негодни, често грешат, хората не умеят да работят с тях, пък и употребата им е скъпичка. В обществото обаче настъпи брожение: оказа се, че голяма част от електората държи на машинното гласуване. \"Благородството\" на ГЕРБ не закъсня: машините ще се използват в европейските и парламентарните избори, както и при избора на президент, без тях ще минават само местните избори. А това си е едно \"нищо\". \"Нищо\" ли? При феодализма, в който живеем, те решават всичко. Сега вече шампанското може да се пие, сладко, сладко. За опозицията остава студена водица, препоръчително рилска, за да има и екскурзия до седемте езера. Ей на това му се вика тържество на демокрацията и на евроатлантическите ценности!... Разбра се, че шефовете на комисията, която издава документи за българско гражданство на чужденци, прибирали бая парици за тази си родолюбива дейност. Тези шефове случайно били гъсти с баш войводата на ВМРО, който, от друга страна, бил намешан в апартаментгейтовете. Човекът обаче си остана чист и неопетнен, не го сполетя жестоката съдба на  които бяха изпъдени от коридорите на властта, оставени да преживяват \"само\" с огромните си евтини апартаменти и с пачките каймета, спечелени с пот на челата при непосилното им властване... Известно е, че КПКОНПИ не е свършила никаква работа на полза роду. Е, проверявала е все пак не дотам благочестивата дейност на някои лица, но е забравяла да им търси отговорност, като на \"наши хора\". Посъветван от високо място, шефът на комисията Пламен Георгиев излезе в отпуск, без да се разделя с поста си. После ненадейно той подаде молба за напускане и ВС светкавично го избра за прокурор. Обаче не дадоха на човека възможност да напише поне един обвинителен акт, та вчера той се оттегли и като прокурор, щото го натириха да тегли като консул в испанския град Валенсия. Обществото направо изригна срещу това назначение, но премиерът го успокои, съобщавайки, че Пламен бил невероятно умен, способен, знаел няколко езика, имал хиляди награди. Ще ми се да запитам Борисов да ми посочи само десетина от тези награди, за да се почувствам горд с тях като българин. Някой взе, че хакна НАП.  Страхотна сгода за стихията на един кандидат (единствен!) за главен прокурор. Хакването бе обявено от него за терористичен акт, целящ свалянето на правителството. Доказателствата за това запрепълваха медиите. Като юрист и бивш съдия знам, че доказателствата се събират, за да бъдат представени пред съда, без да се разгласяват публично, обратното, меко казано, понамирисва на престъпленийце. Защо се извършва ли? Обяснението е просто като вехт боб: нека обществото \"осъди\" обвиняемите, а сетне, изправен пред тази \"присъда\", съдът ще се чувства задължен да мисли за по-тежка от нея. Нали така стана с бившата кметица на \"Младост\" и нейната заместничка? Арестувани скандално на улицата, разкарвани многократно из столицата, оковани зверски, те получиха присъди, сякаш са масови убийци. Позволявам си да кажа, че се съмнявам в истинността на доказателствата и по двата случая. Чакам опровержение... Описаното досега, кога понамокрено с алкохолец, кога сухо, ядва се. Друго нещо обаче, нещо страшно за народа, трудно се преглъща; то е африканската чума, която чумосва свинете ни в последно време. Еврокомисарят Витанис Андрюгайтис изрече тежки думи за случая: чумата у нас била резултат на небрежност, на несвършена работа и липса на внимание към нея. Аз, като бивш ловджия ще кажа, че оградата, издигната, за да възпира болните прасета, идващи откъм Румъния, си е оградка между забавачници. Башка са нещицата, несвършени от властта, за които говори еврокомисарят. За тях обаче никой не носи отговорност. В гражданското право има една категория, наречена \"обективна вина\":  Чини ми се, че управниците искат да набутат \"нашата\" чума в тази категория. Така ще стане като в мръсничката приказка: кой направил оная работа, направил, кака се ожени... Два други случая побутват перото ми да продължи неблагодарната си работа върху белия лист. Те не са като тия, които оставиха следите си върху листа, но все пак миришат нефелно и не е лошо да ги видим. Първият, по-отколешният... Преди година БСП поиска една чужда, независима лаборатория, да изследва качеството на нашите прехвалени магистрали, белким се разбере защо, построени тази година, на следващата вече се нуждаят от ремонт. Компетентните органи отказаха това искане на опозицията. Беше редно то да бъде подкрепено от собствениците на коли, най-вече на камиони, които се повреждат, кажи-речи, катадневно, като минават по разбитите пътища. Уви, това не стана. Обратно, камионите бяха изкарани да \"демонстрират\" по столичните улици и булеварди срещу \"нахалното\" искане на левицата. Абсурд на абсурдите: да се обявиш срещу собствените си интереси заради една политическа поръчка. Това се потвърди, когато возилата се прибраха в гаражите си. Камионджиите обаче не го направиха, ами се явиха при Него; следваха взаимни благодарности и пожелания за нови, родолюбиви дела... Вторият. Държавният департамент на САЩ поздрави министър-председателя и правителството за това, че са сключили фантастичния договор за покупката на осемте американски изтребители, съгласно който всички права и ползи са за задокеанския голям брат, а задълженията и тежестите - за българското братче. Стана така:  Разбира се, ние не оставихме американските поздрави и благодарности без отговор; щастливи до краен предел, че и отгоре, благодарихме. Така, както изискват евроатлантическите ценности. Горният случай ми напомня подобно нещо от моето детство. Най-заможният човек в крайно бедното ми селце беше Вачо Бенков; овцете му бяха около стотина. Всяко лято той наемаше някой сиромах да ги пасе, от Гергьовден до Митровден, срещу шаяк за един кат дрехи. Почти винаги този сиромах беше Тодорчо, един несретник без семейство, който поминуваше, поработвайки на тогова-оногова, както и с помощи от общината и селяните. Присъствах на един разговор между чорбаджията и слугата, останал в съзнанието ми. Беше привечер. Тодорчо прибираше овцете от паша. За да се приберат в дома на Вачо, те трябваше да минат през мегдана, където ги очакваше той. Те се изнизваха край него, а той ги гледаше, доволен, та предоволен. Сетне отиде при Тодорчо, потупа го по рамото и му рече: - Браво, Тодорчо, браво, напасъл си ги, та са се издули като скотни жаби. Лицето на сиромаха засия. Той се приведе, целуна ръката на чорбаджията и каза с глас, преливащ от радостно вълнение: - Благодарим, бай Вачо, че си доволен. Да живееш, да хилядееш... Дълго време след това той се хвалеше из селото, че чорбаджията го е похвалил. И го благославяше за това. Хората го слушаха и се подсмиваха: абе, вари го, печи го, слугата си остава слуга... За днеска - край. Не, има още нещо, нещо дребничко, някой може да го нарече никакво. Какво е то ли? Нали тия дни у нас бе на посещение фрау Урсула (забравих фамилията й), новата шефка на Европейската комисия; тръгнала да се запознава със страните членки на съюза и с техните управници. Не ще и съмнение, че министър-председателят Борисов е представил правдиво родната действителност: страхотна стабилност, бурно икономическо развитие, кажи го, всеки ден нов завод, много чуждестранни инвестиции, неспирно повишение на заплати и пенсии, планини от парични резерви, както и много други хубавини в ръководената от него държава. Убеден съм, че фрауто отлично знае, че това са локуми, че сме Знае го, но ни похвали, като обяви България за просперираща страна. Защо го направи и така нагло излъга? Може би от куртоазия: гостенка е, не иде някак да говори за нашите резилъци. Или е помолена много силно да ни хвали, за да разкраси образите на управниците ни пред техните поданици, сякаш те не знаят какъв живот живеят. А знаят ли? Я да видим... Тунчо от Долно Нанагорнище слуша какво говори фрауто, клати глава и си мисли: тая жена е германка, солидна е, управлява цяла Европа, ясно й е всичко по държавите, ясно й е и у нас какво е положението. Пък и Бойко сигурно й е разказал за нашата стабилност. Комай си е така: бива ни и си поминуваме. Така си казва Тунчо и се чуди има ли какво да тури на софрата си... България е населена изобилно с Тунчовци. Професор Иво Христов ги нарича дебили, смята, че са осемдесет процента от хората у нас. Колкото и да са, прибавени към стотиците хиляди чиновници и людето, които печелят поръчки и договори, барабар с циганите и фалшификациите с бюлетините, те ще осигуряват властта на сегашните управници, докато са живи, даже и след това. А от лъжливите хвалби на фрау шефката на Еврокомисията не се впечатлявайте, те са награда за слугинаж. Всеки от описаните по-горе случаи може да е черешка в тортата, с която ни гощават управниците вече тридесет години. Сладостите в нея са за малцинството от народа. За мнозинството са горчилякът и отровата, щедро наспорени в тази торта. Това са лъжи и простащина, некадърност и наглост, алчност и лицемерие. И предателство. Народът ни, уви, похапва и си трае. Вместо да я изрита от трапезата си, заедно с тия, които му я поднасят. Да, но не, той ги избира да го управляват. Така става съучастник в най-голямото престъпление в историята си: затриването на българската нация, на държавата. И трагично, и страшно. Защото е почти неизбежно. И невъзвратимо!", "date": "2019.10.02", "title": "Нямат мирка, нямат спирка"}
{"url": "https://duma.bg/sataninska-politika-n200643", "text": "Очевидно САЩ нямат нищо против прякора Сатанински Американски Щати или Щети, лепнат им заради зловредната им роля в Сирия. До такъв извод стига нормално мислещ човек, след като Америка въведе санкции срещу пет плавателни съда, една фирма и три физически лица, ангажирани за доставки на гориво за руските военни части в Сирия. Повод за санкциите е \"подкрепа за правителството на Асад\". Само че подкрепяйки правителството на Асад, руските части воюваха срещу групировките \"Ислямска държава\", \"Джебхат ан Нусра\" и \"Хейат Тахрир аш-Шам\", а последните две са от котилото на \"Ал Кайда\", която уж беше враг на Америка. Руските части воюваха изобщо срещу ислямисткия тероризъм в Сирия и Близкия изток, когото Америка неведнъж се кълнеше, че ще гони до дупка.   И сега какво излиза? Налагайки санкции срещу доставки на гориво, Америка всъщност наказва борбата срещу тероризма. Съучастнически намига на варварите да продължат пъкленото си дело, макар и в много по-ограничен мащаб отпреди. \"Сега маските окончателно паднаха, открито става дума да се пречи срещу пълното изкореняване на тероризма в сирийска земя\", коментирали в руското външно министерство според информация на ТАСС. Позволявам си да не се съглася с иначе безупречните становища на ведомството, оглавявано от гросмайстора на дипломацията Сергей Лавров. Наистина вече става въпрос само за изкореняване, а не тепърва за побеждаване на тероризма, но маските паднаха не сега, а доста преди това. Миналия ноември Сергей Лавров разкри, че Америка пази като недосегаеми няколко хиляди терористи източно от река Ефрат и край южното селище Ат Танф. В хода на сирийската война Вашингтон неведнъж подпомагаше ИД - съдействаше й да се изтегли от Рака, за да се прехвърлят в провинция Дейл ез Зор, където предстояха битки с армията на Асад. САЩ са спасявали терористите от поражения и пленяване, извеждали са техни главатари от обкръжения, въоръжавали са и са обучавали терористи, възпрепятствали са ликвидирането им. Не е ли това политика на Сатанински Американски Щати? ", "date": "2019.10.02", "title": " Сатанинска политика"}
{"url": "https://duma.bg/momchil-nekov-obshtinata-e-pogrebala-grizhata-si-za-sakrovishtata-na-silistra-n200642", "text": "- Ще работя по формулата на \"трите П-та\" - правила, прозрачност и последователност. Прозрачност, защото това съм видял като работа в Брюксел, правила - така съм възпитан, и последователност, благодарение на която са факт всички инициативи, които започнах в ЕП и, слава Богу, успях да завърша в рамките на мандата. Резултатите са ви известни - битката срещу двойния стандарт при храните, въвеждането на понятието планински продукт, географските означения и др. - Трябва да има ред, който да бъде спазван от всички, включително от кмета и кандидатите за поста. Правилата важат за всички. Искам кампанията ми да бъде позитивна. В Силистра всички знаят какви са проблемите, не е нужно отново само да ги изброяваме. Необходими са точни и ясни решения. Затова съм разделил и предизборната си платформа според времето, в което смятам да реализирам някои от мерките за преодоляване на нерешените проблеми. Имам ясен план какво и как може да се реши в краткосрочен план, какво в средносрочен план и в дългосрочен... Знам какво трябва да бъде направено за Силистра, за да може да имаме град, който предлага адекватна грижа за децата, за родителите и за икономиката. - Има три конкретни проблема, с които трябва бъде поставено началото. Преминаването на ТИР-овете през града трябва да спре, основният проблем е, че няма генерален план за движение по пътищата на община Силистра. От 2001 г. има наредба, на която трябва да стъпи този план, но това така и не се е случило. Има държавен ферибот между Айдемир и Силистра, целият товарен трафик може да бъде пренасочван към Айдемир и въобще да не влиза в нашия град. Това моментално ще облекчи трафика в Силистра, няма да има километрични колони и няма да е предпоставка за ПТП. Второто нещо, на което трябва да се обърне внимание, е снегопочистването. На трето място бих поставил борбата с комари, гризачи и други вредители. Смятам, че всяка година в бюджета трябва да бъдат залагани по 100 хил. лв., за да не се чудят хората постоянно дали ще се пръска навреме, ако изобщо се прави.  - И сега фирмата за почистване и за озеленяване в Силистра е общинска. Уви, не е достатъчно ефикасна. Това може да бъде преодоляно и тя може да е в полза на гражданите.  - Не е важно само какво искаш да направиш, а и откъде ще осигуриш приходи, за да го осъществиш. Подготвен съм.  Единият от средносрочните проблеми в общината е високата цена на водата. ВиК в Силистра трябва да стане общинско дружество, но за това е необходима и помощ от държавата, ще ни трябва и решение на национално равнище. Втората мярка е създаването на собствен енергоизточник, ВЕЦ, защото сега сме донори към \"Енергопро\", с отделянето ни разходите по това перо ще бъдат съкратени.  Силистра се нуждае от общинско звено за асфалтиране на общинската пътна инфраструктура. Ще имаме собствена техника, разходите за ремонт ще паднат чувствително. Подобен подход е възможен.  С проверка на фирмите длъжници към общината също очаквам приходи за милиони левове. Най-общо това са плановете ми за приходите, оттам нататък трябва да видим как може да се развива градът. За съжаление негативните тенденции за България се случват два пъти по-бързо в Силистра, отколкото в други населени места - и като обезлюдяване, и като застаряване, и като пропадане на икономиката. Затова трябва да развиваме и местния бизнес. Преимущество е местоположението ни на река Дунав и възможностите за трансгранично сътрудничество с Румъния.  Изключително важно за Силистра е развитието на речния транспорт. На Дунав може да има товаро-разтоварно пристанище с логистични бази, където да пристига стока, която да бъде преработвана или препакетирана в Силистра и след това с кораби да стига до Австрия и до Унгария. Ще използвам международните си познанства и опита си, за регулярни срещи с бизнес представители, за да привлечем инвестиции и в Силистра. Предвиждам и Общински гаранционен фонд на стойност 1 милион лева, който да подпомага местния начинаещ и малък бизнес. - Направих специализирано проучване м.г. за връзката между работодатели, директори на училища и служители. Целта ми бе да разбера каква е перспективата пред завършващите и какво очакват от тях бъдещите им работодатели. Не можеш да разглеждаш план за развитието на община Силистра фрагментирано, необходимо е да имаш поглед за цялата свързаност и това важи за всички сфери.  Както вече казах, в Силистра има възможност за възстановяване на четирите вида транспорт: карго летище, товаро-разтоварно пристанище и жп линия, която съществува, но работи на минимум, плюс шосейните връзки. С професионалните гимназии може да създаваме кадри, които да са нужни за такъв вид дейности и бизнес. Ще се търсят хора за логистичния център, за преработващата промишленост във всички насоки - хранително-вкусова, изработване на машини... Ще са нужни специалисти в определени области, да не забравяме и грижата за традиционни за района ни отрасли - риболов и селско стопанство. - Силистра има богата и древна култура, географското й място и особености допълват картината. Целта ни е да предлагаме интегриран туристически продукт. Искаме в града ни да се провеждат специализирани международни фестивали. Радвам се, че вече е възстановен Международният детски танцов фестивал \"Утрешният мир започва с днешното приятелство\", като малък съм участвал в първите му издания. Силистра може да е домакин на Фестивал на дунавската цивилизация. Не искаме да имаме културна програма само за Силистра и региона, а да сме толкова добри в това, че да сме еталон за цялата страна и в Европа.  Културната дейност е добре развита, но сградният фонд има крещяща нужда от инвестиции и модернизация. Общината буквално е погребала грижата си за това културно съкровище, занемарявайки сградите. Ще ви дам само един пример - от години местната власт обещава да ремонтира Драматичния театър, но не е свършила нищо. Средства могат да се намерят по различни еврофондове и мисля, че е крайно време това да се случи. - Излизам с конкретни решения на проблемите и искам заедно да разработим визия, която е комплексна в дългосрочен план. За 8 години съгражданите ми са видели възможностите на настоящия кмет. Аз ще работя, поставяйки се и от другата страна, като гражданин. Мисля, че точно това искат гражданите.  - Поради тази причина отсега предприех една инициатива - среща с домоуправители. Проведох няколко такива срещи, които са много полезни. Излизат конкретни проблеми и то от правомощията на местната власт. Хората са пределно конкретни в исканията си: да има настилка на пясъчника, осветление на площадката, където играят децата. Има проблем с бездомните кучета, необходими са няколко пейки, защото съществуващите вече са унищожени... Ангажирах се в междублоковото пространство между \"Детелина\" 3 и 4 още в рамките на първата половина от мандата да имат настилка на пясъчника, осветление и пейки. Може да ви изглеждат като дребни стъпки, но са реалистични. Основната цел е хората да знаят, че кметът е на тяхна страна и винаги могат да почукат на неговата врата, за да си кажат проблемите. Кметът от своя страна трябва да се постарае да е полезен и да помага.", "date": "2019.10.02", "title": "Момчил Неков:    Общината е погребала грижата си за съкровищата на Силистра"}
{"url": "https://duma.bg/datata-n200638", "text": "1847 - УМИРА ВАСИЛ АПРИЛОВ, ВЪЗРОЖДЕНЕЦ, ДАРИТЕЛ И ПИСАТЕЛ (Р. 1789 Г.). Получава солидно класическо и хуманитарно образование. Посвещава се на просветното и културното издигане на българския народ. През 1835 г. основава в Габрово първото новобългарско светско училище. По негово настояване български младежи са изпращани да се учат в Русия. Един от първите книжовници, които осъзнават необходимостта от създаване на единен български език. Завещава на габровската община значителна сума, с която да се построи нова сграда за основаното от него училище. 1869 - РАЖДА СЕ МАХАТМА ГАНДИ, ИНДИЙСКИ ПОЛИТИК (УМИРА 1948 Г.). Оглавява националното движение в родината си срещу английското управление, превърнал се в символ на ненасилственото гражданско неподчинение като средство за постигане на политически цели. През 1930 г. организира прословутия мирен Поход на солта в знак на протест срещу британския монопол на солта. Известен и като Махатма - Голямата душа (наречен така от големия поет Рабиндранат Тагор), той учи, че промяната започва вътре в отделните личности. Застрелян е от индуистки шовинист заради отстъпките, направени на Пакистан. Датата се чества в Индия като Ден на Ганди. 1909 - В АНГЛИЯ Е ИЗИГРАН ПЪРВИЯТ РЪГБИ МАЧ. Според легендата играта е измислена в училището на гр. Ръгби (откъдето получава името си) в Англия през 1823 г. от момче на име Уилям Уеб Елис. Докато играли футбол в училището, Уилям изведнъж взел топката в ръце и се затичал с нея. Тази история може и да е измислена, но се разказва навсякъде, където се говори за историята на ръгбито. 1916 - В СРАЖЕНИЕ ЗАГИВА ДИМЧО ДЕБЕЛЯНОВ, ПОЕТ (Р. 1887 Г.). Пише първите си стихове като ученик в мъжката гимназия \"Александър I\" в Пловдив, а първите му творби са публикувани в София през 1906 г. в сп. \"Съвременност\". През 1907 г. се записва в Юридическия факултет, а през следващата - в Историко-филологическия, като следва само две години. Работи като пресметач в Централната метеорологична станция, стенограф в НС и в Софийската община. Пише репортажи за в. \"Ден\" и в. \"Балканска трибуна\", сътрудничи на \"Българска сбирка\", \"Съвременник\", \"Нов път\", \"Оса\" и др. Постъпва в армията през октомври 1912 г. и участва в Балканската война (1912-1913), след което изкарва Школата за запасни офицери в Княжево. По време на Първата световна война отива на фронта като доброволец (29 януари 1916 г.), където загива. 1956 - В НЮ ЙОРК Е ПРЕДСТАВЕН ПЪРВИЯТ В СВЕТА АТОМЕН ЧАСОВНИК. Измерва времето, използвайки резонансните честоти на поглъщане на атомите. Основният принцип на атомния часовник е да се използва генератор на електромагнитно лъчение (в микровълновата или оптичната спектрална област), чиято честота да се стабилизира по известен атомен преход, т.е. търси се тази честота, при която се наблюдават преходи между двете състояния на атома.", "date": "2019.10.02", "title": "Датата"}
{"url": "https://duma.bg/kartini-ot-edna-izlozhba-n200639", "text": "\"Монопол над историческата истина (тя ни сблъска и на 9-и) няма нито една партия и нито един парламент!\" Проф. Евгения Калинова - нея цитирам, и колеги си говориха за учебниците в \"История.bg\" (силно пропагандни, често пренаписвани, част от държавната политика). Спориха кои факти от най-близката ни история са важни и как да се тълкуват. \"Само безспорните... тоталитарният режим не е статичен, той се развива... съвсем нормално може да се изучава в контекста на Студената война - прекъсвана, доц. Румяна Маринова-Христиди не можа да се доизкаже. Оставиха й време само за заключителни думи. Директорът на Института за исторически изследвания в БАН доц. д-р Даниел Вачков се радваше на най-голямо внимание. Най-добрият познавач на стопанската ни история никъде не пише за фалити и затова думата не трябва да влиза в учебниците. Така доц. д-р Валери Колев поправи д-р Евелина Келбечева, която държеше те да бъдат споменати. Три години сме издържали окупационната съветска армия - вметна тя. Както армията на Антантата след I световна война - вметна той. \"Пропагандата продължава в много тежка форма\" - тревожи се тя. Така е, все ще се намери кой да почисти паметниците - \"фалшивите идоли на освободителката\", защитени с междудържавен договор от 1992 г. Разглеждам изложбата, открита на 9-и в Руския културно-информационен център. Снимки и документи проследяват \"пътя към победата\", а не \"освобождението\" (нямало такова) на Източна Европа от нацизма. Ако беше на 9 май, нямаше да реагираме, каза министър Екатерина Захариева на 20-и. Посолството на Русия ловко тушира смута на Външно, променяйки заглавието й, според Георги Ангелов - провокационно. Председателят на БЗНС Николай Ненчев я нарече \"вероломен акт\". В разрез с тълкуването, че един тиранин надвил друг, подмолно тласнат на Изток от подписалите Мюнхенския сговор, той похвали демократичното правителство на Муравиев и осъди окупатора, но не и съюзниците му, поделили си Европа заедно с него. Потомците на окупираните европейци (дядовците им се възползваха от подялбата на Чехословакия) днес гнусливо честват 1.IX.1939-а, замитат 30.IX.1938-а, избутват Деня на Европа пред Деня на Победата, омаловажават го чрез сталинските репресии (освобождаването се трансформира в подчиняване, допълва доц. Вачков. Но забравят кой предопредели тоталитарната им съдба през кървавия ХХ век, кой подаде на Сталин листчето с процентите за влияние и кой му отстъпи своите в Потсдам. Тихо заобикалят и \"неизбежния ни цивилизационен избор\" през март 1941-ва, но след някое и друго десетилетие, когато тайното пак стане явно, да не изпаднем пак \"в ситуацията на\" губещи. И тогава някой закъснял герой като Иван Сотиров пак истерично ще прекъсва събеседника си и ще преувеличава геройството на следващ Константин Муравиев, сетил се като прапрадядо си да къса отношения и да обявява символична война на губещия чак на 8.IX.1944 г. На 7-и и в \"Седмицата на бързи обороти\" дипломатично заобиколиха темата. Не споменаха становището на Външно, не посмяха да кажат и кой ни набута в съветската зона, където (според Теодора Димова в \"Нещо повече\" на 9-и) очите на всички били еднакви. \"Шири се неразбиране какво точно се е случило\", продължава проф. Ивайло Дичев. Мълчи за плановете демократичните армии с остатъците от хитлеристките да настъпят срещу Червената армия, за да не влезе в Берлин. И за разкритите от съветското разузнаване намерения на западните антихитлеристи да възмездят Турция с половин България заради неучастието й във войната. А и Гърция - щото била против Хитлер. Съгласен е, че и тогава, и сега геополитическите амбиции на Големите са основополагащи, а малката държава трябва да им се подчинява, вместо да е неутрална. Да сме живи, нек ни..., весело го допълват македонците. Излизам от тъмния и разглеждам светлия период. Гей паради (снайперисти охраняват американския посланик и партньора му в Сараево); еднополови бракове; пороци, обявени за добродетели; шведският професор Содерлунд е готов да опита човешко. Фалшиви герои, болнични листове и ТЕЛК-ови решения. Председателят на Съюза на съдиите, доверил се на Българския хелзинкски комитет, освобождава убиец, нарекъл съда корумпиран. Големите обвинени най-често са оневинени. Постиженията са зашеметяващи. За 30 години продадохме двете Българии, построени през \"престъпните\" 45. Газопровод, сондаж, рудник,  киберсигурност - все непосилни задачи. С развитие, едва догонващо, с туризъм и панаири на занаятите и зарзаватите, държавата - безсилно мъниче (граничи с море, но вече не е морска), разчита на фондация \"Америка за България\", на програмата й \"Равен шанс\" - \"записването се случва през юли\" - за да може отличничката Принцеса Иванова от с. Долни Цибър да отиде на училище в Лом с автобус. \"Искате ли да продължите образованието си в посока висше образование?\" - я пита Ирина Недева на 23.08.2019 г. Слушам обезличения й български, незвателните й обръщения на лично име и не ми е \"о`кей\", че лятното \"Преди всички\" замлъкна на 13-и. На 6-и със заря-проверка бе \"сложен финал\" и на тържествата в Пловдив, но след 134 години \"Съединението остава повече на думи\" (президентът Радев) а \"ние в хаоса уют си намираме\" (с бира). Самовлюбен финансист (Боян Дуранкев) ме успокоява, че реално бедните били много малко. И без публикации в специализирани издания ще му кажа защо. Столипиново се изнесе в Дуисбург, а дупнишките села са в Северна Италия. На книга и 700-те хиляди здравно неосигурени са понамалели. Мнозинството, лечебно финансирано само наполовина, прилага принципа на материалната заинтересованост. Знам и кой е най-големият инвеститор от чужбина (най-много са преводите от жриците на любовта). А светът - удавен в боклук, презастроен, премоторизиран, обезлесен, повалян от чумни епидемии, засега животински - се гърчи климатично. Либералният модел е изчерпан, демокрацията е деградирала, пазарната икономика е в безпрецедентна криза. Нерадостните констатации на Путин и Макрон пропукват доверието в избора на преходниците. Затова най-учтиво - като Бойко Борисов към Урсула фон дер Лайен в Гранитната зала на МС на 29.08.2019 г. (\"толкова бързо се случи идването й\"), ще попитам: Това ли е напредъкът, Каролев?", "date": "2019.10.02", "title": " Картини от една изложба"}
{"url": "https://duma.bg/bsp-iska-dostoen-zhivot-za-vazrastnite-hora-n200641", "text": "Цивилизоваността на едно общество се измерва и с отношението му към възрастните хора. У нас към края на миналата година броят на българите над  60 години е 1 973 616 при общ брой на населението 7 000 039 души, или 28,20%. В уж европейска България повече от половината от тях живеят в бедност,  Свидетели сме как жителите на цивилизованите държави, след като излязат в заслужена почивка, продължават да живеят пълноценно, да ходят на почивки, да се забавляват и развличат. А нашите майки и бащи, дядовци и баби, работили през целия си живот, са изоставени от държавата и са обречени на мизерно съществуване с ниските си пенсии. Те имат нужда от промяна, от законодателни инициативи чрез програми, които да облекчат унизителното положение, в което ги натика сегашната власт. БСП винаги е заставала на страната на възрастните хора. Социалистите неколкократно внасяха в Народното събрание предложения за актуализиране на пенсиите им, но управляващото мнозинство цинично ги отхвърляше.  Подкрепата на възрастните хора през целия им жизнен цикъл е една от основните цели на социалната политика, категоричен е депутатът от \"БСП за България\" Георги Гьоков, който е и зам.-председател на социалната комисия в парламента. По думите му невинаги обаче по-младите поколения съумяват да отдадат заслужената благодарност и разбиране на предишните поколения, които имат своя принос към икономическия растеж на страната. \"Принципите на солидарност, равнопоставеност и достъпност не биха имали тази значимост в социалната политика на България, ако не бяха съпътствани от реални мерки и политики за подкрепа на всички - от най-младите до най-старите. Тенденция в държавите членки на ЕС е   В него е отделено сериозно внимание не само на въпроси като удължаване на трудовия живот и запазването на активността, но и на въпроси като солидарност между поколенията, осигуряване на качествена дългосрочна грижа за възрастните хора и осигуряване на достоен стандарт на живот на тези, които вече не участват на пазара на труда\", коментира Гьоков. Преди десетина дни ПГ \"БСП за България\" внесе в Народното събрание нов законопроект за възрастните хора. \"Досега подобен документ не e имало. Възрастните хора го очакваха с огромен интерес. Много от тях си мислят, че този закон ще реши по някакъв начин материалните им проблеми, но той има за цел да уреди социалния им статут в обществото. Когато човек навърши определена възраст, и особено когато се пенсионира, той  изпада в изолация. Обществото, на което до вчера те са давали много от себе си, изведнъж ги изоставя. Със законопроекта ние се опитваме да върнем социалния живот на тези хора, като задължаваме всички институции в страната, които имат отношение към пенсионерите, да направят всичко възможно те да се чувстват пълноценни\", обясни Гьоков. С предложения законопроект им се дава възможност не само да се сдружават, но и да им се създадат условия, за да реализират това обединение чрез пенсионерските клубове в общините, уточнява той.  В документа  свързана с грижата и социалното включване на хората от третата възраст. Той не е необходим само за преодоляване на социални различия, на неравнопоставеност и ситуации на социално изключване, а е и законодателен акт, който ще подпомага хората да изживеят достойно своите старини било то подпомагани от лични и социални асистенти, от социални работници и медицински персонал, или пък все още справящи се самостоятелно с ежедневието си. Това ясно показва, че е закон и за тези, които макар запазили способността си за самостоятелно и неподпомагано битие се нуждаят от активен социален живот, от възможност да продължат да се развиват като личности, макар и вече да не участват активно в трудовия живот. И не на последно място възрастните хора, и най-вече пенсионерите, се нуждаят и от инструментите на политиката по социално включване, чрез които те да се чувстват част от обществото, да се ползват от всички социални права и да имат достъп до всички блага, произтичащи от икономическия растеж на страната.  За социалистите възрастните хора са една от най-важните групи в обществото и те трябва да разбират това, а обществото трябва да им го засвидетелства. \"Хората в пенсионна възраст имат потенциал и те трябва да бъдат насърчени да го използват. Съчетаването на инструментите на  ще допринесе за по-пълно отчитане на нуждите на пенсионерите за по-гъвкаво адресиране на тези нужди и съответно за по-добри резултати\", твърди Гьоков. Законопроектът има за цел и да уреди провеждането на държавната политика в подкрепа на възрастните хора и да им гарантира условия за пълноценен и активен живот и участие във всички сфери на обществения живот, да гарантира интересите им и да осигурява подходяща икономическа, социална и институционална среда за превенция и недопускане на социално изключване и за разширяване и подобряване на формите и условията за достъп на възрастните хора до обществените ресурси. Чрез документа се определят органите  на централно и местно ниво и механизмите за провеждане на политиката за възрастните хора. \"В него се предлага изработването на Национална стратегия за пълноценен и активен живот на възрастните хора, която представлява дългосрочен програмен документ, който определя основните принципи на политиката в подкрепа на възрастните. Тя се изпълнява чрез тригодишни национални програми, в които се конкретизират мерките и средствата за тяхното изпълнение\", обясни Гьоков. Той допълни, че в проекта на БСП е записано, че подкрепата на възрастните хора ще се реализира чрез разработване и реализиране на програми и мерки за пълноценен и активен живот на възрастните в сферата на социалното включване, социалното и културно сближаване, здравеопазването, образованието и обучението. Създават се предпоставки за грижа за възрастни хора в приемно семейство и в социални заведения, когато те не могат да се самообслужват. Финансовото осигуряване на предложенията ще се осъществява чрез създаване на  към министъра на труда и социалната политика. Парите ще се набират от вноски от държавата, от дарения и по други законови начини. Гьоков припомни, че по законопроекта се работи от поне 10 години. \"В 43-тото Народно събрание изготвихме друг негов вариант и го внесохме в парламента, но той дори не влезе за дебати в пленарната зала. Новият Закон за възрастните хора е част от нашата предизборна програма, а и на протестите на пенсионерски организации те настояваха за приемането на подобен документ\", припомни Гьоков. Той обаче не е оптимист, че идеите на левицата ще бъдат приети. Гьоков предполага, че като на всички други предложения на БСП, съдбата му няма да е радостна и той ще бъде отхвърлен. Управляващите не искат да разберат, че възрастните хора имат нужда от такъв закон и той може да не бъде само пожелателен, а изпълнен със съдържание, обобщи зам.-председателят на социалната комисия. ", "date": "2019.10.02", "title": "БСП иска достоен живот за възрастните хора"}
{"url": "https://duma.bg/ochernyane-li-n200644", "text": "Висшите ни училища откриха учебната година, както си му е редно - цветя, слова, награди, хвалби, \"на добър час\" на младите, \"които са нашата утрешна смяна\", и прочее. В Софийския университет вчера медиите бяха критикувани, че се интересуват само от незапълнените места и бяха призовани да не очернят висшето ни образование, то трябвало да бъде стимулирано. Там е цялата работа, я - стимулите са в отношението на държавата към вузовете, а то няма как да бъде възхвалявано при отделяните 0,5% от БВП на фона на два пъти повече средно в ЕС. Последна работа е да бъде критикуван баш водещият ни университет - Алма матер, щото, каквото и да говорят, той си има и постиженията, и място в световните класации. Но става като в средното образование - елитните ни ученически отбори печелят злато и сребро в международните олимпиади, а като цяло децата от средните ни училища се класират последни в ЕС по знания и умения, като над 40% се оказват де факто неграмотни. Ха вижте в световните рейтинги на кои места са подредени повечето от останалите наши вузове! Обидно му е на човек да ги гледа. Едно на ръка, че ниското финансиране накара висшите училища да компенсират със \"собствените приходи\" от студентския джоб. Тук демографската катастрофа наистина им играе лоша шега, понеже физически не достигат абитуриенти, които да им станат \"клиенти\". През 1989 г. са се раждали по 120 000 деца годишно, сега випуските са по 60 000. Но лошото е, че държавата с калпави закони и почти никакъв контрол даде такава слободия на вузовете, че някои се превърнаха в средновековни феоди. Ето и вчера от медиите се разбра, че новият шеф на БАБХ Паскал Желязков сам си обявил конкурс и станал професор в ръководения от него ветеринарен научен институт. Той ял баницата, но къде е гледало МОН? А оня бизнесмен, дето за 4 години се опрофесорил в 4 вуза, станал \"голям доктор\" в други три и преподавал 15 дисциплини? МОН не е \"забелязало\", а тия 7 вуза, дето са му раздавали титли на кило? Огромна тема е качеството на образованието и не медиите го сриват. От мен да знаете.   ", "date": "2019.10.02", "title": " Очерняне ли? "}
{"url": "https://duma.bg/sportat-po-televiziyata-dnes-shampionska-liga-se-zavrashta-n200606", "text": "Футбол Шампионска лига по Макс спорт 3 20.00 Реал М - Брюж 22.00 Тотнъм - Байерн М по Макс спорт 2 20.00 Аталанта - Шахтьор Д 22.00 Ювентус - Байер Л по БНТ 3 Лека атлетика 16.30 и 20.00 СП в Доха по Макс спорт 2 Тенис 7.00 Турнир в Токио (мъже) по Макс спорт 3 Волейбол Световна купа 12.00 Бразилия - Канада", "date": "2019.10.02", "title": "Спортът по телевизията днес, Шампионска лига се завръща"}
{"url": "https://duma.bg/mirela-provalih-se-n200595", "text": " Това е състезание – летвата се слага и скачаш летвата. Но трябва да влезеш в детайли в техниката – това ми беше грешката, това ми беше грешката цяла година. Уча се. Грешките са си мои. Аз смятам за себе си, че съм се реализирала като спортист, но искам да отида отвъд тази точка“,   ", "date": "2019.10.02", "title": "Мирела: Провалих се"}
{"url": "https://duma.bg/antarktika-izgubi-gigantski-aysberg-n200627", "text": "Над 315 милиарда тона лед се откъснаха от Антарктика под формата на огромен айсберг. Гигантското парче е с площ около 1600 квадратни километра, пише Би Би Си. Айсбергът се отдели от ледения шелф Амери. Това е най-големият къс лед, който се отчупва от него в последните 50 години. Размерите на айсберга с името D28 означават, че движението му трябва да се наблюдава, защото потенциално представлява опасност за корабоплаването. Амери е сред трите най-големи ледени шелфа в Антарктика, намира се в източната част на континента. Учените смятат, че D28 е дебел около 210 м и в него има поне 315 милиарда тона лед. Теченията вероятно ще понесат айсберга в западна посока, като разпадането и стопяването му ще отнеме години.", "date": "2019.10.02", "title": "Антарктика изгуби гигантски айсберг"}
{"url": "https://duma.bg/fenove-iskat-ostavki-v-tsska-sf-n200611", "text": " Същевременно в декларацията има и въпроси за „безпорядъка”, назряващ на „Българска армия”. Остри критики и въпроси бяха отправени и към ръководните фактори на „Армията”, но имена не бяха споменати. Феновете на ЦСКА поискаха директно оставките на директора Стойчо Стоилов и треньора Люпко Петрович.", "date": "2019.10.02", "title": "Фенове искат оставки в ЦСКА-Сф"}
{"url": "https://duma.bg/vikat-3-ma-legioneri-pri-mladezhite-n200612", "text": "Преди старта на младежките квалификации Красимир Балъков и Александър Димитров се споразумяха младите играчи да останат във формацията до 21 години, за да трупат международен опит и да помогнат в предстоящите важни изпитания на отбора, който все още има шансове да се класира за финалите на Евро 2021. Даниел Наумов (ЦСКА 1948), Иван Дюлгеров, Виктор Попов и Мартин Минчев (Черно море), Петко Христов (Бишелие, Ит), Валентин Антов и Иван Турицов (ЦСКА-Сф), Алекс Петков (Клайд, Шот), Лъчезар Котев (Витоша Б), Станислав Иванов, Ивайло Найденов и Илия Юруков (Левски), Светослав Ковачев (Етър), Кун Теменужков (Лийдс, Анг), Калоян Кръстев (Славия), Доминик Янков и Ангел Лясков (Ботев Вр), Стефан Гаврилов и Георги Русев (Септември) и Тонислав Йорданов (Литекс). Както и мъжете, младежите започват краткия си лагер в неделя.", "date": "2019.10.02", "title": "Викат 3-ма легионери при младежите"}
{"url": "https://duma.bg/az-ostava-tragva-kam-chitatelite-n200628", "text": "Книгата \"Аз, Остава\" ще бъде премиерно представена днес, 2 октомври, в 18,30 ч. в Литературния клуб на Столичната библиотека. В събитието ще участват и членове на бандата, които ще изпълнят акустично някои от добре познатите песни. След София първата книга от поредицата на издателство Scribens, което има амбицията да въплъти в книжни тела историите на най-популярните съвременни български групи, ще бъде представена с минитурне и в клубове в други градове на страната. В Казанлък Гнездото на ван Дайк, ще гостува на 3 октомври. В Стара Загора, 5th avenue, ще е в четвъртък. В Перник, Club Maze JB, ще е на 16 октомври. Във Велико Търново, Melon, ще бъде достъпна за читателите на 18 октомври. В Бургас, Bar Target, ще зарадва ценители на 25 октомври, а на 26-и ще акостира във Варна, Menthol. Входът е свободен, а книгата ще се предлага на промоционална цена.", "date": "2019.10.02", "title": " \"Аз, Остава\" тръгва към читателите"}
{"url": "https://duma.bg/hvanaha-mazh-s-golyamo-kolichestvo-zabraneni-lekarstva-n200663", "text": "Задържан е мъж с голямо количество забранени лекарства в Костинброд, съобщиха от Областната дирекция на МВР в София. При проведена в понеделник полицейска операция в града служителите на реда извършили проверка на лек автомобил, шофиран от 55-годишен местен жител. В колата били открити 90 таблетки от забранен за свободна продажба медикамент, както и 40 таблетки от друго лекарство.  При последвало претърсване на дома на мъжа униформените намерили още 300 таблетки от забранения медикамент и 40 от втория, открит в колата. Иззет е и втори лек автомобил поради същите съображения. Служителите на реда претърсили и втори адрес, обитаван от мъжа, откъдето иззели и трети автомобил без регистрационни табели и с изрязана рама. Мъжът е задържан за 24 часа, образувано е досъдебно производство.", "date": "2019.10.02", "title": "Хванаха мъж с голямо количество забранени лекарства"}
{"url": "https://duma.bg/kultovoto-elektronno-duo-idva-v-sofiya-s-shemetno-shou-n200629", "text": "Световноизвестното електронно дуо \"Кемикъл брадърс\" (The Chemical Brothers) пристига в българската столица с шеметно шоу. Култовите артисти включиха София в мащабното си турне No Geography, с което отбелязват три десетилетия на сцената. Именно през 1989 г. Том Роуланд и Ед Саймънс се събират за първи път в Манчестър, за да променят съвременната музикална история и да очертаят облика на цяла епоха. Грандиозен спектакъл очаква феновете у нас на 10 октомври в зала \"Арена Армеец\". Преди зрелищното аудио-визуално пиршество, което \"химичните братя\" ще подарят на всички свои почитатели в България и на Балканите, на сцената ще се качи британското електронно светило James Holroyd - едно от най-разпознаваемите имена в хаус сцената на Острова. Диджеят ще нажежи въздуха до червено преди началото на \"най-великия лайв денс спектакъл за 2019 г.\", както редица световни музикални платформи описват турнето, превърнало се във феномен.", "date": "2019.10.02", "title": " Култовото електронно дуо идва в София с шеметно шоу"}
{"url": "https://duma.bg/ministerstvo-na-modata-organizira-shest-defileta-n200630", "text": "Медията, наречена Министерство на модата (The Fashion Ministry), застава зад най-мащабното събитие в бранша на чаровната диктаторка в България, което ще се проведе между 14 и 19 октомври. В рамките на 6 вечери, на 6 различни локации в София ще се състоят дефилета, които ще представят най-значимите родни и световни дизайнери, както и актуалните тенденции при водещите модни брандове. Sofia Fashion Runway е проект на Владимир Иванов - един от основателите и бивш съсобственик на Софийската седмица на модата, който смята: \"Модата е начин на самоизразяване, който ни позволява да влизаме в много и различни социални роли. Тя е възможност да се отпразнува различието на света, в който живеем. Модата е огледалото, необходимо, за да видим колко интересен е животът. Тя е способ да се измерва настроението ни и помага при определянето на различните аспекти на личността. В същото време не бива да я вземаме много на сериозно, защото така ще загубим удоволствието от нея. Ето защо стигнах до идеята за такова мащабно събитие. От опита си досега мога убедено да твърдя, че в България до момента не е правено подобно нещо, защото предизвикателството е голямо - от една страна, да се представи по най-адекватен начин какво правят съвременните български дизайнери, които през последните години имат все по-голям успех и на световната модна сцена. А от друга, да съизмерим това с дизайнерите, които сме поканили от чужбина. Българската модна индустрия заслужава да бъде представена по начин, отговарящ на всички световни изисквания и стандарти за такова събитие. Целта ни е Sofia Fashion Runway да се утвърди като най-престижното събитие за мода в България.\" Изборът на местата за шестте вечери на Sofia Fashion Runway ще отговаря на тематичните дефилета, на които ще бъдат показани колекции на утвърдени български и чужди дизайнери, тенденции при аксесоарите и бижутата, висша мода и др. Специален акцент на събитието ще е представянето на млади родни дизайнери, които завършват обучението си по моден дизайн в наши университети, а също и в чужбина.", "date": "2019.10.02", "title": "Министерство на модата  организира шест дефилета"}
{"url": "https://duma.bg/ix-izdanie-na-vesti-na-yambolskiya-istoricheski-muzey-n200631", "text": "Деветото издание на сборника \"Вести на Ямболския исторически музей\" беше официално представено в Регионалния музей в града. В него са включени 21 статии от 32-ма автори от България, Германия, Финландия, Дания и САЩ. Публикациите обхващат широк тематичен и хронологичен диапазон, като разглеждат сакралния живот и ежедневния бит по нашите земи от ранния неолит до средновековната епоха. Девет от статиите са на английски, немски и руски език. Сборникът е посветен на 70-годишнината на археолога Илия Илиев, участвал в проучванията на редица археологически обекти в Ямболския регион и директор на музея в периода 2002-2011 г.", "date": "2019.10.02", "title": "IX издание на \"Вести на Ямболския исторически музей\" "}
{"url": "https://duma.bg/festival-na-tvortsite-ot-tretata-vazrast-n200632", "text": "Второто издание на \"Сребърна луна\" - фестивал на творците от третата възраст, ще се състои на 2 и 3 октомври от 16 ч. в читалище \"Славянска беседа\", ул. \"Раковски\" 127. Входът е свободен. Организатори са Съюзът на свободните писатели, СБЖ, читалище \"Славянска беседа\" и в. \"Трета възраст\".", "date": "2019.10.02", "title": "Фестивал на творците от третата възраст"}
{"url": "https://duma.bg/balon-n200664", "text": "Министерството на финансите обяви, че   към края на август. Месец по-рано той бе 3,2 млрд. лв. Обяснението за този срив е очаквано - плащанията по сделката за покупката на изтребителите Ф-16. Случаят с това пазаруване на бойна техника се оказа освен всичко друго и малко странен. Правителството хем я плати с пари от бюджетния излишък, а от друга страна два пъти актуализира бюджета и натрупа допълнителен дълг от 900 млн. лв. Но какво тук значат някакви милиони народни пари и съмненията за това къде потъват те. Големият въпрос е за произхода на този излишък, който се появява всяка година - от икономическия растеж, от управленски талант или е резултат на стъкмистика. Най-близко до истината, разбира се, е третото предположение. Бюджетният излишък се образува по една проста причина - предвидените в бюджета пари за капиталови разходи не се харчат. България вече реално се е превърнала в премиерска република, а парламентът - в изпълнителна власт. Когато се приема бюджетът за съответната година, никой от депутатите не се осмелява да пита за какво ще се харчи евентуален излишък. Нещо повече, през последните десет години съществува пълна липса на контрол по целия път на бюджета. Този подход да се планират повече от 2 млрд. лв. по годишния бюджет за капиталови разходи и да се харчат едва 30% от парите, се повтаря през годините.  Бюджетният излишък доби популярност у нас и като \"портфейлът на премиера\". Той го държи в задния си джоб, кара си джипа из страната, от време на време го развързва и раздава пари. Ситуацията в момента е особено подходяща - предизборна. Само да не се окаже, че тази година излишните пари са един надут балон, който всеки момент може да гръмне. Могат да го пробият огромните дългове на държавните предприятия, например. На ТЕЦ \"Марица изток 2\" те са над 600 млн. лв. Над 100 млн. лв. дължи \"Топлофикация София\". За БДЖ няма да говорим. Няма да помогне и буферът от 2% дефицит, който управляващите са си подсигурили.", "date": "2019.10.02", "title": " Балон"}
{"url": "https://duma.bg/prezidentat-radev-dalzhim-na-vazrastnite-spokoyni-i-dostoyni-starini-n200667", "text": "Дължим ви спокойни и достойни старини, в които няма място за страхове, заявява президентът Румен Радев в обръщението си по повод на Международния ден на възрастните. Според държавния глава най-ефективните мерки, целящи равенството между поколенията, са насочени към преодоляване на страховете, свързани с остаряването - страх от болести, бедност, изолация и самота. Радев посочва, че цивилизоваността на една общност се измерва с грижите, които тя полага за най-уязвимите - възрастните и децата. Чувството за взаимност започва с отговорност и уважение към близкия и непознат възрастен човек, заявява той. \"Скъпи наши майки и бащи, баби и дядовци, честит празник на възрастните хора! Вие ни отгледахте и възпитахте и сме ви признателни за това\", каза във видеообръщение председателят на БСП Корнелия Нинова по случай празника на хората от третата възраст. \"Последователни сме в желанието си да се преизчислят всички пенсии - многократно сме го предлагали и все се отхвърля. И сега, през октомври, когато се гледа Бюджет 2020, отново ще го направим. Това е най-малкото, което ви дължим за вашия живот, за градежа на България, за възпитанието на младото поколение\", казва Нинова и пожела здраве, сили и кураж на възрастните. ", "date": "2019.10.02", "title": " Президентът Радев:   Дължим на възрастните спокойни и достойни старини "}
{"url": "https://duma.bg/rektorat-na-su-zashtiti-balgarskoto-obrazovanie-n200668", "text": "Със слово в защита на българското образование и конкретно на обучението в Софийския университет \"Св. Климент Охридски\" откри учебната година ректорът му проф. Анастас Герджиков. Той се обърна към студентите, преподавателите и гостите на тържествената церемония с призив да не се охулва висшето образование, а да се стимулира. Иска ми се да вярвам, че сме способни да спрем очернянето на всичко родно и да се захванем заедно за съзидание, заяви проф. Герджиков, който изреди и успехите, постигнати в Алма матер. Повод за критиките в речта му бяха медийни публикации през последните месеци, които представяли апокалиптична картина на българското образование, намаляващия брой кандидати и студенти и незапълнените места. Герджиков подробно цитира конкретна статия на преподавателя в СУ проф. Ивайло Дичев за катастрофата в образованието и опроверга много от твърденията му.  Ректорът на най-старото висше учебно заведение у нас обясни намаляващия брой на студентите с демографската криза и категорично отрече данните, че много от младежите бягали в чужбина, за да търсят по-качествено образование. \"Моят кратък отговор на всичко това се намира в телеграма на Марк Твен до американски вестник: \"Слуховете за моята смърт са силно преувеличени.\" Проф. Герджиков призова и за мерки срещу ниската раждаемост и увеличаване на производителността на труда. Въпреки упреците, ние сме тези, които можем да вдъхновим младите хора да заменят всеобщата подозрителност с взаимно доверие, бездейния песимизъм със съзидателност, обърна се към колегите си ректорът. Той прикани студентите да полагат усилия, да покажат оригинални идеи, да не спират да учат и да не бъдат безразлични към бъдещето на обществото, в което живеят. Гост на тържеството бе вицепрезидентът Илияна Йотова, която представи университета като един от малкото оазиси на свободомислието, на съпротивата срещу празнодумието, равнодушието и измислените идоли, на бунта срещу полуистините и фалшификатите. Тя настоя науката, която се твори в Софийския университет, да бъде подкрепена от държавата. Вицепрезидентът призова и за още по-голяма свобода и автономия на университетите. Не се притеснявайте от силата на собствената си позиция, участвайте активно в политиката, в обществените дебати с познания и компетентност, които тук ще получите, обърна се към студентите Йотова. ", "date": "2019.10.02", "title": "Ректорът на СУ защити българското образование"}
