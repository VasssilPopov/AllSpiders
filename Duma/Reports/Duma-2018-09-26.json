{"url": "http://www.duma.bg/node/175846", "text": "В края на август 2018 година депозитите на неправителствения сектор в българската банкова система са в размер на 76,046 млрд. лева, или 73,7% от прогнозния БВП, като годишното им увеличение е с 8%, показват данни на Българската народна банка (БНБ). \nДепозитите на нефинансовите предприятия са в размер на 23,848 млрд. лева, нараствайки на годишна база с 14%. В същото време депозитите на финансовите предприятия намаляват с цели 22,5% на годишна база и достигат през август 2,6 млрд. лева. \nПрез август депозитите на домакинствата и нетърговските организации, обслужващи домакинствата, са в размер на 49,598 млрд. лева, или 48% от БВП, като се увеличават на годишна база със 7,6%. \nВ същото време кредитите за неправителствения сектор в края на август са в размер на 56,496 млрд. лева, или 54,7% от БВП, като нарастват на годишна база със 7,6%. \nСпоред данните на БНБ кредитите за нефинансови предприятия се повишават в края на миналия месец с 4,2% на годишна база. \nКредитите за домакинства са в размер на 21,335 млрд. лева - 20,7% от БВП, като спрямо август 2017 година те се увеличават с 10,2%. В края на отчетния месец жилищните кредити са за 10,150 млрд. лева и нарастват на годишна база с 9,6%, докато потребителските кредити възлизат на 8,901 млрд. лева и са с 15,4 на сто над нивата от август 2017 година. \nВ края на миналия месец кредитите, предоставени на финансови предприятия, са в размер на 2,670 млрд. лева - 2,6% от БВП, нараствайки на годишна база с 35%.   \n \t\n", "date": "2018.09.26", "title": " Депозитите на домакинствата са 48 на сто от БВП"}
{"url": "http://www.duma.bg/node/175851", "text": "Процедурата за избор на стратегически инвеститор и структурата на проекта АЕЦ „Белене“ ще бъдат факт до края на октомври, е заявила вчера министърът на енергетиката Теменужка Петкова по време на среща с представители на работодателските организации в България. По думите й документацията се изготвя съгласно заложените в решението на Народното събрание параметри – проектът да се реализира на пазарен принцип и без предоставяне на държавна гаранция.  \n    \n \t\n", "date": "2018.09.26", "title": " Пускат търгът за АЕЦ \"Белене\" до края на октомври"}
{"url": "http://www.duma.bg/node/175847", "text": "Годишната инфлация в страната може да нарасне до над 3,6%, което е повече от очакваната от правителството - 2,1% на сто. Прогнозата е на БНБ. Като експертите то Централната банка посочват по-високото от очакваното поскъпване на храните, задържането на цените на петрола на високи нива и по-висок ръст на административно регулираните цени. Тези три фактора могат да добавят 1,5 процентни пункта към досега очакваните стойности и да вдигнат инфлацията до над 3,6%, очакват от БНБ. Същевременно търговската война между САЩ и Китай и влиянието на \"Брекзит\" могат да забавят темповете на растеж на БВП с около 0,6%, смятат от БНБ. Тези външни фактори ще свият търсенето на български стоки и услуги. По-слабо от очакваното външно търсене ще доведе до понижаване на вътрешното търсене на кредити. \n    \n \t\n", "date": "2018.09.26", "title": "Инфлация над 3,6% прогнозира БНБ"}
{"url": "http://www.duma.bg/node/175853", "text": "Оставам непреклонен за диференциран Данък добавена стойност (ДДС). Това обяви министърът на финансите Владислав Горанов. След консултации с бранша \"БСП за България\" предложи още от следващия бюджет да бъде намален ДДС върху хляба от 20 на 5%. Левите предложиха и намаляване на косвения данък върху храните от първа необходимост. \"Така е записано в данъчните закони, ако се направят промени, ефектите ще са краткосрочни, и само ще се обърка данъчното законодателство\", подчерта той. \nГоранов се надява, че с корекции в тавана на пенсиите ще се премахне несправедливостта във формулата и съобщи, че се обсъждат промени в тази посока. Той напомни, че пълното отпадане на тавана няма да се случи през 2019 г. \"Действащото законодателство предвижда увеличаване на тавана на сегашните пенсии и отпадане при новоотпуснатите пенсии\", посочи финансовият министър. \n    \n \t\n", "date": "2018.09.26", "title": "Горанов се обяви против намаляване на ДДС"}
{"url": "http://www.duma.bg/node/175845", "text": "Сривът на турската лира се оказа добра новина за всички на Балканите. Докато турците се опитват да стабилизират икономиката си, гърци, българи, македонци, че дори и румънци пресичат граници и се отдават на пазаруване. \"Като цяло турската лира се срина от средата на миналата година до настоящия момент почти два пъти спрямо българския лев. Това на практика означава, че като цяло ценовото ниво там е паднало два пъти спрямо нашето средно. Има много стоки, които са паднали с повече, някои лекарства там струват 4 пъти по-евтино, отколкото в България, а някои хранителни стоки са два пъти по-евтини\", обясни пред БНТ икономистът Георги Вулджев. Експертът подчерта, че дори с транспортните разходи за много хора, които пазаруват на едро и се запасяват повече, им излиза изгодно. \nДиректорът на Института за анализи и оценки в туризма Румен Драганов обясни, че по отношение на туристическите пътувания в Турция е било по-евтино преди две години, когато там се наблюдаваше проблем с отлива на руски туристи. \"Сривът на турската лира много умело се използва като маркетингово послание и много хора се подлъгват от това, че ще бъде по-евтино, но вече има и опарени от това, че при някои покупки те са смятали, тези търговци, които са търгували с тях - лира-евро, при което някои са изгорели\", смята Драганов.   \n \t\n", "date": "2018.09.26", "title": " Сривът на лирата засили интереса към пазаруването в Турция   "}
{"url": "http://www.duma.bg/node/175850", "text": "През август 34 953 кг храни от животински и неживотински произход са насочени за унищожаване от инспекторите на дирекция \"Контрол по храните\" към Българската агенция по безопасност на храните (БАБХ). Количеството е конфискувано от производствени обекти, от складове, магазини и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без здравна и идентификационна маркировка. Дирекция \"Контрол по храните\" също така е насочила за унищожаване 210 броя яйца и 606 литра безалкохолни напитки. През август в страната са извършени общо 14 664 проверки и са издадени 1022 предписания. Съставените актове за установяване на административно нарушение са 195. Затворените обекти в страната с временно преустановена дейност са шест.   \n \t\n", "date": "2018.09.26", "title": " БАБХ конфискувала над 30 000 кг храни за месец"}
{"url": "http://www.duma.bg/node/175848", "text": "Напредък има, но очевиден е и застоят в условията за бизнес в България. Проблемите с корупцията и непрозрачността остават - това показа юбилейният форум на Българо-германската търговско-индустриална камара, констатира \"Дойче веле\". \nКакто сочат изводите от ежегодните анкети сред германските предприемачи в България, няма съществен напредък в борбата с корупцията и организираната престъпност; тревога будят също така непрозрачността на търговете за обществени поръчки и комуникациите с нереформираната администрация. Всичко това, както и недостигът на обучени и можещи кадри, са основната причина за стагнацията в притока на нови германски, а и изобщо на чужди задгранични капиталовложения в българската икономика през последните години. Поддържаният санитарен минимум в размера на преките инвестиции от Германия по никакъв начин не кореспондира с възможностите на германската икономика и нейния интерес към Югоизточна Европа, единодушни са повечето представители на членуващите в Българо-германската търговско-индустриална камара над 500 фирми. \nДосега германски предприятия са създали 60 хиляди работни места в българската икономика.      \n \t\n", "date": "2018.09.26", "title": "Корупцията спира германския бизнес да инвестира у нас"}
{"url": "http://www.duma.bg/node/175849", "text": "България се нарежда на 46-то място по икономическа свобода от 162 държави, включени в годишния доклад на канадския институт \"Фрейзър\" и разпространен у нас от ИПИ. Докладът представя картината през 2016 г. - последната година, за която има налични официални данни за всички страни. Хонконг и Сингапур отново са на челните две позиции, а Топ 10 се допълва от Нова Зеландия, Швейцария, Ирландия, САЩ, Грузия, Мавриций, Великобритания, Австралия и Канада. Изследването измерва икономическата свобода (свободния избор, конкурентните пазари, защитата на собствеността, върховенството на правото и т.н.), анализирайки политиките и институциите в 162 държави. Представянето на държавите се изразява в резултат от 0 до 10 т., като 10 т. съответства на максимална икономическа свобода. \nРезултатът на България в тазгодишното изследване е 7,41 т. от максималните 10 точки (при 7,40 т. в миналогодишното), което нарежда страната отново на 46-то място. Ботсвана и Перу са непосредствено преди България с по-висок резултат, а Уганда и Монголия - след. Това означава, че за една година икономическата свобода в България е нараснала с едва 0,01 т., което трудно може да се интерпретира като чувствителен напредък, коментират от Института. \nМястото на България е обусловено от оценката на икономическата свобода по няколко показателя: размер на правителството (7,02 т.) - тук България получава максимални точки за плоския данък, но общият резултат е намален заради размера на правителствените разходи и на държавните трансфери и субсидии. Съдебна система и право на собственост (4,83 т.) - България продължава да получава най-ниска оценка именно за тази група показатели, като по-лошото е, че тя отново се влошава, изтъкват от Института. Основните причини за това според ИПИ са ниските оценки за независимостта и безпристрастността на съда, както и за доверието в полицията. От всичките 42 индикатора в индекса най-ниските оценки за поредна година са именно за независимостта и безпристрастността на съда - с по 3,33 т. от максималните 10 т. в тазгодишното издание. Достъп до сигурни и стабилни пари (9,44 т.) - в тази категория България от години получава най-високата си оценка. Валутният борд продължава да гарантира стабилни пари, а инфлацията остава сравнително ниска (към 2016 г.). Страната отново получава максималния брой точки за възможността за свободно поддържане на банкови сметки в чуждестранна валута, пише още в доклада. \n    \n \t\n", "date": "2018.09.26", "title": "След Ботсвана сме по икономическа свобода  "}
{"url": "http://www.duma.bg/node/175852", "text": "До края на следващата седмица в парламентарната комисия, която се занимава с контрабандата, ще има експертни предложения за промяна на данъчното законодателство, свързано с производството на контрабандни цигари. Това обяви министърът на финансите Владислав Горанов, който обсъди темата с правосъдния министър Цецка Цачева, министъра на вътрешните работи Младен Маринов, главния прокурор Сотир Цацаров и Данаил Кирилов, председател на комисията по правни въпроси. \nМиналата седмица Цацаров обяви в парламента, че сегашното законодателство не преследва производството, а само търговията на нелегални цигари и алкохол. Със законодателните промени ще се преследва нелегалното производство. Промените ще засегнат продажбите и регистрационния режим за машините и съоръженията за производство на такива стоки, поясни след срещата главният прокурор. \nЦецка Цачева обяви, че само с тези промени може да спре производството на нелегални стоки като цигари и алкохол. \nДанаил Кирилов пое ангажимент да се прецизира законодателството  и при нарушение на акцизното облагане да се носи наказателна отговорност заради обществената опасност на престъплението.   \n \t\n", "date": "2018.09.26", "title": "Спешно променят закони заради незаконните цигари"}
{"url": "http://www.duma.bg/node/175807", "text": "Актьорът и телевизионен любимец Ути Бъчваров ще бъде водещ на двудневното събитие \"Най-добър Готвач\", което ще се проведе днес и утре, 26 и 27 септември, в гранд-хотел \"Варна\". Надпреварата с тема \"Иновативна балканска кухня - новаторство и стил\" ще стане факт в рамките на форума \"Туризъм и кулинария\". \nБългарската хотелиерска и ресторантьорска асоциация подновява конкурса след 10-годишно прекъсване, съобщи \"ВИП комюникейшън\". Победители ще се избират в категориите \"Най-добър готвач\", \"Най-добър сладкар\", \"Най-добър млад готвач\" и \"Най-добър млад сладкар\" на БХРА за 2018 г. В съпътстващата семинарна част желаещите ще имат възможност да се запознаят с последните тенденции в кулинарията. Мероприятието ще отбележи с празничен коктейл Световния ден на туризма - 27 септември.   \n \t\n", "date": "2018.09.26", "title": " Ути Бъчваров води \"Най-добър готвач\""}
{"url": "http://www.duma.bg/node/175806", "text": "Жените, които спазват средиземноморска диета, са с 22% по-малък риск от инфаркт. Защитният ефект на рибата, плодовете, ядките и зехтина обаче е по-малък за мъжете, съобщи \"Дейли мейл\". \nУчени от университета на Източна Англия сравниха рисковете от инфаркт за 23 000 души за период от 17 години. Резултатите им показват, че общата опасност при спазващите средиземноморска диета намалява със 17 на сто, но има голяма разлика при двата пола. Докато при жените рискът от инфаркт спада с 22 процента, при мъжете е едва с 6 на сто.  Участниците в изследването са били на възраст от 40 до 77 години. \nПредишно проучване установи, че средиземноморската диета осигурява по-добър сън.   \n \t\n", "date": "2018.09.26", "title": " Средиземноморската диета намалява риска от инфаркт"}
{"url": "http://www.duma.bg/node/175830", "text": "Концертът \"Сърцето на Андалусия\" на фламенко китариста Висенте Амиго се налага да бъде преместен за 6 февруари 2019 г. Мястото остава без промяна - зала 1 на НДК. Отлагането се изисква поради неочаквани здравословни проблеми на артиста. Купените вече билети ще важат за новата дата, без да е необходимо да бъдат презаверявани. Феновете, които няма да могат да посетят концерта на 6 февруари, имат възможност да върнат билетите и да получат паричната им стойност. Краен срок за връщане на билетите е 11 октомври т.г. \n    \n \t\n", "date": "2018.09.26", "title": "Концертът на Висенте Амиго се мести на 6 февруари догодина"}
{"url": "http://www.duma.bg/node/175857", "text": "В неформална заетост са 48,1% от заетите в селското стопанство на България. Това показват данни на Международната организация на труда (МОТ), стана ясно на проведената вчера конференция \"Неформална икономика и недеклариран труд - международни, европейски, национални измерения и добри практики\", организирана от КНСБ. Анкетно проучване на Федерацията на независимите синдикати от земеделието към КНСБ обаче установява, че над 80% е недекларираната заетост в сектор земеделие. \nВ индустрията 8,7% от заетите са сивата икономика, а в услугите - 15,8%. Само в частния сектор 17,8% от заетите полагат недеклариран труд. \nМежду 6 и 14% от българите са получавали заплата в плик, докато в ЕС това ниво е 3%, а 16% от българите са ползвали стоки/услуги, които включват недеклариран труд, докато в 27-те страни членки на ЕС делът е 11%, съобщи Росица Антова, изследовател в Института за синдикални и социални изследвания на КНСБ. Между 5 и 10% от българското население е упражнявало недеклариран труд. Ниските заплати, липсата на работни места на пазара на труда, липсата на контрол от властите са причините за разрастването на сивата икономика, сочат данните на Евробарометър. \nНедекларираният труд представлява значителна част от икономиката на ЕС, коментира евродепутатът Георги Пирински. Според него няма достатъчна воля за пречупване на тези негативни практики, а и законодателството на общността в сферата е разпокъсано. Предизвикателство е как се измерва сивият сектор, допълни Пирински. Той е категоричен, че недекларираният труд има сериозни последици за работниците и се аргументира с конкретни примери за фирми-пощенски кутии, които се създават в отделни държави от ЕС само с една цел - укриване на осигуровки. Това е целта и на европейската платформа за борба с недекларирания труд, обяви евродепутатът. Предназначението на платформата е да разшири способностите на държавите членки за действия по отношение на множеството болезнени проблеми, пораждани от недекларирания труд, чрез засилено сътрудничество на равнище на Съюза между съответните национални власти, заедно със социалните партньори. \nУ нас през последните години сивата икономика е 30%, недекларираният труд е 16%, заяви лидерът на КНСБ Пламен Димитров. Той отново постави въпроса за плоския данък, който не е \"изсветлил\" икономиката. Годишно между 1 и 2 млрд. лв.  осигуровки не се внасят. Според Димитров необходими са нови стъпки за решаване на проблема и очевидно трябват санкции, освен и стимули за излизане на сивата икономика на светло.   \n \t\n", "date": "2018.09.26", "title": "Половината селскостопански работници са в сивия сектор"}
{"url": "http://www.duma.bg/node/175854", "text": "Спорно е да се разпределя поравно таксата за общо потребление на вода. Това каза вчера на дискусия за формирането на сметките за вода омбудсманът Мая Манолова. Повод за обсъждането е увеличеният брой жалби през 2017 г. за нечестно формиране на сметки. Те са се увеличили двойно в сравнение с 2015 г. От над 450 - 195 жалби са за разхода \"общо потребление\" на вода. За първите 8 месеца на тази година са постъпили 313 жалби, от които 142 касаят този проблем, заяви Манолова. Тя обясни, че този проблем съществува от години, но продължава нищо да не се случва.  \nМРРБ пусна за обществено обсъждане нова наредба, която предвижда тежки санкции при кражба на вода и също така сметката за потреблението в общите части да се разпределя поравно. \n\"Така предложената наредба няма да реши проблемите на гражданите. Там не се решава основният проблем - справедливостта за формиране на сметката за вода, защото не се осигурява баланс между интереса на гражданите и ВиК дружествата. По-скоро новите текстове са в полза на ВиК операторите. На практика отново ще се начислява допълнителна сума за общо потребление. Променя се само начинът на преразпределение на водата. Продължава порочната практика нито гражданите, нито етажните собствености да могат да сключват индивидуален договор с ВиК дружествата, а продължава да се работи с публично оповестени общи условия, които са публикувани на страниците на водните оператори\", коментира омбудсманът. Тя добави, че по отношение на разпределението отново липсва факторът справедливост и уточни, че няма как поравно да се дели изразходваното от петчелнно семейство и самотно живеещ човек в гарсониера. Според нея в наредбата има и текстове, които дават предпоставка за лобизъм, и подчерта, че това касае частта, в която е заложено осигуряването на уреди за дистанционно отчитане. \nЗаместник-министърът на регионалното развитие Малина Крумова заяви, че разчита гражданите да дадат предложения за промяна на наредбата. След поредица потребителски жалби ведомството се е заело да промени нормативните текстове, но не може потребителят да плаща само своето потребление. Има отклонение в инсталациите, за което потребителите са задължени да платят. От ВиК дружествата не носят отговорност за състоянието на ВиК инсталацията в блока, стана ясно от думите на Крумова. Операторите правят корекции, но трябва да бъдат сезирани от потребителите. Според Крумова дистанционното отчитане е по-коректно. В новите текстове се въвежда задължение за наличие на водомери, за да се спре с отчитането на база.  \nСобствениците на жилища, които не са обитавани и за тях е декларирано, че нямат потребление, вече ще получават сметка за вода, каза пред БНР инж. Иван Иванов, председател на Българската асоциация по водите. От 28 ВиК оператори половината са заложили поскъпване в петгодишния бизнес план между 2 и 10%, заяви инж. Иванов. Той се опасява, че при забавяне в  приемането на плановете ще последва  още по-голямо оскъпяване. Причината е, че водните дружества трябва да предвиждат не само инвестиции, но и заплати на служителите си.  \n    \n \t\n", "date": "2018.09.26", "title": " Двойно повече жалби срещу сметките за вода "}
{"url": "http://www.duma.bg/node/175808", "text": "Съоснователите на инстаграм, притежавана от фейсбук, обявиха, че напускат компанията. Главен управляващ на социалната мрежа - Кевин Систром, и главен технически директор - Майк Крийгър, не посочват причина за оттеглянето си. Един от тях е написал в блога си, че смятат да си дадат почивка, за да изследват любопитството и креативността си. \nИнстаграм бе купена от фейсбук през 2012 г. и в момента има над 1 млрд. потребители. Оставките на Систром и Крийгър идват на фона на информациите за нарастващо напрежение между тях и Марк Зукърбърг. Изпълнителният директор на фейсбук засега не коментира създалата се ситуация.   \n \t\n", "date": "2018.09.26", "title": "Основателите на инстаграм се оттеглят"}
{"url": "http://www.duma.bg/node/175862", "text": "Откога едно обикновено ръкостискане между президент на САЩ и български премиер, наредил се на редичката с всички останали премиери да се здрависват с него, се приема като историческо събитие. Това коментира зам.-председателят на БСП Деница Златева в отговор на въпрос на ДУМА за участието на премиера Бойко Борисов в срещата на върха на ООН. За мен историческа е срещата, която имаха Доналд Тръмп и Ким Чен Ун по отношение на конфликта на Корейския полуостров, подчерта тя. \nЗлатева припомни среща от предишно участие на президента Радев на върха на ООН, които много ясно говорят какво означава двустранна среща. Тя очаква с нетърпение речта на премиера пред Общото събрание на световната организация, в която е анонсирано, че ще говори за Западните Балкани. \"Надявам се този път да приветства присъстващите не от името на Народна Република България, а от името на Република България\", уточни Златева.   \n \t\n", "date": "2018.09.26", "title": " Деница Златева: Няма нищо историческо в срещата Борисов-Тръмп"}
{"url": "http://www.duma.bg/node/175856", "text": "БСП предложи политическа програма, която за първи път след прехода отваря диалог за по-дългосрочно развитие на страната. Заложените идеи във Визията допадат на значително мнозинство от избирателите. Това показват резултатите от социологическо проучване на \"Сова Харис\". Оттам отчитат високо ниво на мобилизация на привържениците на левицата. Нагласите на симпатизантите на БСП са като непосредствено преди предстоящи парламентарни избори. \nАко предсрочните парламентарни избори са днес, за ГЕРБ биха гласували 24%, а за БСП - 20%. ДПС биха привлекли 6,2% от гласовете, \"Обединени патриоти\" - 4,7%, а \"Демократична България\" - 1,5%, сочи изследването. При това съотношение на силите нито една от двете страни не може да направи решителни крачки. Подкрепата, която получават, им позволява да блокират действията на опонента, но не и да наложат собствена политическа линия, категорични са от \"Сова Харис\".    \nБойко Борисов събира одобрението на 32 на сто от анкетираните, 26% имат доверие на лидера на БСП Корнелия Нинова. Трети е Красимир Каракачанов, който се харесва на 24%. \nЗасега нито една от водещите политически партии не поражда достатъчно доверие, за да предизвика вълната на промените. За да се проведат радикални реформи в подредбата на държавата ни, от които очевидно имаме нужда, е необходимо управляващият субект да има подкрепата на поне около 2 милиона активни граждани. Логически това може да стане или консенсусно между водещите политически сили, или с появата на нов проект, който съществено да размести политическите пластове, подчертават социолозите.     \n \t\n", "date": "2018.09.26", "title": "Идеите във \"Визия за България\" допадат на избирателите "}
{"url": "http://www.duma.bg/node/175809", "text": "Орлин Павлов обяви имената на звездите, които ще пеят с него на 1 октомври в зала 1 на НДК. Изпълнителят с покоряваща усмивка и завладяващ глас обещава на всички свои почитатели концерт, какъвто не е правил досега. На сцената ще излязат любими на публиката български музиканти. \"Още малко...\" е събитие от и за приятели. С много настроение и емоционална музика ще заредят почитателите Владимир Ампов-Графа и Любо Киров. Емблематичните музиканти и Орлин Павлов ще изпълнят за първи път пред публика новата им съвместна песен \"Приятели завинаги\", както ДУМА писа. \nСред гост-изпълнителите ще са и невероятната Белослава и джаз триото \"JP3\" - Димитър Семов, Веселин Веселинов-Еко и самият Живко Петров. Рапърът Борислав Димитров-Бобо, известен като един от най-добрите хип-хоп изпълнители в България, ще участва в концерта с уникална версия на едно от парчетата на Орлин Павлов. Част от шоуто ще са и певците от единствената по рода си вокална група \"Спектрум\". \nЧаровният изпълнител с пленителен глас споделя, че няма търпениe да представи пред публиката своя нов албум \"Още малко\". Голям проект, събрал на едно място много емоция, страхотни текстописци, талантливи композитори и невероятни музиканти. В концерта ще вземат участие още Мартин Ташев (тромпет и вокали), Милен Кукошаров (пиано), Васил Вутев (барабани), Борислав Бояджиев (перкусии), Владислав Мичев (тромбон), Димитър Льолев (саксофон), Георги Стойков (тромпет), Евден Димитров (бас), Волен Милчев (вокали), Ангел Дюлгеров (китара). \nБилетите за \"Още малко\" се продават в мрежата на Eventim.bg.   \n \t\n", "date": "2018.09.26", "title": "Орлин Павлов разкри кого покани в зала 1"}
{"url": "http://www.duma.bg/node/175814", "text": "Американското гражданство и имиграционните ограничения доминират в новините отвъд океана след президентските избори през 2016 г. Оказва се обаче, че има редица други страни, където да станеш гражданин е доста трудно. \nОсвен потеклото и продължителното пребиваване, един от начините да се сдобиеш бързо с чуждо гражданство е да си спортист на световно ниво. Някои страни предоставят гражданство на спортисти, които биха подобрили шансовете им за олимпийски медал. Ако обаче не сте на световно ниво в овчарския скок например, тогава ви очаква дълъг, а в някои случаи и невъзможен за изминаване път към придобиването на гражданство в страни като Швейцария, Китай и Катар. \n Ватикана \nС около 800 жители и 450 граждани Ватикана е най-малката държава в света, което вероятно се дължи отчасти и на това, че страната има една от най-строгите имиграционни политики. \nСпоред Библиотеката на конгреса на САЩ, човек може да стане гражданин, ако е кардинал, който живее във Ватикана или в Рим, ако е дипломат, представляващ Светия престол, или пък ако живее във Ватикана, защото е служител на Светата църква. \n Лихтенщайн \nМалката планинска държава, сгушена между Австрия и Швейцария, има население от малко под 40 000 души, а имиграционната й политика изглежда има за цел това да си остане така. \nАко искате да станете гражданин, трябва да сте живели в Лихтенщайн най-малко 30 години, като всяка години преди да навършите 20, се брои за две години. Ако сте женени/омъжени за гражданин на Лихтенщайн и вече живеете в страната, този времеви период се съкращава до 5 години брак. \nАко искате да прескочите изискването за 30-годишно пребиваване в страната, можете да помолите общността, в която живеете, да гласува за това да получите гражданство след 10 години. \nНезависимо от метода, ще трябва да се откажете от настоящото си гражданство. \n Бутан \nХималайската държава Бутан е известна с това, че изчислява успехите си с Националния индекс на щастието, а не с БВП. Това е една от най-изолираните държави в света. \nСтраната се отваря за туристи едва през 1974 г. и продължава да регулира и следи посещенията отблизо, така че можете да си представите, че имиграционния процес не е никак лесен. \nТрябва да имате двама родители от Бутан, за да станете гражданин, а ако имате само един, трябва да кандидатствате за натурализиране, след като сте живели в Бутан 15 години. Това 15-годишно изискване важи и за държавните служители. \nЧужд паспорт е най-новият символ на обществено положение. Богатите хора харчат най-малко по 200 000 долара, за да се сдобият с второ или трето чуждо гражданство. \nТези, които нямат родители от Бутан и не работят за правителството, могат да кандидатстват за гражданство, след като са живели в страната в продължение на 20 години, стига да отговарят на списъка с изисквания, сред които е и това да не са говорили или действали против краля или страната. Ако пък направите това в бъдеще, гражданството ви може да бъде отнето. \nДори и ако покривате всички изисквания, Бутан си запазва правото да ви откаже без причина. \n Катар \nАко баща ви не е катарец, тогава и вие не сте, дори и ако майка ви е, според Doha News. Ако сте пребивавали законно в Катар в продължение на 25 години, без да напускате страната за повече от два последователни месеца (както и редица други изисквания), можете да кандидатствате за гражданство. \nСпоред Doha News, Катар натурализира едва по около 50 чужденци годишно. Освен това натурализираните граждани не получават същото отношение, както  родените в Катар, вероятно заради щедрите държавни помощи, които биха излизали на страната по-скъпо, ако се отпускат на всички граждани. \n Обединени арабски емирства \nОАЕ, където се намира бляскавият Дубай, ви позволява да кандидатствате за гражданство, ако сте пребивавали законно в емирствата в продължение на 30 години, според ЦРУ. \nСпоред местните закони, ако сте арабски гражданин от Оман, Катар или Бахрейн, можете да кандидатствате за натурализация след само 3 години пребиваване в страната. Арабите от други държави могат да кандидатстват след седем години жителство в ОАЕ. \nОт декември 2011 г. пък жените от ОАЕ може да предават гражданството си на своите деца. \n Кувейт \nСпоред местния Закон за Националността от 1999 г., след като е живял в Кувейт в продължение на 20 години (15 за граждани от други арабски държави), човек може да кандидатства за кувейтско гражданство, но само ако е мюсюлманин по рождение или ако впоследствие е приел тази религия. Ако сте приели религията, трябва да е поне от пет години и трябва да говорите свободно арабски език. \nСпоред същия закон съпругата на кувейтец може да кандидатства за гражданство, след като е била омъжена за него в продължение на 15 години. \n Швейцария \nСпоред нов закон, който влезе в сила от януари 2018 г., за да се сдобие с швейцарско гражданство, човек трябва да е живял в страната 10 години и да има специално разрешително за работа. \nТова разрешително, което позволява пребиваването и работата в страната, изисква 5 години непрекъснато пребиваване в Швейцария за гражданите на ЕС, за американските и канадските граждани. Всички останали трябва да са пребивавали в страната 10 години, преди да могат да кандидатстват за гражданство. \n Китай \nЗаконът за Националността на Китайската народна република позволява на гражданите да опитат да станат натурализирани граждани, ако имат роднини, които са китайски граждани, установили се в Китай, или пък \"имат други законни причини.\" \nАко нямате роднина, който е китайски гражданин и живее в Китай, вашите шансове да станете китайски гражданин са малки. Според ЦРУ, натурализацията е възможна, но е изключително трудна. Изисква се дългогодишно пребиваване в страната, но не е конкретизирано колко.   \n \t\n", "date": "2018.09.26", "title": "8 държави, в които най-трудно се взима гражданство"}
{"url": "http://www.duma.bg/node/175813", "text": "1879 - В ЕЛЕНА СЕ РАЖДА ПЕТКО ТОДОРОВ, ПИСАТЕЛ (УМИРА 1916 Г.). Ярка фигура в литературния ни живот в началото на XX в. Известен най-вече като автор на идилии и драми. Живее в близко духовно родство с кръга \"Мисъл\". Умира в Швейцария, а пет години по-късно тленните му останки са пренесени и погребани в София. 1886 - В ГАБРОВО СЕ РАЖДА РАН БОСИЛЕК, ПИСАТЕЛ (УМИРА 1958 Г.). Рожденото му име е Генчо Станчев Негенцов. Завършва право с докторат в Брюксел, известно време е адвокат, но литературата е неговото призвание. Редактор е в сп. \"Светулка\", в. \"Врабче\" и сп. \"Детска радост\" - едно от най-известните детски издания у нас. Сред най-популярните му книги за деца са \"Косе Босе\", \"Патиланци\", \"Родна стряха\" и др. 1938 - РАЖДА СЕ АНДРЕЙ ЛУКАНОВ, ПОЛИТИК, МИНИСТЪР-ПРЕДСЕДАТЕЛ (УБИТ 1996 Г.). Завършил \"Международни отношения\" в МГИМО (Москва), след което е служител в МВнР и Министерството на външната търговия. От 1969 до 1972 г. работи в представителството на България в ООН в Женева. След това е зам.-министър и първи зам.-министър на външната търговия, вицепремиер и първи вицепремиер, министър на външноикономическите връзки. Депутат в няколко НС, министър-председател в 76-то и 77-то правителство. Застрелян е с четири куршума пред дома му на ул. \"Латинка\" 15. 1983 - ПРЕДОТВРАТЕН Е ОПИТ ЗА СВЕТОВНА ЯДРЕНА ВОЙНА. На тази дата подп. Станислав Петров, съветски офицер в оставка, приема, че предупреждението за ракетно нападение от страна на САЩ е фалшиво и не изпълнява предписанията за ответна реакция. По-късно експертизите на спътниковата система за ранно предупреждение разкриват, че тя е била повредена. Действията на Петров стават известни на широката общественост едва през 1998 г. На 19 януари 2006 г. в щаб-квартирата на ООН в Ню Йорк на Станислав Петров е връчена специална награда на международната обществена организация \"Асоциация на гражданите на света\" - кристална статуетка с надпис \"На човека, който предотврати ядрената война\". Станислав Петров почина на 19 май 2017 г. 1990 - УМИРА АЛБЕРТО МОРАВИЯ, ИТАЛИАНСКИ ПИСАТЕЛ (Р. 1907 Г.). \"Баща на италианския неореализъм\". Издава първия си роман \"Безразличните\" на 22 г. Официалната власт начело с Мусолини забранява писанията му. След Втората световна война издава няколко романа, най-известният от които е \"Римлянката\". През 1952 г. творчеството му е забранено от Ватикана. Пише няколко сценария, а по романите му са заснети филми като \"Чочарка\", \"Конформистът\" и др. 2010 - УМИРА ГЛОРИЯ СТЮАРТ, АМЕРИКАНСКА АКТРИСА (Р. 1910 Г.). Кариерата й продължава почти 80 години. Една от най-запомнящите се роли, които е изиграла, е на 100-годишната Роуз във филма \"Титаник\" на Джеймс Камерън. За ролята на Роуз е номинирана за \"Златен глобус\" и за \"Оскар\".   \n \t\n", "date": "2018.09.26", "title": "Датата"}
{"url": "http://www.duma.bg/node/175815", "text": "Месеци наред софиянци и гостите на столицата живеят като в концентрационен лагер. Градът е опасан с огради, телове, ленти, ровове и пр. Но, както обикновено, при нас външният облик рядко съответства на същността. Зад оградите на \"лагерите\" хора извършват тежък физически труд, а отвън се разхожда някой и друг охранител. В оградените пространства или няма никой, или двама-трима се подпират на лопатите. \nТълпите от хора са извън огражденията и се лутат в този изкуствено, но с определена цел, създаден лабиринт. Отвратителната ситуация в града, съзнателно създадена от общината, има два финансови аспекта. И двата са с подобаващ \"аромат\". \nДо края на годината явно има останали за \"усвояване\" средства. И ето - обявяват се обществени поръчки, спечелени от \"наши\" фирми, които не разполагат нито с достатъчно работна ръка, нито с техника за тяхното едновременно изпълнение. Един обект се разкопава, после хората и техниката са местят на следващата разкопка и т.н. Сроковете, където има обявени, ще бъдат удължавани и... забравени. Спомня ли си някой какъв беше срокът за завършване на ул. \"Граф Игнатиев\"? А някои официални срокове са с продължителност за изграждане на нов квартал. Важното е, че парите са разпределени и комисионите прибрани. \nБолезнено е друго. Че се ремонтират обекти главно в централната част на града, които не се нуждаят от спешен ремонт. В същото време в кварталите няма тротоари, улици дори. Но са разкопани всички централни градини и някои улици. Тяхното състояние бе за завиждане в сравнение със стотици обекти в кварталите на \"красивата\" ни столица, които отдавна са в аварийно състояние. \n\"Черешката на тортата\" в това шоу е градинката пред военния клуб. Това беше обгрижена градина с красиво озеленяване и добре асфалтирани алеи. Сега е грозно разровен терен. Ще направя малко отклонение, специално за госпожа Фъндъкова. В Италия се срути двукилометров мост. Фирмата, отговорна за обекта, обеща да построи нов мост за осем месеца. За възстановяването на 200 метра алеи в посочената по-горе градинка е определен срок от 365 дни, гордо изписан на оградата. \nКаква е обявената цел на \"освежаването на центъра на София\"? Асфалтовото покритие на алеите в градинките и на някои улици щяло да бъде заменено с плочки със съмнителна естетика. Кое от двете е по-добро? От вече натрупан опит знаем, че след няколко месеца плочките ще се разместят, някои ще потънат, други ще щръкнат и след поредица оплаквания на граждани, спънали се, паднали или наранили се, ще бъде обявена нова обществена поръчка. Дали за асфалтиране - предстои да видим. \nТази кипяща дейност има още една, макар и илюзорна цел. Догодина предстоят местни избори. Очевидно това е и срокът, когато вакханалията ще приключи. Тогава с най очарователната си усмивка г-жа Фъндъкова ще обяви, че София е станала най-красивата столица, най-приятното място за живот, а от нас ще се очаква да й повярваме.   \n \t\n", "date": "2018.09.26", "title": "\"Концлагерът\" София  "}
{"url": "http://www.duma.bg/node/175838", "text": "Европейската комисия публикува своя годишен доклад за горските пожари в Европа, Близкия изток и Северна Африка за 2017 година. Според констатациите в документа Европа е изправена пред все повече и по-сериозни рискове от възникването на горски пожари. \nДокладът отчита, че през изминалата 2017 година на територията на Европа горските пожари са унищожили над 1.2 милиона хектара гори, което е повече от общата територия на Кипър. В тези пожари са загинали 127 души и огнеборци, а материалните щети са оценени за над 10 милиарда евро. Тазгодишният доклад не взема предвид горските пожари от 2018 година, като тези в Гърция, при които загинаха около 100 души. \nДокладът за 2017 година констатира явна тенденция към удължаване на сезоните на пожари в сравнение с предходните години. През 2017 г. най-критичните месеци са били месеците юни и октомври, когато смъртоносни пожари се разпростряха из Португалия и Северна Испания. \nСредиземноморският регион остава най-засегнатата зона, акцентира ЕК. Необичайно сухото лято в Централна и Северна Европа обаче наскоро благоприятства големи пожари в страни като Швеция, Германия и Полша, в които това обикновено се случва много рядко. Повечето горски пожари на територията на ЕС са били причинени от човешка дейност.   \n \t\n", "date": "2018.09.26", "title": "Европа все по-застрашена от горски пожари"}
{"url": "http://www.duma.bg/node/175816", "text": "1. Референдум \nВсичко си вървеше по сценарий: и държавен преврат организираха, и евромайдан го титулуваха, и неонацистките бесове отгледаха, и за пазители на демокрацията ги обявиха, и 5 млрд. долара хвърлиха за едни курабийки, и превърнаха Украйна в брънка от антируския кордон.  \nОставаше главното - Крим. Беше им обещан и харизан. До 15 май 2014 г. Украйна трябваше да е денонсирала договора за Руския Черноморски флот (създаден от княз Потемкин-Таврически през 1783 г. с 11 кораба) и до 30 май трябваше да го е натирила от Крим с всичките 370 кораба, 14 подводници и 161 самолета. Това планираха два документа от 2008 г. - \"Целеви план Украйна-НАТО\" и конфиденциалната \"Аналитична записка по изпълнение на Целевия план\".   \nСАЩ вече се виждаха господари в Крим, сънуваха как морските пехотинци дефилират по улиците на Севастопол, предвкусваха как контролират пет морета - Балтийско,Черно, Каспийско, Азовско и Средиземно, и Проливите (Троянската война, прочее, не е заради някаква хубавица, а заради Дарданелите), и Мала Азия, Северен Кавказ, Грузия, Молдова, южните граници на Русия. До края на май 2014 г. Крим трябваше да е централна НАТО-вска база. САЩ трябваше да са окупирали Крим в името на демокрацията, естествено. \nТова беше целта. На Крим беше отредена главната роля - на стратегически ключ към \"окончателното решение на руския въпрос\" (според хитлеристката терминология). Крим трябваше да бъде точката на пречупване. Пречупването на Русия. Във всякакъв смисъл - военен, геополитически, исторически, морален, психологически. За да бъдат САЩ безразделен властелин на света.  \nОбаче! Ключът остана в ръцете на своя законен притежател - на кримчани. На 16 март 2014 г., два месеца преди програмирания американски грабеж на Крим; 60 години, откак Хрушчов приподнесе Крим на Украинската ССР като парче кейк; и точно 70 години след началото на операцията на Червената армия за освобождаване на Крим от нацистките окупатори, с всенароден референдум 97% от кримчани върнаха Крим на неговото изконно място - в Русия. От 19 април 1783 г., когато Екатерина II подписва Манифест за присъединяване на полуострова към Руската империя, Крим е интегрална част от Русия. И никога не е бил интегрална част от Украйна.  \nСвободната воля, свободният избор на кримчани предотврати страховит и кървав световен катаклизъм. Който също беше програмиран. САЩ искаха да пречупят Русия чрез Крим. Кримчани строшиха матрицата на еднополюсния свят и го запратиха в историята. Покрусени, САЩ и техните евровасали редят санкции и забрани, за да изолират Крим от света - да не би светът да отиде в Крим и да види истината. \n2. \"Крым сдал\"- \"Крым принял\" Така си \"говорят\" Хрушчов и Путин на едно от онези магнитчета, дето украсяват хладилника. Това е най-купуваният сувенир в Крим, плюс тениска с образа на руския президент. Продавачите по сергиите не превеждат на туристите този \"диалог\". Всичко е ясно. На гърба на магнитчето пише: \"Срок годности не ограничен\". \nВъпреки идиотските санкции и забрани по крайбрежния булевард на Ялта, под неспирния дъжд, щъкат французи, англичани, японци и чакат чинно своя ред да се снимат пред изящната композиция \"Дамата с кученцето и Чехов\".  \nВъв вътрешния двор на Ливадийския дворец уж небрежно са оставени три стола и масичка - винаги има желаещи да се превъплътят в Сталин, Рузвелт и Чърчил. Тук съжителстват мирно две драматични епохи - Ялтенската конференция и покоите на император Николай ІІ, разстрелян с цялото си семейство в една юлска нощ преди 100 години в Ипатиевия дом в Екатеринбург.  \nВъв Воронцовския дворец е вавилонско стълпотворение. Северното крило прилича на Уиндзор, южното - на Тадж Махал. Всеобщ любимец е спящият лъв в началото на импозантно стълбище. По-нагоре лъвът се е поразсънил. Още няколко стъпала и ето - лъвовете се изправят. Най-горе ви чакат два ръмжащи лъва - стражите на двореца. По време на Ялтенската конференция Чърчил припознал себе си в спящия лъв и поискал да го купи, но Сталин отвърнал \"Народното богатство не се продава\". Така разказват.   \nИ цялото това разноезично многолюдие, пристигнало от всички краища на света, е сборище \"незаконни посетители във временно окупираната територия на Крим\", които \"носят отговорност по украинския НК\". Според официален Киев.  \n3. Ние, диверсантите с гайдата \n\"Руските окупационни власти цинично използват етническите българи в Крим, техните исторически връзки с Родината им, за да изпълнят своята хибридна кампания, насочена към легитимиране на окупационния статут на полуострова. Доказателство за това е провеждане на територията на временно окупирания Крим на Седмицата на българската културата (7-11 септември), за която незаконно е пристигнала споменатата делегация от Република България\".  \nТова пише в позицията на украинското посолство в София. Чудесен повод новият посланик Виталий Москаленко да научи кои са тези престъпници, хибридчици, провокатори, диверсанти и прочее злосторници. Това сме ние - трима университетски преподаватели, четирима журналисти, двама общественици и един гайдар. Всички (според кръвожадното есенце на Ал.Йо. във Factor) - \"руски лимонки, пета колона, кремлоиди, путинофили, вагабонти и терористи\", сущи \"парашутисти и подводничари от 1941\", които - за велика жал - все още не са разстреляни, както им се пада. С трепет ожидам флагманът на хоноруваните русофобци да обяви награди за нашите глави по фашисткия ценоразпис отпреди 9 септември.   \nРазбирам г-н посланика - такава му е работата. И му съчувствам - и на него, и на неговите колеги. Защото все по-често ще пишат такива позиции. Само за последните месеци в Крим пристигнаха делегации от Япония, Чехия, Германия, Словакия, Сирия, Швейцария, Франция, Англия, а заедно с нас - делегация от САЩ. И всеки път украинските дипломати вадят изпод индиго едни и същи заканителни послания. А туристите, които буквално са превзели Крим? Само през този сезон те са 6 млн., при 2 млн. население. Тях кой ще арестува и как ще наказва?! Може би тез диверсанти дебаркират с подводници? Или долитат на летящи чинии? Не знам, но ние, за да се срещнем с нашите сънародници в Крим, пътувахме между 12 и 19 часа. Колкото до Ню Йорк или Австралия. \nНикакви санкции, ограничения, забрани и закани не могат да спрат парламентарните и културните делегации, хората на бизнеса и гъмжилника от туристи, които идват в Крим, за да видят с очите си, че няма агресори, няма окупатори, няма блокади, няма танкове, няма телени мрежи, няма концлагери, няма страх, нито ужас, нито най-малко притеснение или тревога. Напротив!  \nНавсякъде в Крим видяхме един изумителен ентусиазъм, какъвто рядко се среща. Ентусиазъм на хора, които сами, без външен натиск решават съдбата си. Сами, по своя воля, а не по чужда заповед, заради чужди интереси и чужд кеф. Сами, без да слушат хищните сирени на американското лицемерие, нито безгръбначните вопли на европейските мекотели, нито русофобските проповеди, още по-малко - неонацистката пропаганда.  \nВидяхме хора, които с нестихващ възторг могат с часове да разказват за дворците и храмовете, и които благоговеят пред всяко камъче, пътечка и рекичка. Видяхме и резултатите от украинското присъствие - занемарени градове, запуснати архитектурни бисери, разбита инфраструктура. Сега навсякъде строят, реставрират, ремонтират, асфалтират, стърчат кранове, сноват бетоновози.  \nВ храм \"Св. Троица\" в Симферопол отците отслужват Света Божествена литургия помежду скелето, вдигнато от реставраторите. Притихналата върволица от богомолци няма край. Тук са мощите на Св. Лука Войно-Ясенецки, светителят-хирург, епископът-професор, спасил хиляди съветски войници по време на Великата отечествена, влачен 11 години из сталинските лагери, защото не се отказва от своята вяра и своя сан, оперира в расо под благия поглед на Иисус и благославя своите пациенти. Тук е и чудотворната икона \"Св. Богородица Скърбяща\", която се самообновява, недокосната от човешка ръка.  \nПрофучахме по Керченския мост и той - каква изненада! - не се срути. Не помръдна дори. Никой от нас не беше отвлечен, нито убит, както грижовно предупреждават всевъзможни фейк писачи. Не само видяхме, ами се и снимахме с един \"окупатор\". От бронз. Паметникът \"Вежливый человек\", създаден по оригинална фотография от пролетта на 2014-а.  \nВидяхме хора, които грейваха, щом чуят, че сме българи. И хора, които казваха сърдито \"Болгары предатели\". Нефелните български политици и платените русофоби да си запишат на двупръстовите челца тази антибългарска мантра. Тя е резултат от техните безобразия и в същото време чудесно обслужва околокремълските българофобски среди, които не правят разлика между признателност и раболепие, и които с някакво сладострастие наричат българите, цитирам - \"негодяи, дегенерати и содомити\". Само напомням - правителствата идват и си отиват, народите остават.  4. Българите Навсякъде в Крим ние срещнахме свободни, уверени, достойни хора от най-различни националности и вероизповедания. Видяхме Възраждането на Крим. Възраждане политическо, икономическо, културно и духовно. Видяхме въздигането на Крим и в достолепието на нашите българи, в техния оптимизъм, самоуважение и неизтребимо жизнелюбие: Иван Абажер - стожер на българската общност, член на Обществената палата на Руската федерация; Людмила Радева - редактор в \"Крымские известия\"; Полина Станева - историк; Надежда Бальжик - преподавател по български език и преводач; Евелина Швидченко - българка от Молдова, телевизионен журналист; едно българско семейство от Кубан; Петър с ангелския глас и неговата съпруга Татяна...  \nТе говорят на всички възможни български диалекти, които се сливат в онази сладостна, дъхава българска реч, съхранена през времена и премеждия. Те пеят древни народни песни, отдавна изгубени в разломите на българската история. Те са преизпълнени с въодушевление, самочувствие и отговорност, и с едно невъобразимо усещане за свобода и значимост на всеки един човек - състояние на духа, което не може да остане незабелязано. А българите в България вече 30 години понасят методичното мачкане и поругаване на тези неоценими духовни достояния на личността. Войните биват различни - горещи, студени, икономически, информационни. Но най-коварна е войната срещу историята, истината, паметта, културата и духовността.  \nБългарите в Крим знаят своята мисия. И нашето отиване в Крим е мисия. Все същата. България се нарича. Кирилица и Православие. Азбука и Църква. Знание и Вяра. Нашият български, славянски и православен цивилизационен код. Защото: България е историческият, държавният субект на кирилицата, Българската православна църква е първата духовна крепост в целия славянски свят, черковнославянският език е българският език. Това е положението. Това е историческата аксиома. На когото не му харесва - негов проблем.  \n5. \"И съм во веки!\" Кой може да ни спре да отидем в Херсонес, това свещено място за всеки българин? Тук са отеквали стъпките и гласовете на св.св. Кирил и Методий преди 1158 години. Тук нашите светци и първоучители намират по един чудесен начин мощите на св. Климент папа Римски, първи епископ на Сердика, приел свето кръщение от св. апостол Петър. Намират светите мощи, съхраняват ги и след шест години ги отнасят в Рим заедно с българските книги, и ги посреща тържественият звън на всички камбани, и папа Адриан ІІ освещава българските писмена в \"Санта Мария Маджоре\", и това е краят на триезичната ерес. И днес всеки българин може да каже като св. Константин Кирил Философ: \"Не бях, бидох и съм во веки!\".  \nКой може да ни спре да отидем в Крим, да занесем на нашите българи български учебници и български книги, щото българската държава се прави, че тези хора не съществуват, че ги няма, според тъпите санкции и още по-тъпите политици.       \nВсичко това ние не трябваше нито да видим, нито да преживеем. И понеже тъпите санкции забраняват внос в ЕС на стоки от Крим, много ми е интересно като как точно ще бъдем наказани, задето внесохме в ЕС книги, албуми и иконки от Крим. И онези магнитчета - \"Крым сдал\" -\"Крым принял\" с неограничен срок на годност. Вярно, пропуснахме да внесем в Крим някоя гаубица, ама що е време, все е занапред, нали.     \n \t\n", "date": "2018.09.26", "title": " Крим. Иди и виж!  "}
{"url": "http://www.duma.bg/node/175836", "text": "Франция не е готова да позволи на Средиземноморския спасителен кораб Aquarius да акустира и свали десетки мигранти в пристанище Марсилия съобщи във вторник френският финансов министър, цитиран от Ройтерс. \n\"За момента отговорът е \"Не\", коментира Бруно льо Мер в отговор на въпрос дали Париж е готов да отговори положително на искането на благотворителни организации 58 души на борда на кораба да слязат на пристанището. \nКорабите трябва да получат достъп до най-близкото пристанище според европейските правила, Марсилия не е най-близкото, коментира Льо Мер. \n\"По въпросите с миграцията всичко трябва да бъде решено твърдо и ясно и европейските правила да бъдат зачитани\", допълва министърът. \nAquarius 2 е единственият оставащ благотворителен спасителен кораб, който все още действа в централната част на Средиземноморието, спасявайки мигранти, които в много случаи се опитват да стигнат до Европа от Либия.     \n \t\n", "date": "2018.09.26", "title": "Франция не пуска мигрантски кораб в Марсилия"}
{"url": "http://www.duma.bg/node/175819", "text": "\n\"Добрите политици, които са оставили следа след себе си, са амбициозни\" \n- Защо избрахте за публикуване именно тази част от дневника на баща ви, която се отнася до правителството на Жан Виденов? А не примерно записките от времето на възродителния процес. Акад. Илчо Димитров го обявиха едва ли не за идеолог на това действие, а той лично ми е показвал писмо, което е писал до Живков, срещу възродителния процес и е предупреждавал за последиците. Не би ли било интересно да се опровергаят митовете? \n- На тази тема веднъж бях казал, че ако Доган, който го нарече архитект на възродителния процес, може да извади едно негово писмо, в което предлага нещо подобно, аз ще го призная. Това са именно митове. Но избрах периода на Жан Виденов, защото все още той е болезнен и все още предизвиква доста спорове. Използва се много в политическата митология и от двете страни. А ми се струваше, че предишният период, когато е бил министър през 80-те години - не че е бил маловажен, но за съжаление много от съвременниците, които са знаели проблемите, вече не са между нас, а младото поколение, според моето впечатление, дълбоко не се интересува от нещата, които са ставали тогава. Т.е. те вече са проблем на историците, докато тези години, които избрах, са още дискусионни. Те още не са история в общоприетия смисъл на думата. И затова ми се струваше полезно да се види един поглед на човек, който е бил вътре в изпълнителната власт. Нарочно повтарям изпълнителната власт, защото той никога не е бил в партийната върхушка. И е гледал отвътре какво се случва, или по-точно - какво не се случва. \n- Като че ли от този период остана общото впечатление, че безкористен човек като Жан Виденов е имал лошо обкръжение и постепенно то е надделяло в това, което той прави. Такава ли е представата и на акад. Илчо Димитров? \n- Става дума, разбира се, за неговото лично впечатление. Той харесваше Виденов, но това не означава, че не признаваше и слабостите му. Една от слабостите е точно тази - че се влияе от обкръжението си, а не се обляга на компетентно и информирано мнение. Но също така подчертаваше и твърдото убеждение на Жан Виденов, че това, което прави, го прави в полза на България. Друг е въпросът, че той имаше лошия шанс да управлява в много тежко време, особено в икономически план - сбъркана приватизация, сбъркано връщане на земята в реални граници, което върна много назад селското стопанство. Не че то беше цъфнало и вързало в последните години при Тодор Живков, това изобщо не може да се твърди, но все пак го върна допълнително 20 години назад, докато едва в последните 5-6 години, както виждаме, то започва да се посъвзема. \n- Тежък бе и краят на периода на Виденов, начинът, по който бе върната властта, едни го наричат предателство, други - велико дело. За това говори ли баща ви в дневника си? \n- Разбира се. Той имаше написана една книжка, която искаше да издаде, но почина и издателството, в което трябваше да бъде издадена, веднага се отказа. Книжката я беше кръстил, доколкото си спомням, \"Един пълзящ преврат\". Тя беше писана по горещите следи на събитията и там имаше много негови размисли и впечатления, които ги има в дневника. Така или иначе, тази книжка от 120-130 страници не видя бял свят. \n- Сега не се говори много за това, но този \"пълзящ преврат\", както той го нарича, беше предизвикан съзнателно, тези доларови сривове в банките бяха нарочно предизвикани... \n- О, да. И зърнената криза, като веднага след това се оказа, че от поръчаното от чужбина зърно няма нужда, защото изведнъж се оказа, че имаме зърно. Но това се случва. По професия съм историк и знам, че такива неща се случваха в Чили например преди преврата от 1973 г. В световната история има достатъчно примери. \n- От тези събития, които са описани и в книгата, все още има много живи участници, а в един дневник човек си записва честно това, което мисли. Няма ли сега обидени от начина, по който проф. Димитров ги е представил? Като например акад. Сендов, за чиято жажда за власт той пише. \n- Е, все пак акад. Сендов се съгласи да представи дневника, което говори, впрочем, за интелигентността му. Не мога да разбера каква е тази представа, която изграждаме у нас самите, и медиите, и учебниците за съжаление я изграждат, че политикът трябва да бъде страшно скромен, да не мисли за нищо друго, освен за народа си. А по принцип добрите политици, които са оставили следа след себе си, са амбициозни. Аз дадох даже примера с Васил Левски - да не би той да не е бил амбициозен? Или Христо Ботев - да не би да не е амбициозен? Или Стефан Стамболов. Или погледнете издадените наскоро спомени на Никола Мушанов - да не би да не е бил амбициозен? Въпросът е амбицията да има покритие като интелект, като практика и т.н. Вече съм казвал, че акад. Сендов има достатъчно примери за добра практика и като ректор на Софийския университет, и като председател на БАН. Чудя се защо възприемаме хората като черно-бели. Хората са пълнокръвни, всички хора имат положителни черти, имат и отрицателни. Имам например група от 20-ина души, с които съм приятел от ученическите и студентските години, и съм сигурен, че те могат да кажат доста лоши неща за мен и за някои мои черти. Което не ни пречи да бъдем приятели и да си признаваме качествата. \n- На мен като човек, който се занимава с образование и наука, би ми било все пак много интересно да излезе нещичко от дневниците на Илчо Димитров за времето, когато е бил на два пъти образователен министър. \n- За втория излиза сега, но за първия се съмнявам просто, че ще ми стигнат силите, тъй като книгата за времето на Жан Виденов е 1000 печатни страници. По обем това са всъщност 4 от годишниците, в които са дневниците. А общо годишниците са 32. Така че това е една осма от общия обем. \n- Значи имате намерение все пак да подготвите книга по тази част, която се отнася до пребиваването му в просветното министерство? \n- По-скоро за първото му пребиваване там. Но не съм сигурен, че ще имам сили да го направя. Може би ще повторим това, което направихме със сестра ми - дарихме неговия личен архив на университетския архив, може би ще дарим сега и дневниците. И може би някой по-амбициозен, който има интерес от този период, ще го направи. \n- Той виждаше през 90-те години как образованието върви надолу... \n- Помня, че беше се върнал от някакво пътуване до Швейцария и казваше: \"Ваньо, хлъзгаме се назад със страшна скорост!\" \n- Когато той предложи да се въведат в училище униформи - нещо, което го има в цял свят, го изядоха с парцалите - това било социализъм, било ретроградно. А униформите имат своята роля за авторитета на всяко училище, поне така е днес по широката земя. \n- Разбира се. И в добрите училища ги носят с гордост. \n- В България винаги има особен ажиотаж около това кой да властва, кой да оглави другите, да оглави държавата, някаква структура, партия или група. Вие как се отнасяте към това, което в момента се предлага като промяна във висшето образование - ректорите да сключват договор с държавата, да ги назначава министърът, та да имат повече власт, да не зависят толкова от колективните изборни органи, та да правят по-лесно реформи в своите университети? Като знаем колко случаи има досега на истински феодализъм от страна на ректори, това няма ли да доведе, първо, до обвързване с текущата политика и, второ, до още повече власт на еднолични феодали? \n- Мисля, че това е много шум за нищо. И досега, за да стъпи в длъжност ректорът, министърът му подписва заповед. \n- Заповедта му не я ли подписва председателят на Общото събрание на университета? \n- Да, но трябва да е потвърдена от министъра. Ако той не я потвърди, както стана в Свищов, ректорът просто не встъпва в длъжност. Затова казвам, че е много шум за нищо, Това е практика, която си я има у нас, въпросът е дали се използва тази практика. Явно не се използва, но възможностите да бъдат озаптени някои ректори ги има и сега. Навремето казвах, че в социалистическата конституция на другаря Тодор Живков човек имаше право на свободно волеизлияние, на свободно мнение, но както казва Марк Твен, и благоразумието да не ги използваш. Не смятам, че някаква велика промяна ще настане. Като ректор бях дошъл с наивната амбиция да разхвърлям задачите сред заместник-ректорите, а за себе си да оставя по-големите, стратегическите задачи. Оказа се, че по нашите закони това не може да стане. Ректорът подписва абсолютно всичко, включително до закупуването на химикалки. Това е абсурдно. \nА властта е в Общото събрание на университетите. Те трябва да внимават какъв ректор предлагат, какъв ректор избират. Това всъщност е връщане към системата отпреди Девети септември, когато Общото събрание или Академическият съвет предлагат двама кандидати за ректор и министърът избира един от двамата. Но това не ми се струва особено демократично. Това в момента съществува в Турция. Там Общото събрание предлага трима души за ректори и като резултат хората на Ердоган назначават този, който е най-много ислямист от тях. Така че не ми се струва, че това е добра демократична практика. Лошото е, че все пак нямаме голям опит в автономията на Софийския университет. Но като се замисля, виждам, че когато Софийският университет се е противопоставял на властта - говоря за периода от началото на ХХ век насам, обикновено е било с основание. И в крайна сметка е излизал прав. Говорим и за университетската криза по времето на проф. Иван Шишманов, когато той си дава оставката; говорим и за университетската криза по време на земеделското правителство на Стамболийски. Английски философ от ХVІІІ век казва, че когато едно правителство е съставено от простаци, то не може да бъде друго, освен просташко правителство. Тогава има такова правителство, което се опитва да наложи волята си на университета, но не успява. Така след Втората световна война университетът се съпротивлява на сляпото копиране на съветската практика, но тогава режимът е несравнимо по-твърд и репресивен, налага се и провежда глупостите, от последствията на които и сега страдаме, включително от големия брой университети. \n- Раздуването на университетите го видяхме най-вече след 90-та година... \n- Това е илюзия, един насаждан мит. Достатъчно много университети се нарояват и преди 1989 г. След 1989 г. се улесни практиката колежи, които имаха образователни, а не научни задачи, да се закичват с гордото име университет.   \n \t\n", "date": "2018.09.26", "title": "Времето на Виденов още не е история"}
{"url": "http://www.duma.bg/node/175812", "text": "Села-призраци, в които се разхожда само вятърът. Самотно стърчащи полуразрушени къщи с изтърбушени очи-прозорци, приличащи на оглозгани скелети. Запустели ниви, удушени от плевели, из които се прескачат плъхове. Напуснати магазини, чиито клиенти са прилепите... Чувате ли плача на обезлюдената българска земя!? На връщане от лятна си почивка минаваме през с. Бракница, близо до Попово. На пейките на площадчето в центъра седят неколцина пенсионери, бистрят голямата политика. Запознаваме се с бившия военен Петър Иванов. Разказва как вари ракия, отглежда зеленчуци, раздава или разменя част от продукцията със съседи. Дъщеря му живее в Италия, където си е купила жилище, едва ли някога ще се върне в Бракница. Георги Георгиев се представя като наместник на управата в Попово. \"Навремето тук живееха 800 души в 150 къщи. Имаше две фабрики, където хората работеха. После всичко умря. Сега тук живеят стари хора, които имат нужда от вода, ток, лекарства и транспорт до болницата, когато се наложи, ама няма кой да се погрижи за всичко това, защото няма пари. Ние сме забравени и от Бога, и от държавата. На никой не му пука за нас. Сещат се, че и тук живеят хора само по време на избори. Нередовно ни карат хляб и лекарства\", разказва той. Край автобусната спирка висят некролози  което е знак, че къщите опустяват, а селото загива. \nСлед няколкостотин километра спираме в с. Бедрово, Кърджалийско. В областта има 10 села без жители, а на 23 населението е по-малко от пръстите на двете ръце. На площада се мотаят двама-трима души на пределна възраст. Казват, че през летните месеци идват \"гости\", които бягат от големите градове, но иначе селото е почти безлюдно. С болка споделят, че с решение на МС от 23 юли селото е закрито, тъй като не отговаря на  изискванията в Закона за административно-териториалното устройство за наличие на самостоятелно землище и постоянно живеещо население. За промяната има решение и на ОбС в Черноочене. Независимо от решението, табелката на селото все още стои, а и малцината хора се възприемат като негови жители и не искат да го напуснат. \nБедрово е само на 18 км от Кърджали. Най-близките здравни и учебни заведения, детски градини, полицейско управление и пощенска станция са в с. Черноочене. Населеното място е било някога махала със 7-8 къщи, но в него няма дори улици, телефон и път. Още преди повече от 25 години хората започнаха да се изселват към близкото централно с. Драганово, обяснява кметът на общината Айдън Осман. Независимо от решението на ОбС обаче още има обитатели, които не искат да напуснат родното си място. Осман обяснява, че обезлюдяването на селата в региона е процес, който продължава няколко десетилетия. \"Една част хората са на гурбет в Западна Европа, други се изселиха в Турция. В момента в населените места реално живеят по 70-80 души\", казва Осман. Според него не толкова демографската криза, колкото липсата на препитание кара хората да напускат селата. \nС традиционния поминък - тютюна, в момента се занимават 50-60-годишни стопани. Младите заминават на гурбет и май няма да се върнат, обяснява кметът на Черноочене. Ако през 2002 г. родопската община е произвеждала 1800 т от зеленото злато, сега са около 300. За десетина години шест пъти е намаляло производството. \"От няколко години някои чернооченци залагат на производството на червена капия, други работят като сезонни работници в селското стопанство в района на Първомай. Всеки ден пътуват, което е уморително и затова не е изненада, че по-младите семейства, които имат деца, се ориентират към трайно установяване в по-големи села в нашия регион или във вътрешността на страната\", подчертава кметът.  \n571 села в България са празни или имат едноцифрен брой жители. Към края на 2017 г. в страната има общо 5256 населени места - 257 града, 4997 села и два манастира със статут на населено място - Клисурският и Рилският, сочи статистиката.  \nс по един жител са 71 населени места По двама души население има в 61 селища, а по трима - в 49 села. 48 населени места в България имат по четирима жители. С по пет души постоянно население са 47 села, а с по шест - 40 села. 27 села имат по седем жители, други 35 са с по осем обитатели, а 31 села са с деветима души население. Селата без население са в 11 области на страната. \nНачело на класацията е Габровска област, в която обезлюдените села са почти половината от всички 349. 1734 населени места, включително Клисурският и Рилският манастир, са с население под 100 души при 1708 през 2016 г. Ако към тях се прибавят и селата с нулево население, общият брой на населените места под 100 жители става 1896, или повече от 1/3 от всички населени места в страната, включително и градовете. Най-голяма е групата на селата с между 101 и 200 души включително, която наброява 705. Следва групата на селата с население между 201 и 300 души, в която попадат 515 населени места. Трета е групата на селата с обитатели между 301 и 400 души, в която попадат 402 села. Само в 4 села жителите надхвърлят 4000 души, а в 2 са над 5000.  Селото с най-много постоянни жители е Лозен  близо до София. Там живеят 6252 души. Лозен е по-голямо от 144 града - т.е. от повече от половината български градове. Второ по големина е силистренското с. Айдемир с 5651 души. Следват софийското Бистрица, чието население е 5040 души, пазарджишкото Драгиново, в което пребивават 4695 човека, софийското Казичене с 4633 човека, пловдивското Розино, където живеят 4254, и т.н.  Любопитно е, че 2453 села, или почти половината в страната, са по-големи от най-малкия град в България Мелник, който има 189 жители към края на м.г. \nПроцесът на обезлюдяване на малките населени места тръгва през 50-те години на миналия век, когато миграционните потоци към градовете започнаха заради изграждането на нови заводи и предлагането на привлекателни работни места. Те набъбнаха за сметка на постепенното замиране на някои малки селища. В доста от тях останаха да живеят само възрастни. Промяна не настъпи и след демократичните промени в страната от 1990 г. Обратният път към селата се оказа труден и почти невъзможен. Малко са хората, които оставиха благата на градската цивилизация, и потърсиха спокойствието, но и трудностите, на селския живот.  \nВ Хасково с нулево население са 7 села. В Смолянско селата без население са осем - Милково, Крушево, Водни пад, Кокорци, Баблон, Сливово, Чамла и Дряновец. В 88 села в Смолянско населението е под 50 души. В Софийска област има 5 села без население, както и 25 с едноцифрен брой на жителите. В Старозагорско има 4 села без постоянни жители и 7 с едноцифрен брой на населението. Селата без жители в Кюстендилска област са 3, а други 25 имат едноцифрен брой жители. В областите Благоевград, Бургас и Търговище има по две села без жители, като в първата област населените места с едноцифрен брой на обитателите са 20, във втората - три, а в третата - 12. В Пернишко също има населени места без постоянно население и такива с едноцифрен брой на обитателите. В областта само едно населено място е без постоянен жител, а 12 са с едноцифрен брой на населението.  \nСпоред последното преброяване на населението от февруари м.г.  населението у нас живее в 235 града и 2047 села Градските жители са 5,3 млн. души, като по-голямата част от тях са концентрирани в седемте най-големи града на страната. В други села, най-вече в северозападната част, живеят по няколко човека. Обезлюдени селища има и до южната ни граница в планинския район Странджа-Сакар. Статистиката сочи още, че в 1/5 от селата живеят между един и 50 човека, а това е сигнал, че в недалечно бъдеще и те може би ще опустеят. Жителите на почти 1/3 от селищата наброяват между 100 и 500 души. \nПо данни на Евростат напливът към градовете у нас продължава. Обяснението е просто - там по-лесно може да се намери работа. През 2010 г. градското население се е увеличило с почти 8 човека на всеки 1000 души. За селските райони статистиката е отрицателна - на всеки 1000 души българските села са се обезлюдили с над 13 човека.  \nА изоставените къщи с тъжните изтърбушени очи продължават да очакват стопаните си... Снимки Емилия КОСТАДИНОВА   \n \t\n", "date": "2018.09.26", "title": "Плачът на обезлюдената земя"}
{"url": "http://www.duma.bg/node/175842", "text": "Австрийският вътрешен министър от крайната десница Херберт Кикъл е подложен на сериозни критики заради имейл, публикуван днес от вестниците „Курир“ и „Дер Щандарт“, според който пресслужбите на регионалните полицейски управления трябва да „ограничат комуникацията с тези медии до минималните според изискванията на закона“. \nЕлектронното писмо, чиято автентичност беше потвърдена от вътрешното министерство, споменава изрично „Дер Щандарт“ и „Курир“. В черния списък попада и седмичникът „Фалтер“ който публикува няколко разследвания за работата на вътрешното министерство през последните месеци. \nОпозицията използва случая, за да поиска оставката на Кикъл. От вътрешното министерство защитиха съдържанието на имейла, но настояват, че то не произтича от Кикъл, а от неговия говорител. И се посочва, че насоките са пожелателни, а нямат характера на заповед.   \n \t\n", "date": "2018.09.26", "title": "Медиен скандал в Австрия"}
{"url": "http://www.duma.bg/node/175839", "text": "Сръбският президент и лидер на Сръбската прогресивна партия (СПП) Александър Вучич на заседание на Главния съвет на СПП заяви, че неговата политика в Сърбия за Косово търпи поражение, тъй като сърбите повече искат да изгубят всичко. \nВучич каза на членовете на своята партия, че през петте години от преговорите за Косово е бил подложен на най-голям натиск. \n„И когато се опитахме да получим нещо, загубихме себе си благодарение на нашата безотговорност“, каза лидерът на СПП. \nТой призна, че неговата политика в Сърбия по отношение на Косово преживява поражение, изразявайки опасения, че Белград няма да има нов шанс. \n„Тази моя политика, по силата на която Сърбия прави много, за да остане в Косово, е победена. Сърбите искат да загубят всичко. Те предпочитат повече да плачат за нещо, което остава далеч, отколкото да имат нещо в ръцете си“, каза Вучич, добавяйки, \"че първия кръг е спечелила \"Сърбия, която плаче“, а не „Сърбия, която печели\", обвинявайки за това сръбската опозиция. \nВучич каза още, че Сърбия никога не е обръщала гръб на Русия. \n„Когато на Русия всички наложиха санкции и й обърнаха гръб, ние не го направихме, те са нашите приятели. Китай също е наша приятелска страна. Успяхме да доведем президента на Китай в Сърбия, министър-председателят на Китай беше тук три дни“, каза Вучич.   \n \t\n", "date": "2018.09.26", "title": " Вучич: Политиката ми за Косово се проваля"}
{"url": "http://www.duma.bg/node/175843", "text": "Премиерът на Швеция Стефан Льовен загуби вот на доверие в парламента, което означава, че ще трябва да подаде оставка, но тъй като нито един от политическите блокове няма мнозинство, остава неясно кой ще сформира следващото правителство. \nПарламентарните избори на 9 септември не излъчиха победител, като лявоцентристкият блок на Льовен спечели 144 места, едно повече от опозиционния дясноцентристки \"Алианс\". \nАнализаторите очакват председателят на парламента да възложи на Улф Кристерсон, който е лидер на Умерената партия, която е най-голямата партия в \"Алианс\", да се опита да сформира ново правителство. \nНо след като \"Алианс\" са малцинство, той се нуждае от подкрепа или от \"Шведски демократи\", които са избягвани от всички политически сили, откакто партията влезе в парламента през 2010 г., или от лявоцентристкия блок. \nСоциалдемократите на Стефан Льовен отхвърлиха да окажат подкрепа за правителство на \"Алианс\". \nЛидерът на \"Шведски демократи\" Джими Акесон повтори, че партията му ще свали всяко правителство, което не им дава думата по въпросите на имиграцията, здравеопазването, пенсиите и престъпността. \n\"Ако Улф Кристерсон иска да стане премиер, това може да се случи само с моята помощ\", подчерта лидерът на \"Шведски демократи\" Джими Акесон. \n\"Алианс\", който включва умерените, центристите, либералите и християндемократите, обяви, че няма да преговарят с антиимигрантската партия.     \n \t\n", "date": "2018.09.26", "title": "Швеция остана без правителство"}
{"url": "http://www.duma.bg/node/175841", "text": "Китай: САЩ ни опират нож в гърлото \nКитай заяви днес, че за Пекин е невъзможно да води преговори за търговията със САЩ, докато Вашингтон налага наказателни мита, което е все едно \"да държиш опрян нож в гърлото на някого\". Ден след като Вашингтон вкара в действие наказателни мита срещу китайски стоки за 200 млрд. долара, заместник-министърът на търговията в Пекин Уан Шоууън каза, че Китай е отворен за преговори, но двете страни трябва да се третират „еднакво и с уважение“. \"Джихадистки сепаратисти\" зад нападението в Иран \nМинистерството на разузнаването на Иран обяви, че разследващите са установили, че кървавото нападение по време на военен парад през миналата седмица в населения предимно с араби югозападен град Ахваз е било извършено от \"джихадистки сепаратисти\". \"Бяха идентифицирани петимата членове на терористична група, свързани с джихадистки сепаратастки групировки, подкрепяни от арабски реакционни страни\", се посочва в изявление на ведомството на сайта му. Тръмп уволнява ключов прокурор \nРод Розенщайн, който ръководи разследването за връзките на Тръмп с Русия, има насрочена среща с президента за четвъртък. Най-вероятно на срещата ще бъде обсъдена неговата оставка и се очаква той да бъде уволнен. Заместник главният прокурор вече е бил извикан в понеделник в Белия дом, след като вербално подаде оставката си на шефа на кабинета на президента, тъй като очаква да е уволнен от поста си. Те са обсъдили докладите, в които Розенщайн говори за отстраняването на ръководителя на САЩ от поста му. Сорос съди Унгария в Страсбург \nФондация \"Отворено общество\" на Джордж Сорос ще подаде иск срещу Унгария пред Европейския съд по правата на човека заради унгарските закони, криминализиращи оказването на помощ на бежанци. Унгарското правителство вече обяви, че няма да преразгледа законите, независимо какво ще постанови съдът. Приетите през юни антиимиграционни закони станаха известни като \"Stop Soros\" - \"Спри Сорос\". БГНЕС \nЕкип археолози и водолази откри край бреговете на Португалия останките на кораб, пртърпял крушение между 1575 и 1625 г. От местната община обявиха находката за \"откритието на века\" \n    \n \t\n", "date": "2018.09.26", "title": "Кратки новини"}
{"url": "http://www.duma.bg/node/175844", "text": "ЕС заяви, че ще създаде специален механизъм за запазване на петрола и другия бизнес с Иран, в опит да се избегнат санкциите на американския президент Доналд Тръмп, който се оттегли от ядреното споразумение. \nЕС и Иран, заедно с Русия и Китай заявиха, че са решени \"да защитят свободата на техните икономически оператори и да запазят легитимния бизнес в Иран\", става ясно от изявление след среща на високо равнище в ООН. \nЕврокомисарят по външните работи Федерика Могерини  прочете общото становище след срещата на страните, останали в ядрената сделка с Иран. \n\"Подчертахме значението на създаването на специален механизъм за уреждане на конфликти с Иран\", сподели тя резултата от срещата на петте страни (Русия, Великобритания, Германия, Китай, Франция) с Иран. \nМогерини обясни, че на равнището на страните от ЕС вече е взето решение да се създаде такъв механизъм, така че останалите страни да могат да се присъединят към него. \nПрипомняме, че преди няколко месеца президентът на САЩ Доналд Тръмп извади страната си от ядреното споразумение с Иран, за което отдавна изразяваше негативно мнение. Според администрацията на Тръмп то не се спазва от страна на Иран, който се задължи да не разработва ядрено оръжие. В замяна на това много от наложените санкции на Запада бяха свалени, за да може икономиката на Техеран отново да се задвижи. \nСлед оттеглянето на САЩ Тръмп върна част от санкциите срещу Иран, което предизвика негативни реакции от страна на останалите държави, участващи в споразумението. Вашингтон се обяви за предоговаряне на сделката, което все още не е получило съгласието на останалите страни. \nЕвропейският съюз реагира с дълбоко съжаление по повод възстановените санкции на САЩ срещу Иран. Брюксел подчерта решителността си да защитава интересите на европейските компании и организации в Иран. И още в началото на август задейства т. нар. блокиращ статут (Blocking Statute), с цел да се защитят европейските компании от екстериториално действие на американските санкции. \"Блокиращият статут\" забранява на компаниите от ЕС да се съобразяват с екстериториалните действия на САЩ, като им се позволява да търсят компенсиране за щетите, причинени от такива санкции от лица, които ги предизвикват, и да анулират влиянието в ЕС на всички чуждестранни съдебни решения по този казус. \nДосега \"блокиращият статут\" за защита от екстериториалните действия е използван от ЕС само веднъж, въпреки че законодателството за него е в сила над 20 години. През 1996 г. ЕС го прилага за защита на европейските компании от икономическите санкции на САЩ срещу Куба.     \n \t\n", "date": "2018.09.26", "title": " ЕС реши да защити интересите си в Иран  "}
{"url": "http://www.duma.bg/node/175837", "text": "\n\"Европейска стратегическа автономия\" - точно така звучи новата мантра на Франция за продължаване на общата отбрана на Евросъюза. Предприемачи, депутати и военни, които се събраха на 10 и 11 септември в Париж на конференция за отбраната, говориха само за това. \nФранция отдавна определя своята автономия като способност да \"предугажда, да взима решения и да действа самостоятелно\" във военен план. Министърът на отбраната Флоранс Парли неотдавна излезе с призив към предприятията, заявявайки за недопустимостта на това Франция да отпадне от надпреварата в области като космоса и новите технологии. В условията на породения от \"Брекзит\" хаос, заплахата от страна на Русия и Китай, а също проблемите, идващи от Доналд Тръмп, Париж би искал партньорите му да последват неговия пример. Само че постигането на всичко това просто ей така не се получава. Залагайте на Европа \"Да се вслушаме в заявлението на президента на САЩ. Неговото послание е пределно ясно. Те бяха и си остават наши съюзници и приятели, а НАТО все още е стълб на трансатлантическата сигурност на фона на сериозни заплахи. Но въпреки всичко възникнаха съмнения. Какво би се случило, ако утре на Европа й се наложи сама за осигури своята безопасност?\", заяви Флоранс Парли. Франция и Германия формират \"солидно ядро, което позволява да се развива обща стратегическа култура\", твърди министърът, независимо от съществуващата разлика в подхода в тази сфера. На 26 август Ангела Меркел заяви следното: \"Трябва да се заложи на Европа, за да говорим в един глас и Германия пое върху себе си големи отговорности по отбранителните въпроси\". \nПредприятията настояват на значимостта на двустранните проекти за \"бойни авиационни системи на бъдещето\" и призовават правителството да намери средства за стартиране на програмата. \n\"Идеята на стратегическата автономия пуска корени. В Европейския съвет стана навик да се говори за отбрана и сега е достъпно общо финансиране, което беше просто немислимо през 2009 г.\", отбеляза новият директор в министерството по международните и стратегическите връзки Алис Гитон. \n\"За нас, французите, \"заедно\" означава \"другите с нас\". Трябва да се откажем от това\", призна един френски генерал. \nЩабът се застъпва за общоевропейска отбранителна доктрина, като военните твърдят, че \"няма друг избор, освен да се работи с Германия и да бъде привлечена Великобритания, независимо от \"Брекзит\". \nПървият проблемен въпрос е използването на \"фонда за отбраната\" от Еврокомисията, т.е. 13 млрд. евро, които се очаква да бъдат отделени за оборудване на националните армии от 2021 до 2027 г. \"Правилата на избирателност трябва да доведат до избора на европейска продукция\", казват от компанията \"Дасо\". Засега обаче Европейският военнопромишлен комплекс (ВПК) се отличава с липса на единство и наличие на конкуренция. \"Там има 20 типа изтребители (срещу 6 в САЩ) и 60 наземни оръжейни системи (срещу 5)\", казва шефът на компания \"Некстер\". Той също така припомни, че половината от танковете и една пета от артилерийските системи се произвеждат извън пределите на Евросъюза. Бюрократичен клуб Независимо от утвърждаването на \"постоянно структурираното сътрудничество\" в края на 2017 г., реализирането на общи проекти представлява една непроста задача. \"Проведени бяха задълбочени дискусии, при нас се появи юридически инструмент в лицето на структурираното сътрудничество, а страните поеха върху себе си задължения. Само че някои не се съобразяват с тях\", с неохота споделя представител на ВПК. Работата е в това, че независимо от сериозните стъпки в посока предпочитане на европейското, Полша, Швеция, Румъния и Чехия продължиха плановете си за покупки на американско оръжие. \nОсвен това Париж трябва да придаде съдържание на \"европейската инициатива за намеса\". Еманюел Макрон издигна тази идея по време на обръщение в Сорбоната през октомври 2017 г. без предварителна разработка на предложенията, което създаде риск за несъгласие от страна на Брюксел. Държавният глава тогава говори за \"общи сили за намеса, общ бюджет и обща доктрина на действие\". Впоследствие той направи по-умерени мащабите на своите планове. \nФлоранс Парли изрази съжаление във връзка с това, че държавите членки са позволили Европа да се превърне в \"бюрократичен клуб\" и подчерта \"дълбоко прагматичния и приспособим\" характер на инициативата. Нея я поддържат девет страни, които притежават \"военни възможности и политическа воля\". \nПървото политическо събрание ще се проведе през ноември в Брюксел. След това щабовете ще разработят кризисни сценарии и ще споделят получения по време на операции опит. \nПроблемът е в това, че президентът Макрон постави министерство на отбраната в състояние на икономическа война, вместо на запазване на френския суверенитет. Но тази война настройва Франция против двама главни съюзници. САЩ искат да продават на Европа оръжие и използват наличието му във въоръженията, за да ограничават тяхното използване. Германия е яростен промишлен конкурент, който вече спря експорта на разработено заедно с Франция оборудване, независимо от забраняващия това договор Дебре Шмидт от 1972 г., според който двете правителства се задължават да не си пречат едно на друго. \"Плашим нашите съюзници\" Френски източници предполагат, че началото на обсъждане на тези договори може да усложни ситуацията поради съществуващото политическо равновесие в коалицията на Ангела Меркел. В крайна сметка, напомнят германците, те имат друго възприемане за външна намеса. Шефът на комисията по отбрана в Бундестага Волфганг Хелмих отбеляза, че 86% от населението е за изтегляне на немските войски от Афганистан и Мали, и че този въпрос е станал много сложен в политически план, след като го подхванаха крайнодесните. \nКато се има предвид, че партньорите от север и изток залагат на НАТО, и че Еманюел Макрон е направил популистките правителства главен обект на критика в хода на европейска кампания, Франция се оказа в относителна изолация. \n\"Струва си да се обърне внимание на това, че ние плашим нашите съюзници, доколкото в Брюксел никой не говори за стратегическа автономия. Трябва да се поддържа политика на внимателни стъпки и в никакъв случай да не се създава впечатлението, че ние играем против НАТО\", отбелязва френски източник. \n\"Голямата отговорност на Европа не означава разрив със САЩ. Не трябва да се забравя, че при 18 критични военни възможности, определени от НАТО, организацията на 50% зависи от американците\", отбелязва дипломат. \"Трябва да бъдем внимателни с американците, защото без тях ние няма да направим нищо\", добавя военен източник. \n    \n \t\n", "date": "2018.09.26", "title": "Има ли бъдеще европейската отбрана "}
{"url": "http://www.duma.bg/node/175810", "text": "Различни предизвикателства отправят организаторите към посетителите на първото издание на софийския минифест \"Free spirit day\". Гостите на събитието, което ще се състои на 29 септември във \"Фабрика 126\", както ДУМА писа, ще могат сами с пръсти или четка да нарисуват картина и да си тръгнат с нея. Любителите на изображения върху тяло ще имат възможност да бъдат изографисани с къна от виетнамка. Почитателите на свободата и забавлението ще имат шанса да усвоят техники от танцовия театър, който ще се проведе на територията на феста, както и да направят своите първи крачки в сценичната реч или да усвоят нови умения; да научат африкански танц, да се впуснат в зумба, както и да създадат ритъм на арабска перкусия. Това са само част от изненадите и предизвикателствата, които организаторът на фестивала - руската изпълнителка Ника Любецкая, е подготвила за гостите. \nЦелодневното събитие има и социална кауза. Тя е в подкрепа на незрящите хора, които всекидневно не са допускани в обществени сгради, заведения, болници, банки, таксита със своите кучета водачи. За да покажат измерението на проблема, представители от фондация \"Синергиа\" ще поставят на всички желаещи кърпа на очите и ще ги карат да разпознаят какво пият или какво държат в ръцете си. По този начин ще покажат на виждащите какво представлява животът без зрение. Целта на експеримента е посетителите да влязат в обувките на незрящите и да разберат, че кучетата водачи са техните очи, от които на много обществени места се опитват да ги лишат. Другото желание на организаторката е да предизвика широк обществен отзвук на проблема и тази бариера да бъде премахната.   \n \t\n", "date": "2018.09.26", "title": "Предизвикват посетителите на минифестивал в София"}
{"url": "http://www.duma.bg/node/175811", "text": "Световната купа за дронове в клас F3U ще се проведе на 29 и 30 септември на Гребната база в града под тепетата. Състезанието се осъществява за трети път в България и се организира от \"Модел клуб - Пловдив\", БФА със съдействието на софийския \"Дрон екстрийм\". \nЗа прецизното електронно отчитане на резултатите и създаването на графици ще се погрижи екипът на \"Drone Arena\", представител на MultiGP за страната ни. Така за първи път ще бъде осигурено автоматизирано засичане на Българската купа, част от световната купа на FAI. Гонките ще се провеждат по 4 дрона едновременно, като съдии ще следят за допуснатите грешки по време на полет по трасето. \"За мен е изключително важно да отбележа, че за първи път ще имаме толкова масово мероприятие. В надпреварата ще вземат участие 35 състезатели от 6 страни: България, Румъния, Белгия, Италия, Полша и Македония\", сподели Радослав Радков, председател на \"Модел клуб - Пловдив\". \n\"Нарастването на интереса към дроновете се изразява не само в увеличаването броя на състезателите, а и по отношение на нарастващата публика. През последните 4 години дрон общността се увеличи и фокусира интереса си в няколко насоки - състезанията са една от тях. Ние вярваме, че организирането на подобни инициативи е полезно за усъвършенстване на уменията и добра основа за изграждането на т.нар. култура на безопасност по отношение на правилната употреба на дроновете\", уточни Антон Пулийски, съосновател на \"Drone Arena\" и председател на Обединено дрон общество. \"Международните участници от толкова много страни показват, че България е доста добре позиционирана на сцената на дрон събитията. Самото им присъствие е признание за нас, че състезанията, организирани в нашата страна, са от класата на провежданите в останалите точки на света. Стремежът ни е и ще бъде да обменяме опит с нашите международни партньори и тук да прилагаме най-добрите практики в областта. Секторът се развива изключително бързо и бъдещето крие много изненади. Следващият сезон най-вероятно ще има нови формати на надпреварите, което ще допринесе допълнително за интереса на състезателите\", посочи Атанас Атанасов, директор състезания в \"Drone Arena\". \nВходът за събитието е свободен и през двата дни.   \n \t\n", "date": "2018.09.26", "title": "Дронове превземат Пловдив за два дни"}
{"url": "http://www.duma.bg/node/175831", "text": "Концерт на Бинго симфони оркестра ще се състои в Първо студио на БНР днес, 26 септември, от 19.30 ч. с вход свободен. Това е музикалната предпремиера на първия по рода си сатиричнен балет с участието на балет \"Арабеск\", който ще се играе през октомври в Музикалния театър. Бинго симфони оркестра е съставен от 6 души, които пресъздават класиката по нов, модерен начин и успешно заместват многобройния оркестър. В състава му са известните джаз, рок и класически музиканти Евден Димитров, Магдалена Петрович, Орлин Цветанов, Младен Тасков, Стефан Горанов и Майкъл Сайз. \n    \n \t\n", "date": "2018.09.26", "title": "Бинго симфони оркестра свири в Първо студио на БНР"}
{"url": "http://www.duma.bg/node/175840", "text": "Опозиционната във Великобритания Лейбъристка партия обяви, че възнамерява да гласува против каквато и да било сделка за напускане на ЕС, сключена от консервативното правителството на премиера Тереза Мей, и намекна, че е готова за нов референдум за \"Брекзит\". Лейбъристите провеждат партийна конференция от 23 до 26 септември в Ливърпул. Главната тема е провалът на премиерът Тереза Мей при преговорите с ЕС. \nЛидерът на лейбъристите Джереми Корбин заяви, че няма да позволи на Тереза Мей да рискува бъдещето. Той призова за предсрочни избори в страната. Партията е убедена, че това е единственият изход от задънената улица, в която Великобритания се вкара сама.  \nИма и по-радикални предложения. Както пише \"Файненшъл таймс\" 86% от лейбъристите подкрепят идеята за втори референдум за \"Брекзит\". И това може да се случи, ако те вземат властта. \n\"Аз не призовавам за повторен референдум. Смятам, че най-добрият изход от ситуацията са предсрочни избори. И ние сме готови за тях\", заяви Корбин. Той обаче подчерта, че ако на конференцията, която завършва днес, бъде прието решение за нов референдум, той няма да го игнорира, а ще действа така, както е решило мнозинството. \nКиър Стармър, говорител на партията по въпросите на \"Брекзит\", намекна, че лейбъристите са отворени по въпроса за насрочването на нов референдум. \"Всички признават, че преговорите вървят зле и сякаш отиваме към лоша сделка или даже без сделка\", каза Стармър по Би Би Си. \n\"Ние, Лейбъристката партия, ще гласуваме против лоша сделка или ще гласуваме срещу \"без сделка\", защото това не е добро за нашата страна, нито е това, за което хората гласуваха\". \nЛейбъристите са огласили шест условия, на които трябва да отговаря споразумението за раздяла с ЕС, сред които са запазването на здрави връзки със съюза в бъдеще и оставането на Великобритания в единния пазар и митническия съюз. По този повод Стармър каза, че Мей е на път да не изпълни тези условия. \nЛейбъристите може да изиграят решаваща роля за одобряването или отхвърлянето на споразумението с Брюксел за развода, отбелязва Ройтерс. Мей разполага с работно мнозинство от едва 13 гласа в 650-местната Камара на общините, но миналия месец един бивш младши министър каза, че 80 консерватори ще гласуват в парламента против споразумение, основано на постулатите от Чекърс. \nДелегатите на лейбъристката конференция ще гласуват по въпроса за евентуалното насрочване на нов референдум за \"Брекзит\", в случай че Мей не успее да прокара своя план в долната камара на парламента. \"Въпросът който да бъде зададен (на референдума), е отворен, защото още не знаем обстоятелствата, в които ще се озовем\", каза пред Би Би Си Киър Стармър. \nВ същото време британското правителство одобри новата имиграционна стратегия, към която ще се придържа след напускането на ЕС, според която гражданите на ЕС няма да получат приоритетно право за влизане на британска територия. \nТвърдите британски защитници на \"Брекзит\" и техните печатни органи се опитват за пореден път да заблудят общественото мнение в страната за напускането на ЕС, пише британският в. \"Гардиън\" в редакционна статия. Една от многото лъжи по-рано бе: че напускането на ЕС ще означава големи инвестиции в британското здравеопазване. Новата лъжа е, че Великобритания вече има само два избора - между никакво споразумение с ЕС и споразумение за свободна търговия, подобно на това с Канада, сключено в последния момент. \nИстината обаче е различна: Лондон разполага с време, за да направи това, което реши, както и с множество варианти - от никакво споразумение, до оставане в ЕС. Време е да се мисли по-трезво. \nВ нито един момент от дебата твърдите поддръжници на напускането на ЕС не казаха какво искат да представлява \"Брекзит\" - всичко, което те предложиха, бяха лъжливи лозунги и цинични обиди, коментира в. \"Гардиън\". Едва тези дни това се промени малко, след като предложението за споразумение за свободна търговия беше описано в повече детайли. То съдържа списък от области, за които се подразбира, или директно се казва, че предстои да бъде ограничен държавният контрол. Документът предвижда една Великобритания, в която заплатите, сигурността на работните места, данъците и обществените разходи ще бъдат намалени, като начин за конкуренция с ЕС, предупреждава в. \"Гардиън\", отбелязвайки, че промените може да засегнат правата на работниците, стандартите за производство на храни, защитата на околната среда и на личните данни. Платеният отпуск може да стане част от миналото, а националната система за здравеопазване не само няма да получи допълнителни средства, а може и да прекрати съществуването си. \nИзвън военно време Лейбъристката партия рядко е получавала по-добра възможност да говори от името на страната в критичен момент, подчертава \"Гардиън\".   \n \t\n", "date": "2018.09.26", "title": " Британските лейбъристи искат предсрочни избори"}
{"url": "http://www.duma.bg/node/175829", "text": "Продуцентът ветеран Гари Курц ни напусна на 78-годишна възраст. Името му ще остане завинаги в историята благодарение на класики като \"Междузвездни войни\", \"Империята отвръща на удара\" и \"Американски графити\". Уважаваният продуцент почина в Лондон, след като повече от година се бореше с раково заболяване   \n \t\n", "date": "2018.09.26", "title": "IN MEMORIAM"}
{"url": "http://www.duma.bg/node/175834", "text": "Изложбата \"Никола Кожухаров (1892-1971)\" бе открита вчера, в Деня на Добрич, в Художествената галерия в града. Живописец и рисувач, график и илюстратор, стенописец и декоратор, сценограф, скулптор, педагог, със своите творби, той е част от образната представа на четири поколения българи за хилядолетната ни история, за нашите митове, легенди и приказки, посочва изкуствоведът Марин Добрев, директор на ХГ - Стара Загора.  \nИзложбата включва петдесет и пет живописни платна, рисунки, илюстрации, графики. 48 са творбите от Художествената галерия в Стара Загора, а останалите са предоставени от  галерията в Казанлък. Експозицията съдържа творби от различни периоди. Може да се видят няколко ранни автопортрета на художника, пейзажи и композиции от 20-те г.; проекти за корица, за грамота, за марка, посветена на художника Ярослав Вешин; илюстрации към \"Клетниците\", \"Тримата мускетари\" и др. Там са и емблематичните му живописни творби на историческа тема \"Ивайло пред стените на Търновград\", \"Иванко убива цар Асен\", \"Залавянето на Васил Левски\", \"Левски пред съда\" и др. Изложбата ще продължи един месец. \nНикола Кожухаров е роден на 11 януари 1892 г. в Казанлък. Завършва гимназия в Стара Загора и е приет в Художественото индустриално училище в София. Учи живопис при професорите Иван Мърквичка и Цено Тодоров и през 1911 г. открива изложба в старозагорската девическа гимназия, заедно с Димитър Гюдженов и Васил Маринов. През 1914 г. печели конкурса за завеса на театрално дружество \"Театър\" в Стара Загора и с Димитър Гюдженов заминават за Франция. Специализират в Парижката академия за изящни изкуства при проф. Фернан Кормон. През Първата световна война той е военен художник и през 1916 г. участва в Голямата съюзна изложба в Берлин. Кожухаров е един от основоположниците на баталния и исторически жанр в българското изобразително изкуство. \nПод влиянието на Пенчо Славейков - приятел и кум на художника, много от картините на Кожухаров през 20-те г. са със сюжети от митовете, фолклора и мистичността на обредите. През 1924 г. Кожухаров печели конкурса за сценография на \"Змейова сватба\" по Петко Тодоров в Народния театър. През 1924 г. е преподавател, а от 1929 г. - професор в Художествената академия. През този период илюстрира детски книги, оформя списания, проектира пощенски марки, банкноти. Автор е на мемориални скулптурни произведения в Пловдив и Видин, както и на надгробното релефно изображение на Митрополит Методий Кусев в Стара Загора. На световното изложение в Париж през 1937 г. е удостоен със златен медал за изкуство за картината \"Майстори\". В периода между 40-те и 60-те г. рисува картини със сюжети от българското Средновековие и Възраждане. От 1962 до 1967 г. Кожухаров завежда катедра \"Изобразително изкуство\" във Великотърновския университет. През 1965 г. открива изложба в София, съвместно със съпругата си Невена Кожухарова. В периода 1925-1969 г. изписва 27 черкви в страната. Участва в международни изложби в Берлин, Париж, Рим, Виена, Стокхолм, Прага, Ню Йорк. За изключителни заслуги към българската култура през 1962 г. Кожухаров е удостоен с орден \"Кирил и Методий\", I степен. Умира на 1 юни 1971 г. в София. \n    \n \t\n", "date": "2018.09.26", "title": " 55 творби на Никола Кожухаров в Добрич  "}
{"url": "http://www.duma.bg/node/175832", "text": "Националният литературен салон \"Старинният файтон\" организира литературно-музикална вечер \"Ний всички сме деца на майката Земя\", посветена на 120-годишнината от рождението на Христо Смирненски. Тя ще се състои днес, 26 септември, от 18 ч. в Съюза на българските журналисти, ул. \"Граф Игнатиев\" 4, ет. 3. Ще участват Атанас Звездинов, Атанас Капралов, Боян Бойчев, Велин Георгиев, Ивайло Диманов, Иван Беловски, Красимира Кацарска, Лидия Николова, Надежда Захариева, Пламен Киров, Райчо Русев и актрисата Богдана Вульпе. Слово ще произнесе д-р Елена Алекова.   \n \t\n", "date": "2018.09.26", "title": "Литературно-музикална вечер за Христо Смирненски"}
{"url": "http://www.duma.bg/node/175833", "text": "Българската певица Людмила Радкова, която вече 23 години е неизменна част от легендарния Оркестър за сватби и погребения на Горан Брегович, изрази радостта си, че отново ще излезе на българска сцена, съобщават организаторите на концерта от \"Моко сълюшън\". Днес, 26, и на 28 септември Античният театър в Пловдив ще посрещне майстора на балканската музика и емблематичните му хитове, известни в цял свят, \"Калашников\", \"Месечина\" и много други. Какво още да очакваме от двата концерта, издава самата Людмила, която заедно със сестра си Даниела са единствените солистки в бенда на Брегович.   \n\"Подборът на песните за концерта е страхотен! Програмата включва най-харесваните изпълнения на Брегович и Оркестъра за сватби и погребения в цяла Европа. Това са най-големите хитове от всички негови филми, включително и тези, в които работи заедно с Кустурица - \"Месечина\", \"Едерлези\", \"Чае Шукарие\", \"Калашников\" и т.н., песни, с които много може да се танцува и пее\", споделя с усмивка Людмила. Пловдивската публика ще чуе още и две нови песни с испански ритъм, една гръцка, една арабска и, разбира се, родопската \"Вечерай, Радо\". Тя е визитната картичка на двете български певици, за която Брегович казва, че му звучи космически и когато я запеят двете сестри, той винаги става на крака. \nЛюдмила признава и голямото уважение, което изпитва към рок звездата на бивша Югославия: \"За мен Горан Брегович е гениален музикант! Той е най-добрият композитор на Балканите, който умело съчетава всички балкански ритми в едно.\" След двете участия в Пловдив певиците веднага заминават с бенда за Букурещ, след което им предстои дълго турне в Америка и Канада.   \n \t\n", "date": "2018.09.26", "title": " Людмила Радкова е щастлива, че отново излиза пред родна публика"}
{"url": "http://www.duma.bg/node/175835", "text": "    В навечерието сме на Международния ден на музиката - Първи октомври. Това ми дава основание да споделя разсъжденията си относно невидимото тоново изкуство, понеже човешкият живот започва и завършва с музика и непрестанно го съпровожда, независимо от желанието му, през неговото всекидневие.  \nВсъщност какво представлява музиката? \nМузиката е многостранно и многопрофилно културно явление, което едновременно е изкуство и средство за осъществяването на директен виртуален диалог между хората, независимо от техния етнос, образование, професия. Въпреки че се \"продуцира\" от енергията, излъчвана от вибриращи материални компоненти, тя не може да се пипне, да се види или вкуси. Тя може да се осъзнае единствено чрез слуховите възприятия - процес, който човекът непрестанно усъвършенства, докато е жив. Тази \"невидимост\" на музиката е едновременно нейната сила, но и слабост, защото както не всичко, което блести е злато, така и не всичко, което звучи, е музика... И още - музиката е неизменен компонент в културата, но двете понятия не са синоними. \nЗа изграждането на умение да се разчитат вярно музикалните виртуални емоционално-интелектуални послания се изискват целенасочени усилия от отделния индивид. Притежаването на музикална грамотност има адекватен механизъм за култивиране, подобен на словесната, математическата, историческата и всички други грамотности, изграждани в семейството и училището от ранна детска възраст. За съжаление, на практика това не се получава, поради неравнопоставеността - и дори дискредитирането! - на емоционално-естетическото възпитание на учащите се, заложена в учебната програма, която все повече се засилва, въпреки множеството \"образователни реформи\". Незнанието е основата на некомпетентността - най-сигурното средство за грешките, които хората и обществото допускат в своята практическа дейност. Което в никакъв случай не ги оправдава, понеже може да имат фатални последствия. \nЗащо е толкова важно хората да притежават личен код за разчитане на музикалните послания? Защото той им дава ключа за осъзнаване, че музиката не е само носителка на емоции, а притежава и способността да предава по абстрактен способ интелектуалните по своята същност послания. Неслучайно Бетовен утвърждава, че \"музиката носи по-висока мъдрост и откровение от всяка философия\". Същата оптимистична философия утвърждава и поетът Йордан Георгиев със стиховете си \"дори и сляп да си, не е беда, когато/ край теб трепти на славей песента,/ защото истинското зрение е в тебе,/ всеразпознаващо чрез обичта\". При това музиката не манипулира, а одухотворява човешката личност, възпитавайки у нея високи морално-етични качества, и обединява хората в общества на единомишленици, което е много важно за обществения просперитет в глобален мащаб. \nКрайно време е у нас да се създаде национална концепция и оперативни уредби, даващи необходимата подкрепа на културата - в частност на музикалното изкуство, която оперативно да решава всичките му организационно-финансови и творчески проблеми, съобразени с положителния глобален опит, особено необходим за тази важна обществена сфера. Трябва да се проумее от всички оторизирани лица и институции, че най-непродуктивната стратегия за нейния просперитет е проблемите да се решават \"на парче\", постфактум и без експертното сътрудничество на гражданското общество. Комплексното им решаване ще позволи да се утвърди печелившата стратегия за обществено-държавното ръководство, на различните аспекти в многопрофилното обществено явление, наречено култура. \nПодобно на всички обществени сфери и в духовната съществуват две паралелни и взаимносвързани направления - култура и субкултура. С уникалните си творчески резултати първото има за основна задача да възпитава у хората етични морално-естетически принципи и критерии, които да сформират високото културно равнище на обществото. А многостранните ползи от културата, служещи за осъществяването на тази благородна цел, изцяло оправдават държавните инвестиции, вложени в нея. Въпреки това, когато се правят генерални обобщения и изводи, свързани с нашата \"държава на духа\" (определението е на видния руски акад. Дмитрий Лихачов), музикалното изкуство никога не присъства в \"единен строй\" с езика, писмеността и литературата. Това е сериозна грешка и красноречиво показва, че българското общество и държавното ръководство недостатъчно го оценяват като израз на вид висша духовна дейност. Всички знаят, че когато хората скърбят или се радват, те пеят, а не решават математически задачи... А субкултурата преследва предимно задоволяване на първичните човешки биологични и хедонистични потребности. \nПритежанието на музикална дарба от отделни индивиди е не само привилегия, а носи и голяма отговорност - най-напред сред притежателите й, за да я развият, а след това и пред обществото. Тези, които са успели да сторят това, по принцип са щастливи хора, независимо от положения многочасов упорит всекидневен труд от ранна детска възраст до дълбоки старини. Те са щастливи, понеже като предоставят уникалния художествен продукт, създаден от тях, на обществото, активно помагат на хората да живеят по-добре и по-смислено. \nНе бива да се забравя или подценява фактът, че българското музикално изкуство е едно от най-ефикасните средства за утвърждаване на положителния образ на България по света. Неслучайно европейските експерти официално го утвърждават като \"неотделим компонент от световния културен феномен\". Не е ли поразителен фактът, че понастоящем, близо 100 български цигулари са концертмайстори на най-известните симфонични оркестри в държавите от Америка до Австралия, а над 1000 български инструменталисти и певци заемат ръководни артистични позиции в различни музикални институции по света! Това се дължи не само на тяхната надареност, а и на обстоятелството, че те са продукт на българската музикално-образователна система. За да се развива непрестанно, тази система се нуждае от целенасочени и по-ефикасни грижи, тъй като създаваната от нея \"стока\" има многостранна и с най-висша степен принадена стойност. \nУмението да слушаш музика с \"подготвени уши\", за да изпитваш върховно духовно удовлетворение от осъзнатите й послания, е много по-стойностно от притежанието на пари.  \nМеждународните стандарти изискват също артистичните творчески кадри в България да получават адекватно заплащане за своя специфичен труд, основаващ се на притежаваните от тях уникални природни дарования и приноса им за повишаване на духовния статус на глобалното общество като важна предпоставка за неговото развитие към по-добро.  \nВ подкрепа на изложеното ще подчертая, че то е в унисон и с разбиранията на много дейци на словесното изкуство, поради което ще цитирам някои техни мисли: \n- Прогнозата, че във времето, когато забавната масова култура все повече ще доминира в живота на хората и ще измести истинското изкуство, е неприемлива. (Проф. Крикор Азарян) \n- Със своя универсален \"език\" и с виртуалната си \"образност\" музиката може да даде необикновена изразителност и мъдрост за реалните неща в живота. (Калин Донков) \n- Съвременното изкуство е това, което съумява да осъзнае духа на времето, в което живеем, понеже то го изпреварва, т.е. същността е да се улови духът на времето и да се създадат изразни средства, които изпреварват статуквото. (Проф. Маргарита Младенова) \n- Изкуството позволява непрестанно да откриваме и преоткриваме тайните на света. (Велко Кънев) \n- Крайно време е държавата да застане зад хората, занимаващи се с изкуство, за да докаже, че населението, живущо в нея, има нужда от култура. (Галин Стоев) \nДекодирайки посланията, които музиката му отправя, човекът преоткрива своите вътрешни пространства и открива нови светове. В повечето случаи те са по-интересни от реалните и по-пълно отговарят на неговата съкровена същност, понеже му дават инструментариума за общуване със себеподобните. \n    \n \t\n", "date": "2018.09.26", "title": "Музиката като жизнена позиция"}
{"url": "http://www.duma.bg/node/175858", "text": "Ние се опитваме с „Визия за България” и с всичко, което правим, да покажем, че не е достатъчно една партия да смени друга, ГЕРБ да слезе от власт, БСП да спечели и да продължи да управлява малко по-добре, но горе долу със същите политики. Нещата са стигнали дотам, че ние имаме нужда от много сериозна промяна не просто на хората, които управляват, а фундаментална промяна на модела на управление”. Това заяви секретарят на ПГ на „БСП за България” Кристиан Вигенин на откриването на срещата за представяне на Визията в Трявна. \nДокументът бе представен от депутати на срещи с обществеността в Севлиево, Габрово, Трявна и Дряново. \n\"Искаме държавата да си върне ролята, да бъде не просто един наблюдател на процесите, а да бъде техен регулатор. Да гарантира спазването на правилата във всяка една сфера.\" Така коментира състоянието на здравеопазването, образованието, сигурността и малките общини Вигенин. \nСпоред зам.-председателя на парламентарната група на левицата Христо Проданов младите хора трябва да имат поминък, защото когато са им  отнети надеждата, бъдещето и перспективата, те тръгват да търсят по-добра перспектива в друг град или извън България. \n\"Държавата не трябва да спъва военнопромишления комплекс, за да може той да осигурява работни места\", добави Проданов. \n\"Време е да променим системата и начинът, по който се управлява държавата, тъй като за тези 29 години нещата в нашата държава не се случиха както трябва. Хората живеят все по-бедно и по-зле. Затова ние ви предлагаме промени в основните сектори в обществения живот и заедно да решим кои от тези промени могат да бъдат реализирани и кои от записаните във \"Визия за България\" ги одобрявате, за да може през следващите години държавата да тръгне по правилен път\", каза народният представител Кристина Сидорова. \nДепутатът Нона Йотова насочи разговора в културен аспект. Тя говори за промяната на ценностната система на младите хора и изрази съжаление за отхвърлянето на културния чек, предложен от левицата.\"ГЕРБ го отхвърлиха, може би, просто защото е наш проект, което е изключително тъжно. Бих искала да върнем децата към нашите ценности. Ние трябва да бъдем горди с историята си. Всички средства, които изкарват театрите, да бъдат за тях\", добави Йотова. \nСпоред депутата Александър Паунов трябва да се спре войната на пътищата, защото тя погубва човешки животи. \nВъпросите, които дискутираха гражданите с представителите на БСП, бяха свързани със закриването на училища, липсата на кадри, преизчисляването на пенсиите, подмяната на историята, следдипломната квалификация на учителите, грижата за съществуването на малките общински болници и подкрепата за общинското здравеопазване, липсата на справедлива съдебна система. \n  Над 700 души от област Благоевград се срещнаха с народните представители от ПГ на \"БСП за България\" и обсъдиха с тях \"Визия за България\". На първата среща в Банско жителите на града поставиха въпроси, свързани с развитието на туризма и парк \"Пирин\", задълбочаващите се социални неравенства, липса на подготвени кадри, нарушаване на екологичните норми при реализирането на водния цикъл в общината. Други проблеми на жителите на областта, представени пред народните представители,  бяха свързани с обезлюдяването на малките населени места, корупция при добива на дървесина, достъпна здравна помощ, достъпа до образование, ниските доходи. \"Да спре износът на природни ресурси и да се осигурят стимули за преработката в общините\", поискаха още жителите на Благоевградска област.  \nЛипсата на развитие на високи технологии в областта, проблемите на средното и висшето образование, ниските заплати в региона, лошата инфраструктура, безработица, подобряване нивото на социалните услуги - това бяха само част от проблемите, които над 800 жители на област Велико Търново поставиха пред народните представители от ПГ на \"БСП за България\". Други наболели проблеми, поставени пред тях, бяха свързани с демографията и дисбаланса между пазара на труда и образованието. Лошото състояние на общинската болница в Горна Оряховица, която е задлъжняла с 1 млн. лв, е един от нерешените въпроси на жителите на общината.  \nЖителите на област Велико Търново дадоха своите предложения за допълване на Визията. Те поискаха държавата да застане зад малкия и среден бизнес, да бъдат описани и разработени конкретни мерки за справяне с вътрешната миграция и обезлюдяване на малките населени места. \"Да се обърне внимание на спешната помощ и развитието й, особено в малките населени места, раздел \"Демография\" да бъде първи във Визията\", поискаха жители на общините Килифарево и Стражица.  \nВ Габрово стотици жители на областта поискаха в документа да бъде доразвито и конкретизирано решаването на демографската криза, повишаването на доходите на населението, улесняването на достъпа до здравеопазването. Млад учител от Трявна направи предложение за пълна държавна издръжка на деца в задължителната предучилищна подготовка, както и въвеждането на един учебник по един предмет. \"Училищни планове и програми, съобразени с възрастовите и психологическите особености на децата и пресичане на подмяната на българската история да залегнат във Визията\", предложи още той.  \nЛипса на добри условия за инвестиции и най-високата безработица в страната - 37% от работоспособното население - бе основният проблем, поставен от жителите на община Антоново, Търговищко. В тази област друг проблем, който тормози хората, е незаконният добив на дървесина и корупцията в горския сектор. Те сигнализираха на народните представители за опасност от закриване на болницата в Търговище. \"Справяне с битовата престъпност и държавата да бъде гарант за сигурността, допълнителни средства за смесените и малките училища и осигуряване на психолог във всяко училище, центрове за оказване на безплатна правна помощ на социално слаби граждани, промяна на законодателството за работещите пенсионери\", бяха част от предложенията за допълване на документа от жителите на област Търговище.   \n \t\n", "date": "2018.09.26", "title": " Искаме фундаментална промяна на модела на управление"}
{"url": "http://www.duma.bg/node/175859", "text": "Янаки Стоилов оттегли кандидатурата си за конституционен съдия от квотата на парламента, каза лидерът на БСП Корнелия Нинова. Тя подчерта, че вчера членовете на Изпълнителното бюро са разговаряли с него и са уважили решението му. Позицията на Стоилов е, че състезанието изглежда предрешено и той е отказал да участва в предварително договорено политическо решение, обясни Нинова. \nПрипомняме, че управляващите от ГЕРБ и \"Обединени патриоти\" излязоха с обща номинация на върховния съдия Красимир Влахов за мястото в КС. Крайният срок за внасяне на кандидатурите изтича на 26 септември, предвиждат приетите от парламента правила за заемане на единственото място на НС при тазгодишната ротация в Конституционния съд.     \n \t\n", "date": "2018.09.26", "title": "Янаки Стоилов е оттеглил кандидатурата си за КС"}
{"url": "http://www.duma.bg/node/175860", "text": "\"Предложението на вицепремиера Красимир Каракачанов за социална кошница с храни е популистко и невъзможно за изпълнение. Решението е намаляването на ДДС за основни храни и лекарства\". Така Корнелия Нинова коментира публикация, в която се посочва, че ВМРО обсъжда идеята за създаване на такава \"социална кошница\" с храни, чиито максимални ставки на печалбата да бъдат фиксирани. По думите й в съвременна пазарна икономика да налагаш регулирани цени на търговски стоки просто няма как да се случи.  \nХубаво е, сигурно на народа много ще му хареса държавата да регулира цените на основната кошница от храни и стоки, но това няма как да се случи. Има други механизми за регулация\", подчерта Нинова. \"Това може да стане, ако се разшири разумното предложение на БСП за намаляване на ДДС на хляба от 20 на 5% и да се намали добавеният налог на основни храни и лекарства. Всичко друго са просто приказки и популизъм, който няма как да сработи\", категорична е Нинова. \n    \n \t\n", "date": "2018.09.26", "title": " Предложението на Каракачанов за социална кошница с храни е популистко"}
{"url": "http://www.duma.bg/node/175861", "text": "БСП изпраща в Чехия експерти, финансисти, специалисти, които да разберат кой и защо купува ЧЕЗ. Това обяви вчера лидерът на партията Корнелия Нинова на брифинг. Тя припомни, че \"Инерком\" се оттеглиха миналата седмица от бизнеса с фотоволтаици, защото КЗК спря сделката с ЕРП-то заради концентрация. Гинка Върбакова иска да преодолее това и да посегне отново към ЧЕЗ, подчерта Нинова.  \nЛидерът на БСП съобщи, че депутати от чешкия парламент са се срещнали преди 1 месец с народни представители от левицата и са им предоставили сведения за сделката. Нинова определи като \"интересна\" информацията, с която социалистите разполагат, но отказа да я оповести. Тя уточни, че в резултат на получена информация, от БСП са поискали среща с представители на чешката социалдемократическа партия, която е съуправляваща. Тя обясни, че трябва да се изчакат още десетина дни. \"Когато се върнем с допълнителните сведения за прозрачността на сделката и нейното финансиране, българското общество най-накрая ще разбере истината какво се случва със покупко-продажбата на ЧЕЗ. Ще стане ясно кой купува и как ще бъдат засегнати близо 3 млн. потребители\", поясни Нинова.  \n  \n    \n \t\n", "date": "2018.09.26", "title": "Социалистите пращат експерти в Чехия, за да разберат кой и защо купува ЧЕЗ"}
{"url": "http://www.duma.bg/node/175868", "text": "БАН ще създаде ново постоянно научно звено за изследване на атмосферата, климата и водите, в което ще се преместят учените, желаещи да останат в академията, след като сегашният Институт по метеорология и хидрология (НИМХ) бъде преместен към МОН. Това реши Общото събрание на БАН вчера на заседание, на което присъства и министър Красимир Вълчев. \nНовото звено може да е институт, централна лаборатория, център и това ще зависи от броя на учените от НИМХ, които пожелаят да останат в БАН, обясни председателят на Общото събрание проф. Евелина Славчева. Тепърва предстои МС да предложи постановление, с което НИМХ да бъде изведен към министерството, след като то реши по какъв начин да стане това. По думите на министър Вълчев, предложението трябва да е готово до края на октомври. Колегите трябва да знаят при какви условия отиват да работят, каза още Славчева. Всички въпроси по трансформирането ще бъдат обсъждани в комисиите към Общото събрание и от МОН. Общото събрание на БАН възложи на председателя на академията да предприеме пълна инвентаризация на всички активи на НИМХ, въпреки опитите на освободения от поста директор проф. Христомир Брънзов да осуети това решение. След инвентаризацията ще се решава правно въпросът за сградния фонд и имушеството на НИМХ, институтът ще ги ползва обаче до края на годината. Хидромрежата на института и в момента принадлежи пък на МОСВ, а прехвърлянето на имущество, което по закон е частна собственост на БАН, или отдаването му за ползване ще трябва да се реши по правен път. Според Славчева, предоставянето за ползване е по-лесно осъществим вариант. В същото време проф. Славчева коментира, че новото звено за климата на мястото на НИМХ също ще има нужда от сграда, апаратура и научна инфраструктура. Вероятно е за бъдещото ново научно звено да се ползват някои от сградите и имотите, ползвани в момента от НИМХ, още повече, че някои от тях са отдадени под наем, което означава, че не са нужни на досегашния институт.  \nКакто ДУМА писа, Управителният съвет на академията освободи Брънзов от поста заради паралелните му частни фирми, с които като директор грубо е нарушавал Устава на БАН и законите. Той самият подведе колектива на института и го вдигна на протест, защото финансовото му положение било критично, което не се оказа вярно. НИМХ разполага със средства за тази година за извършване на дейността си. Брънзов изгони и одита, изпратен от БАН, а и вчера министър Вълчев не съобщи дали има резултати от проверката в НИМХ, която предприе МОН. За временен директор до преместването на НИМХ е назначен досегашният заместник-директор  Пламен Нинов.          \n \t\n", "date": "2018.09.26", "title": " В БАН ще има ново звено по метеорология  "}
{"url": "http://www.duma.bg/node/175867", "text": "Постиженията на българската наука ще бъдат представени по време на Европейската нощ на учените на 28 септември. Инициативата е част от проекта \"Катрио 3\", финансиран по европейска програма. В проекта участват 21 основни и 27 асоциирани партньори от цялата страна, с програми в 14 града. Програмата обхваща ателиета, конкурси, срещи с учени в изследователски институти и университети, сред които са СУ \"Св. Климент Охридски\", НБУ и Тракийския университет в Стара Загора. \nОсновен акцент ще бъдат Европейската година на наследството и Европейската столица на спорта, а през следващата година Европейска столица на културата и 100-годишнината от основаването на Международния астрономически съюз. Проектът обхваща всички научни области от история до роботика, свързани с използването на големи масиви данни, нови софтуерни услуги и приложение в сферата на фабриките на бъдещето. \nОсновната цел на програмата е да популяризира научната сфера сред деца и студенти, но и сред преподаватели и родители. Бюджетът на проекта за две години е около 180 000 евро, разпределени между 7 партньори. \n    \n \t\n", "date": "2018.09.26", "title": "14 града се включват в Европейската нощ на учените"}
{"url": "http://www.duma.bg/node/175866", "text": "БСП отстрани вчера Бенчо Бенчев от поста зам.-председател на Общинския съвет в Бургас с 29 гласа \"за\", 2 - \"против\" и 3 - \"въздържал се\". Бизнесменът, който бе задържан в хотел в Турция с издирвания наркобос Димитър Желязков-Очите, остава независим общински съветник. Политическото доверие към Бенчев, който не присъства на заседанието, беше свалено, а Общинският съвет не дочака изхода от наказателното производство, което стартира срещу него след скандалния арест.  \nПреди по-малко от месец Бенчев се е оттеглил и от охранителната фирма \"Аркус\", свързвана с Очите. Собствеността от акции в компанията той е прехвърлил на доскорошния си съдружник Георги Дросев, станал известен с притежанието на автокъща в морския град.  \nПрипомняме, че на 7 август т.г. бургаските съветници от БСП изключиха на извънредно заседание от редиците си Бенчев. Така социалистите останаха 4-ма в Общинския съвет и за първи път останаха без група. Съгласно правилника за група са нужни 5-има. \nПо повод разпада на групата на БСП в Общинския съвет в Бургас лидерът на БСП Корнелия Нинова коментира на брифинг, че това не е новина. „Още с решението на нашите общински съветници през лятото, бяхме наясно, че тази група се разпада, но сме си взели политическото решение. По-добре без група общински съветници, отколкото с тази тежест и това петно върху лицето на БСП“, категорична е тя.     \n \t\n", "date": "2018.09.26", "title": "БСП отстрани Бенчо Бенчев от зам.-председател в Общинския съвет в Бургас"}
{"url": "http://www.duma.bg/node/175855", "text": "Показахме, че сме различни. Това заяви пред Евроком лидерът на БСП Корнелия Нинова. Тя подчерта, че хората често казват за политиците: \"Вие всички сте еднакви, искате властта, за да се облагодетелствате, а не за благото на народа.\" Не, не сме еднакви и го доказахме, категорична бе тя и допълни, че БСП не е приела да стане част от властта и да си дели порциите от властта с управляващите, партията да има министерски постове, а тя да ръководи НС. \"Това е лицемерно. Не искаме това, искаме промяна и с нещо да помогнем за благоденствието на хората. Минахме през много тежки изпитания, включително и вътре в партията за да покажем, че сме различни.\" Като пример председателят на БСП посочи въвеждането на мандатност - 3 мандата за депутат, 2 мандата за председателя на партията и той да се избира от цялата партия. \"Това бяха болезнени промени, които са сигнал към хората. Ние сме различни от това, което е било досега и в БСП, и в държавата\", каза тя. \nНинова отбеляза, че автоматично се увеличават заплатите на депутатите, на премиер, президент, омбудсман, съдии от КС, висши чиновници от КЕВР, при покачване на средната работна заплата. \"Няма икономическа логика, защото заплата се увеличава за увеличен труд. Няма морална логика, когато си най-бедната страна, да растат само заплатите на хората на висши държавни позиции, коментира тя и припомни, че левицата е внесла предложението да се замразят тези заплати, но управляващите не са го приели. \"За мен обаче щеше да е лъжа, ако си взимах това увеличение от 600 лв. Затова всеки месец дарявам увеличението на едно болно дете и ще продължа да го правя и с всяко следващо увеличение. Обръщам се и към президента, и омбудсмана, като социално чувствителни хора да ми помогнат в тази битка\", призова лидерът на БСП. На въпрос дали БСП ще подкрепи повишаването на заплатите в обществения сектор с 10%, тя коментира, че винаги е хубаво да се вдигат доходите, но това изглежда като предизборен ход на управляващите да се купят тези хора. \"Не е справедливо такова разпределение на държавните средства. Има хора с много по-ниски доходи, има млади семейства, пенсионери. Такива увеличения трябва да се правят пропорционално, а не да се използват да се купи една гилдия, на която разчитат да гласува за тях на изборите, това не е справедливо\", каза още тя. По въпроса с държавните средства за образование Нинова потвърди позицията на БСП, записана и във Визията й, че държавните и общинските училища трябва да получават държавно субсидиране, а частните да намерят друг начин да се финансират. \nНинова заяви, че във \"Визия за България\" се предлага структурни за държавата предприятия и сектори да не се концесионират \"Това са летища, железници, плажове, енергетика. Втора година БСП се опитва да спре концесията на летище София и няма да спре да се бори\", категорична е тя. \nПомолена да коментира Истанбулската конвенция, лидерът на БСП подчерта, че левицата е била подложена на силен натиск от правителството в България, от неправителствени организации и от самото си политическо семейство. \"Благодарна съм на партията и на колегите от ръководството, че издържахме на натиска. КС взе решение срещу конвенцията, но процесът не е свършил. Важното е да обединим националната енергия и да си пазим децата\", изтъкна Нинова. По думите й тази конвенция не решава проблема с насилието над жени, а той се решава със закони, каквито левицата е внесла в НС. Това е заплаха за децата ни и за семейството, за християнските ни ценности - да бъдат подложени на джендър идеологията. Натискът е огромен и единодействието в отпора на различни институции - президент, църква, партии, е показателно, че народът ни е готов да се бори. \nНинова посочи друг основен проблем на страната, че имаме икономика, голяма част от която е сферата на услугите. \"Трябва да променим това и да заложим на регионално разпределено производство. Да се стимулира родното производство и да му се помага без да се нарушават съвременните европейски икономически правила\", обясни тя. Според нея имаме ресурси за развитие на 5-6 сектора и трябва в тях държавата да приложи по-ниска данъчна политика, подпомагане през държавната банка за развитие. \"За да има производство, трябва да има кадри, а в момента няма такива. Затова трябва да заложим в университетите такива кадри, каквито трябват на икономиката\", обясни председателят на БСП и подчерта, че във Визията си левицата залага изучаващите тези специалности да не плащат такси, но след това да се задължат да работят в България определен период. \nНинова изтъкна, че левицата залага във Визията си таван на субсидията, която може да получава един фермер  а остатъкът се преразпределя към производството на плодове, зеленчуци, месо и мляко. Сега управляващите правят друго - ходят и се молят на търговските вериги да продават хляба без печалба. Това е нечувано, заяви Нинова и допълни, че има механизми, с които да се стимулира българската икономика и производство - КЗК да накара тези вериги да спазват законите, както и намаляване на ДДС.   \n \t\n", "date": "2018.09.26", "title": "Показахме, че сме различни "}
{"url": "http://www.duma.bg/node/175865", "text": "Огромен пожар на бали със слама избухна в понеделник вечерта на територията на ТЕЦ-а в Сливен. Той е тръгнал от искра от самозапалила се купчина въглища, смята шефът на местната пожарна Владимир Демирев. Служители на топлоцентралата започнали да разчистват въглищата с гребла и най-вероятно при преместването, искра се е прехвърлила върху съхраняваните наблизо 14 тона слама, складирани на площ от около 15 декара. Балите са се използвали за гориво на една от пещите. \nПожарът бе овладян вчера сутрин, но балите със слама в ТЕЦ-Сливен ще тлеят още поне няколко дни. Ще бъде извършена проверка на мерките за противопожарна безопасност в предприятието, но ТЕЦ-а работи. Топлоцентрала е частна собственост и ще бъде направено собствено разследване. Според шефа й Кънчо Танев персоналът се е справил много добре със ситуацията. \nУспоредно с пожара в ТЕЦ-Сливен, местните огнеборци овладяха и няколко други огнища от пламнали отпадъци и сухи треви в складове на предприятията ЗММ и \"Динамо\" в индустриалната зона на града. За тях са получени сигнали минути след първия пожар. Сред останките са намерени стари метални части, опаковки, текстолитови плоскости, покривно покритие и обзавеждане. Изгорели са също около 11 декара отпадъци и сухи треви. \nЦелият състав на сливенската пожарна се е включил в гасенето на пожарите, като помощ са оказали и техни колеги от Нова Загора и Ямбол. През изминалото денонощие в Сливенско са били гасени 22 пожара, което е своеобразен пик за цялото лято. Огнеборците са били затруднени от бурния вятър, чиито пориви са достигнали до 144 км/ч. \nВ понеделник вечерта беше овладян и пожарът в района на ЖП-линията между Карлово и Баня, близо до село Дъбене. Заради пламнали сухи треви и храсти от двете страни на линията движението на влаковете бе спряно за кратко. Със забавено разписание е бил един влак по направлението Карлово-Пловдив. \nПет тира са пострадали от пламъците в нощта срещу вторник в Айтос. Колите били паркирани на изхода на Айтос в посока Карнобат на паркинг за товарни автомобили. Същата нощ горя и шивашки цех в айтоското село Карагеоргиево. В цеха са работели 15 шивачки от селото. \nПротивопожарната служба се бори и с пламъците, които лумнаха във вилната зона над бургаския квартал Банево. Там местността е гориста. Вятърът е бил много силен и е имало опасения от разрастване на пожара. Огънят е овладян, без да е създадена опасност за близките къщи и жителите на квартала. \n40-годишен огнеборец пострада при потушаването на пожар в землището на село Мурсалево. Огънят е обхванал около 50 000 кв. м сухи треви. Изгоряла е селскостопанска постройка, 6 бали фураж и 2 куб. м дърва за огрев. Рязката промяна във времето, която започна в понеделник следобед в страната, започна с бурен вятър, който доведе до множество инциденти. Най-драматичен бе този с падналата фасадата на мол в центъра на Благоевград. Заради бурята, поставената преди 4 години нова обшивка от метални пана, рухна почти напълно. Едва вчера започна разчистването на отпадъците, заради лошите метеорологични условия в града. \nСилният вятър създаде проблеми и в Монтана и София. В двата града паднаха много дървета, клони и опасни предмети. Съборена бе изолация на финансово-стопанската гимназия в Монтана, където поривите на вятъра достигнаха до 90 км/ч. Силният вятър е вероятна причина за инцидент в района на нос Емине, при който двама рибари се удавиха, а един успя да се спаси. Рибарите са влезли в морето, за да изтеглят мрежите си за паламуд. В началото морето е било спокойно, но час по-късно се появил силен вятър и вълнението станало пет бала. Във винта на лодката се заплели мрежите и това най-вероятно е причина за обръщане на плавателния съд. Единият човек се е оплел в мрежите. Другият е успял да си сложи спасителна жилетка и е оцелял. Третият е издържал в морето около 10 минути, но се е удавил.   \n \t\n", "date": "2018.09.26", "title": "Самозапалили се въглища причинили пожара в ТЕЦ-Сливен"}
{"url": "http://www.duma.bg/node/175864", "text": "БСП иска увеличение на броя на семействата, които получават помощи за отопление от 204 635 души на 400 000 хиляди заради очаквания ценови шок, обяви лидерът на партията Корнелия Нинова на брифинг вчера. Това бихме сторили ние, ако сме на власт, уточни тя. Числото е получено според световния критерий за енергийно беден, според който всеки, който използва повече от 10% от доходите си за енергия, попада в тази категория, обясни Нинова.  \n\"Ако БСП управляваше, бихме повишили сумата, която получават социално слабите от 374 лв. на 403 лв. По изчисление на експерти това е средната стойност след поредните увеличения на енергоносителите. Това ще струва на бюджета 86 188 000 млн. лв. Ако бяхме на власт, щяхме да вземам сумата от излишъка. На 1 август т.г. премиерът съобщи, че той е 2 023 800 000 млрд. лв. Това не са лични пари на премиера, въпреки че години наред той ги харчи като такива, за каквото му хрумне\", подчерта Нинова. Най-често те се дават за пътища, които се рушат или за санирани блокове, които се разпадат, защото оттам може да се краде, а от социални помощи не може\", коментира тя. \nНинова заяви, че БСП продължава да настоява и за диференциран ДДС на хляба и той да стане от 20% на 5%. Според нея това ще бъде около 35 млн. лв. по-малко за бюджета, а сумата ще се компенсират от излишъка.  \n\"Намерението на КЕВР за увеличаване на цената на природния газ  ще доведе до скок на цените на всички стоки и услуги. През юли токът поскъпна с 2%, а парното със 7%. Повишението на газ ще се усети най-тежко през зимата. При този очакван ценови шок е наложително да се вземат мерки, за да бъдат подпомогнати близо 2 млн. българи, които живеят под прага на бедност от 321 лв.\", категорична е Нинова. По думите й хората много трудно ще понесат този ценови шок.  \nНинова изтъкна, че в тази ситуация правителството доказва, че в държавата няма институции, че е на колене пред търговските вериги и че тръгнала да им се моли да не увеличават цената на хляба. Хляб се продава в стотици хиляди магазини в цялата страна, а не само в 4-5 търговски вериги в големите градове. Това означава ли, че ще ходят да се молят на всички търговци от магазин на магазин? Като поскъпне млякото, и за него ли ще ходят да се молят? Това, освен че е антипазарно, антилогично и антиевропейско, доказва безсилието и колапса на това правителство\", възмути се Нинова.  \n  Стопанските и битовите потребители на природен газ и на топлинна енергия ще плащат с 8 на сто по-високи сметки от 1 октомври заради поскъпването на природния газ на едро с близо 14 на сто. При топлофикациите промяната на тарифите ще е между 2,28 и 8,57% за различните дружества. При крайните потребители на природен газ отражението в сметките ще е около 8%, тъй като се запазват тарифите за пренос, разпределение и достъп, каза председателят на КЕВР Иван Иванов. Промяна в цените на електроенергията обаче няма да има, тъй като регулаторът е направил преструктуриране на компонентите и фондът за сигурност на електроенергийната система ще покрие необходимото при тях повишение със събрани в повече средства от производителите на ток, които внасят във фонда по 5% от приходите си.   \n \t\n", "date": "2018.09.26", "title": "БСП: 400 000 души с енергийни помощи"}
