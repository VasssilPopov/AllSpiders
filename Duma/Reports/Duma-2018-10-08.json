{"url": "http://www.duma.bg/node/176611", "text": "\"Искаме справедлива данъчна политика. Не е нормално свръх богатите да плащат едни и същи данъци с нас, обикновените хора\". Това заявиха жителите на Пещера. Проектът \"Визия за България\" бе представен там от народните представители от ПГ \"БСП за България\" Йордан Младенов, Милко Недялков и Манол Генов. Генов разясни предвидената във Визията данъчна система и обясни, че целта е истинска справедливост за хората, а не богатите да се толерират за сметка на всички други. \nЗам.-председателят на ПГ на левицата Весела Лечева отбеляза, че една от основните задачи на левицата е справяне с демографската катастрофа. \"Младите хора напускат държавата, защото няма адекватно заплащане на професионалните умения и ценз. Доходите на хората са изключително ниски, а това е така заради корупцията, която изяжда парите в държавата. За да се справим с високата корупция, трябва да бъде въведено и електронното управление, за което вече 10 години ни лъжат от ГЕРБ, че ще го направят\", каза Лечева. \nЙордан Младенов отбеляза, че качествените пътища ще помогнат за съживяване на регионите. Той обаче подчерта, че строителството не бива да е като това, което ГЕРБ прави до момента - пътищата трябва да се ремонтират всяка година. \nХората от Пещера заявиха, че в момента реално няма държава, а функциите й са концентрирани в ръцете само на един човек. Според Милко Недялков БСП се стреми да върне държавата, но само в ръцете на Бойко Борисов. \n\"С над 60% са се сринали преките чуждестранни инвестиции в страната за първите 6 месеца, спрямо предходната година. Чуждите инвеститори бягат панически от страната. Това реално е срив на Европредседателството на Бойко Борисов и на цялата политика на правителството им, отчете в Ракитово проф. Румен Гечев. Той представи там Визията заедно с депутатите Теодора Халачева, Георги Гьоков и Тодор Байчев. Гечев смята, че Борисов е претърпял провал на заявките си, че ще е балансьор в балканската политика. \nРакитовци питаха за бъдещето на пенсиите, тъй като възрастните трудно могат да си позволят дори лекарства. Искаме пълно преизчисление на пенсиите, защото много от възрастните хора са напълно ощетени, настоя Гечев.  Опасенията за растежа на битовата престъпност Тодор Байчев опита да успокои с мерките, заложени във \"Визия за България\". Теодора Халачева пък разказа за мерките, насочени към справяне с демографската катастрофа. \nГеорги Свиленски, доц. Георги Йорданов, Христо Проданов и Веска Ненчева бяха в Панагюрище, където местните се оплакаха, че в аптеките в малки населени места често липсват животоспасяващи лекарства, а в селата здравеопазване на практика няма. \"Във Визията сме заложили аптечни услуги 24 часа в денонощието за здравноосигурените лица, както и държавно гарантиран базов пакет от медицински услуги, заплащан с публични финансови ресурси\", обясни зам.-председателят на ПГ \"БСП за България\" Георги  Свиленски. Доц. Георги Йорданов обясни, че предлаганият модел за оздравяване на здравеопазването от ГЕРБ е порочен, защото залага на грешен принцип, а именно - то да е машина за пари, от която да се печели, а здравето има социални функции.     \n \t\n", "date": "2018.10.08", "title": " Справедливата данъчна политика е приоритет за Пещера "}
{"url": "http://www.duma.bg/node/176602", "text": "Доматите от внос са поскъпнали на едро през миналата седмица с 3,6 на сто и са се продавали по 1,74 лв. за килограм. Това става ясно от данните на Държавната комисия по стоковите борси и тържищата. Оранжерийните краставици са се търгували по 1,37 лв. Картофите са поевтинели със 7,8 на сто до 0,59 лв. за кг на едро. Цената на зелените чушки се е понижила с 5,7% до 1,30 лв. Червените чушки са поскъпнали със 7,9 на сто до 1,77 лв. за кг. Корнишоните са се продавали по 1,45 лв. за кг. Ябълките са поевтинели с 5,6 на сто и са се продавали по 1,01 лв. за кг. Гроздето е поевтиняло с 6,1% до 1,55 лв. за кг. Прасковите от внос са се продавали по 1,70 лв. за кг. Кравето сирене е поскъпнало с 1,2 на сто и се е търгувало по 5,95 лв. за кг. Кашкавалът, тип \"Витоша\", се е купувал по 10,03 лв. за кг, а олиото се търгува по 2 лв. за литър. \nКаймата е поевтиняла с 1,3 на сто и се е търгувала по 4,63 лв. за кг. Пакетче краве масло от 125 грама се е търгувало за 2,30 лв. Пилешкото замразено месо се е продавало по 4 лв. за кг. Захарта е поевтиняла с 1,9%  до 1,06 лв. за кг, а брашното тип 500 се е продавало по 0,81 лв. за кг. Яйцата са се продавали по 20 ст. за брой.   \n \t\n", "date": "2018.10.08", "title": "Доматите и червените чушки поскъпнаха на едро"}
{"url": "http://www.duma.bg/node/176604", "text": "Приветстваме твърдото решение на правителството да се пребори със сивата икономика, но и сега нещата изглеждат направени на крак, не добре обмислени и с голяма доза лобизъм към производителите на вече доста остарялата технология за контрол на оборотите -  касовите апарати. Това коментира за БГНЕС Тодор Тодоров, търговски директор в \"Янак Софт\" - компания, разработваща софтуер за ресторанти и търговски обекти. На 28.09.2018 г. в Държавен вестник бяха публикувани изменения в Наредба 18, която засяга всички софтуери за регистриране на продажби и касовите апарати. Според Тодоров обаче поправките ще направят бизнеса все по-труден и невъзможен. Причината не се крие в нуждата да се плащат данъци, а в тежките и неизпълними изисквания, повечето от които напълно безсмислени и гарантиращи единствено възможността на проверяващия орган винаги да има законен начин да спре, забрани или глоби съответното лице. \nСпоред наредбата търговците са длъжни да използват единствено програми, отговарящи на огромен брой изисквания, което на практика ги превръща във фискални софтуери. Освен това обаче търговците са длъжни да закупят и новите фискални апарати. По този начин всички ще имат двойна фискална система и тежко им, ако по някаква независеща от тях причина се разминат данните - обясни търговският директор. В наредбата са записани точки, чрез които служителите на НАП ще контролират наличните количества в склада, начално салдо, кредит, дебит, крайно салдо за период време и др. Никъде не се споменава за допустими отклонения, което гарантирано ще създава предпоставка за рекет и корупция. Как търговецът ще се защитава при констатирани евентуални липси. \nФирмите, които използват софтуер, ще подлежат на тежък контрол, докато на работещите само с касов апарат ще се контролира единствено регистрираният оборот. Това е узаконяване на неравнопоставеност между отделните търговци и създава реални условия за нелоялна конкуренция. Бюрократите за пореден път създават закон, който увеличава ножицата между честния бизнес и сивата икономика. Все повече хора ще бъдат изкушени да преминат в сивия сектор, убеден е Тодоров.   \n \t\n", "date": "2018.10.08", "title": "Задава се недоволство от наредбата за касовите апарати "}
{"url": "http://www.duma.bg/node/176605", "text": "България и още 4 държави ще поискат Западът да поеме отговорност за старите дизелови автомобили. България, Полша, Унгария, Словакия и Румъния ще внесат нота пред Съвета на министрите на екологията на ЕС с искането държавите, в които се забранява движението на коли с дизелови двигатели, да поемат отговорност за това си решение. Това заяви пред БНТ министърът на околната среда Нено Димов. \n\"Имах една идея, която е на път вече да се реализира, като получих подкрепата от Полша и Словакия, Румъния и Унгария. Те ще подкрепят една нота, която България ще представи на Съвета на министрите. Идеята е, когато цената на един продукт, както са дизеловите автомобили например, падне изкуствено, този, който изкривява пазара, да носи отговорността за това. И искаме това за всички държави\", каза Димов. По думите му се водят разговори с Чехия и Люксембург за присъединяване към инициативата. \nКойто изкривява, трябва да понесе отговорността за това изкривяване. Искаме да се направи съответният регламент и всяка държава, която води до изкривяване на пазара, да носи отговорността за това. За да не стане Източна Европа депо за стари автомобили, заяви българският министър, като допълни, че това може да се разшири и за други уреди. \n\"Щом не е пригодно там, не трябва да е пригодно никъде, когато го направят пригодно, тогава могат да го изнасят\", заяви Димов и повтори, че тази практика трябва да бъде пресечена в зародиш. Той допълни, че освен че замърсяват въздуха, старите коли бързо се превръщат в отпадък, който отново е в тежест на страната вносител. Димов сравни ситуацията с двойния стандарт при храните - практика на големите компании производителки да влагат в продуктите за Източна Европа по-евтини съставки, отколкото в същите стоки, предлагани в западните държави. \"Смятам, че като седем държави го заявим, Европейската комисия ще погледне сериозно\", прогнозира министърът.   \n \t\n", "date": "2018.10.08", "title": "Искаме Западът да поеме отговорност за дизеловите коли"}
{"url": "http://www.duma.bg/node/176608", "text": "Ниската изкупна цена на розите се оказа проблем, свързан с поминъка в Стрелча. Депутатът от БСП Николай Бошкилов припомни, че социалистите настояваха да се приеме Закон за розата точно по време на розобера, но това така и не се случи. Именно такива казуси са основният мотив във Визията да залагаме на повече държава във всички сектори, но не държавата на Борисов, а държава, която мисли за всичките си граждани, допълни колегата му Александър Симов. \nЖена от Стрелча се оплака, че лекарите са превърнати в чиновници. Затова във \"Визия за България\" е предвидена промяна в статута на лечебните заведения, както и промяна във философията на управлението и функционирането на НЗОК, подчерта депутатът Илиян Тимчев. Той обясни, че НЗОК трябва да бъде независим орган, който определя цените на клиничните пътеки и има контрол над здравната карта, която трябва да блокира приема на пациенти, с цел източване на касата. \"Когато здравните заведения престанат да бъдат търговски дружества, ще се върне призванието на лекаря да лекува пациентите\", смята Тимчев. \nЖителите на Сърница също се оплакаха от липсата на перспектива за младите хора в района, където \"Визия за България\" бе представена от Николай Тишев и Георги Андреев. Хората предложиха на депутатите в раздел \"Регионално развитие\" Пазарджишко да бъде включено с дървообработване като основен поминък. Според тях освен програма за развитие на Странджа-Сакар трябва да има такава и за Родопите. Георги Андреев обеща препоръките да бъдат включени във Визията. \nСърница се оказа поредното населено място с проблеми в здравеопазването. Когато се наложи да търсим спешна помощ, трябва да пътуваме 50 км, оплакаха се местните. Николай Тишев обясни, че точно заради такива казуси във Визията се настоява за действащи общински и окръжни болници.     \n \t\n", "date": "2018.10.08", "title": "В Стрелча питат за ниската изкупна цена на розите"}
{"url": "http://www.duma.bg/node/176603", "text": "Изкупните цени на гроздето в Сливенско паднаха до 20 стотинки за килограм. Това съобщил пред БТА Димитър Петков, кмет на сливенското село Глушник, където се намират едни от най-големите лозови масиви в общината. Проблеми с реализирането на продукцията срещат и производителите от съседните села Драгоданово, Калояново и Блатец. Такава цена предлагат прекупвачите за винените сортове грозде, сред които традиционно местни са мускат, мискет, ркацители, сливенска шевка, мерло и каберне. Много от стопаните се принуждават да продават продукцията си на пътя, като изкупната цена на дребно е около 50 ст. за килограм. \nСпоред хората цената е много ниска и не може да покрие разходите за лозята, сред които пръскане, прекопаване, рязане и др. За да не бъдат на загуба, производителите трябва да продадат продукцията си на минимум 60 ст. за килограм. \nРеколтата е с много добро качество, гроздето е с висока захарност, добивите също са високи. По информация от Областната дирекция \"Земеделие\" в Сливен средният добив при винените лозя в Сливенско е 715 кг на дка, а при десертните сортове - 500 кг на дка. В предходни години гроздето е било изкупувано от търговци от Северна България, а по-малко от винпроми. Производителите смятат, че слабото търсене тази година се дължи на внос от Румъния, Молдова и Македония на по-ниски цени.   \n \t\n", "date": "2018.10.08", "title": "Сринаха се изкупните цени на гроздето в Сливенско "}
{"url": "http://www.duma.bg/node/176606", "text": "Икономиката на България ще нарасне през 2018-а и 2019-а г. с по-слаби от досега очакваните темпове в резултат на по-сдържаната икономическа експанзия в рамките на Европейския съюз, се посочва в eсенната макроикономическа прогноза на Министерството на финансите. Въпреки очакваното по-бавно нарастване на БВП на ЕС в средносрочен хоризонт обаче факторите, подкрепящи устойчивото развитие, се запазват. През първата половина на настоящата година БВП на България нарасна с 3,4% в реално изражение при очакван годишен ръст от 3,9%, заложен в пролетната прогноза. Въпреки благоприятното развитие при потреблението и инвестициите низходящата динамика при износа доведе до по-нисък растеж на БВП и до ревизиране на очакванията за представянето на българската икономика през 2018-а г. \nСпоред есенните прогнози министерството вече залага на икономически растеж от 3,6% през 2018-а г. спрямо пролетната прогноза на ведомството за ускоряване на икономическия растеж през тази година до 3,9%. За 2019-а г. се очаква повишение на БВП с 3,7 вместо с 3,8%.  Министерството на финансите прогнозира, че крайното потребление ще нарасне с 4,8% през тази година, а растежът на инвестициите в основен капитал ще достигне 8,9 на сто. За 2019-а г. се очаква ръстът на общите инвестиции в основен капитал да достигне 9,5%, като в същото време частното потребление ще запази своя сравнително висок темп на растеж, но в сравнение с предходната година темпът леко ще се забави поради по-ограничено нарастване на заетостта. \nИзносът догодина ще се повиши с 2,8% след очертаващото се по-слабо представяне през 2018-а г., породено от влошената икономическа активност в Турция, която е сред основните търговски партньори на България, наред с някои временни ограничаващи фактори в търговията с други държави извън ЕС. Високите нива на търсене на труд се очаква да продължат да бъдат съпроводени с ограничения от страна на предлагането. Това обуславя и очакваното забавяне в динамиката на заетостта в средносрочен хоризонт. Финансовото министерство очаква инфлацията също да бъде  по-висока от прогнозната. Ускорението на инфлацията се дължи на международните цени на енергийните стоки и на суровините. През целия прогнозен период международните цени на петрола ще бъдат по-високи в сравнение с очакванията от предходната прогноза.   \n \t\n", "date": "2018.10.08", "title": "Провал на прогнозите за икономическия ръст  "}
{"url": "http://www.duma.bg/node/176607", "text": "Жителите на Пазарджик призоваха демографската криза и подобряването на живота на хората да бъдат изведени като приоритети. Пред народните представители от БСП те съжалиха, че половината от населението на страната е съсредоточено в 7 области, а останалите 21 обезлюдяват. Според тях причина за това е не само заминаването на много млади в чужбина, но и вътрешната миграция. Пазарджиклии препоръчаха да се осигури баланс между националните и местните интереси.  \nПроблемът с демографската криза отразява целия проблем с развитието на страната ни - дали ще ни има като държава, смята и депутатът от \"БСП за България\" проф. Иво Христов. По думите му, вместо да вземе мерки за справяне с този и други основни проблеми, правителството осъжда страната на още по-голямо обезлюдяване. Според депутата от БСП ген. Кольо Милев държавата трябва да поеме ролята си и да реши належащи проблеми като бедността и демографската катастрофа. \nПроблемите в здравеопазването, образованието, националната сигурност, икономиката принуждават над 2 млн. българи да напуснат страната си, заяви проф. Георги Михайлов. Повече диалог с гражданите обеща колегата му Славчо Велков. \nНадя Клисурска припомни, че във Визията си БСП залага на нова философия на децентрализация - регионите да са свързващо звено между централната власт и местното самоуправление. Социалистите предвиждат и Фонд за сближаване на регионите. \"Държавата избяга от хората, те нямат усещане за сигурност и всеки се оправя поединично. За 29 години преход забравихме да мечтаем. Нека заедно погледнем напред и да се преборим за повече държава, за България\", призова Клисурска.  \nСтоян Мирчев обясни, че за повече достъпност на Визията БСП използва и социалните мрежи, където се публикува информация от проведените до момента срещи и се събират мнения, коментари, въпроси и предложения. \n    \n \t\n", "date": "2018.10.08", "title": "Здравеопазването и демографската криза мъчат Пазарджишко"}
{"url": "http://www.duma.bg/node/176582", "text": "Испанската оперна певица Монсерат Кабайе почина в болница в Барселона на 85 години, след като през последните години имаше здравословни проблеми. Родена е в Барселона на 12 април 1933 г. Дипломира се със златен медал в консерваторията Лисеу в родния си град. В репертоара на каталунската оперна дива са включени повече от 100 роли и около 800 камерни произведения. Няколко пъти е печелила \"Грами\". Кабайе става световноизвестна през 1965 г., когато й предлагат да замени заболялата американска оперна звезда Мерилин Хорн в партията на Лукреция Борджия в едноименната опера на Доницети. Знаменитата певица ще бъде погребана днес.     \n \t\n", "date": "2018.10.08", "title": "Отиде си Монсерат Кабайе"}
{"url": "http://www.duma.bg/node/176583", "text": "\"Германското клавирно чудо\" Берн Глемзер е звездата в програмата на Софийската филхармония днес, 8 октомври, от 19 ч. в зала \"България\". Под диригентската палка на Найден Тодоров той ще изпълни Концерт за пиано и оркестър 4 на Бетовен. Ученик на Виталий Маргулис, Глемзер е лауреат на най-престижните клавирни конкурси - \"Алфред Корто\", \"Рубинщайн\", \"Чайковски\", \"Бузони\", \"Калас\". Неговата интерпретация на Концерт за пиано 2 на Рахманинов звучи в саундтрака на \"Човекът-паяк 3\". Във втората част Софийската филхармония, Националният филхармоничен хор и сопраното Вера Гиргинова ще представят \"Магнификат\" на английския композитор Джон Рутер.   \n \t\n", "date": "2018.10.08", "title": "\"Магнификат\" на Джон Рутер звучи в зала \"България\""}
{"url": "http://www.duma.bg/node/176584", "text": "Новата поредица \"Преводач на месеца\", по подобие на придобилите популярност през последните години \"Поет на месеца\" и \"Разказвач на месеца\", започва днес, 8 октомври, от 18.30 ч. в литературния клуб на Столичната библиотека. Началото слага известната наша преводачка Иглика Василева, благодарение на която имаме възможност да четем много от шедьоврите на англоезичната литература на български. В събитието ще се включат също поетесата Надежда Радулова, както и Биляна Курташева, преподавателка в НБУ, които самите са преводачки от английски.   \n \t\n", "date": "2018.10.08", "title": "Иглика Василева e преводач на октомври в Столична библиотека"}
{"url": "http://www.duma.bg/node/176609", "text": "\"Имаме нужда от вашата Визия, за да се развива регионът. Държавата трябва да помага за развитието на туризма в общини като Батак. С тези думи жителите на община Батак посрещнаха народните представители от БСП Богдан Боцев, Дора Янкова, Николай Пенев и Михаил Христов. Местните настояха да се обърне внимание на инфраструктурата, както и на обучението на кадри. Жителите на Батак реагираха остро на повишаването на цените и споделиха, че хлябът в общината се е увеличил с 40% последния месец. Депутатите от левицата припомниха идеята на БСП за диференциран ДДС на основни стоки. \nС въпроси за некачественото здравеопазване, липсата на работни места и младежи хората посрещнаха в Брацигово народните депутатите Валери Жаблянов, Любомир Бонев и Иван Генов. Оплакаха се и от инфраструктурата и некачественото саниране. Засегната беше темата за земеделските земи и горската реформа - според хората законодателството и нормативната база са неадекватни. \n\"Визия за България\" бе представена в с. Бяга от Георги Търновалийски, Румен Георгиев и Денчо Бояджиев. Местните питаха за земеделските субсидии и защита на българските земеделски продукти. \nКорупцията и проблемите в съдебната система бяха най-актуални за жителите на Белово. Пред народните представители Станислав Владимиров, Николай Цонков, Цветан Топчиев и Никола Динков хората се поинтересуваха от плановете на БСП за регионална политика, селско стопанство, образование и отбрана. \n    \n \t\n", "date": "2018.10.08", "title": "Очакват повече държавни усилия за развитие на туризма"}
{"url": "http://www.duma.bg/node/176610", "text": "Как да се промени учебното съдържание, без да се променя българската история? Този въпрос отправиха в пазарджишкото село Лесичово към народни представители от ПГ \"БСП за България\". Отговорът от Анелия Клисарова бе: \"Един учебник по един предмет\". Народният представител уточни, че това е една от най-важните промени, които са заложени във \"Визия за България\" по отношение на образованието. Социалистите искат да поставят акцент и върху връзката между образование и практика. Основополагаща е ролята на държавата в икономиката, в регулаторните механизми на икономиката, по отношение на националната сигурност, правната система и демографските процеси, добави Антон Кутев. Петър Витанов и Пенчо Милков дадоха обстойни отговори на поставените по време на дискусията въпроси. \nМестните предложиха държавата да регулира големите производители чрез квоти, за да има баланс между различните производства. Според тях това може да се постигне със средства от държавата, не само от европейски субсидии. \nЗащо цените на едни и същи лекарства в различни аптеки са различни, попитаха на подобна тематична среща и велинградчани. Иван Ибришимов им обясни, че една от основните цели във \"Визия за България\" е да се осигури контрол на вноса на лекарства и респективно частните фирми, с които се търгува. В разговора взеха участие и народните представители Атанас Костадинов, Димитър Данчев и Николай Иванов.   \n \t\n", "date": "2018.10.08", "title": "Учебници без подменена история искат в Лесичово"}
{"url": "http://www.duma.bg/node/176615", "text": "БСП поиска оставката на столичния кмет Йорданка Фандъкова заради скандала с ремонта на емблематичната улица \"Граф Игнатиев\". Това стана на извънреден брифинг, който дадоха общински съветници и депутати от партията на пл. \"Гарибалди\", който също се ремонтира. Настъпва времето, в което кметът ще трябва да изпие горчивата чаша до дъно, заяви лидерът на БСП в София и председател на групата на социалистите в СОС Калоян Паргов. Той бе категоричен, че БСП не иска оставки на \"буфери\" и зам.-кметът по транспорт Евгени Крусев не бива да е щит, който да предпазва системата. \nВече е напълно ясно, че управляващите в Столичната община не умеят да се разпореждат ефективно с парите на софиянци, не успяват да извършват качествени ремонти и да оправдаят очакванията на гражданите, коментира още Паргов. \nПрез почивните дни широко коментирана бе и темата с вида на плочките пред църквата \"Свети Седмочисленици\". Заместник-председателят на Столичния общински съвет Милка Христова от БСП беше категорична, че това, което се получава на мястото като визуален ефект в момента, не й харесва и концепцията на автора не се вписва в средата. \"Стигнахме дотук поради липсата на достатъчно прозрачност. Гражданите бяха шокирани и изненадани, защото нямаха достъп до тази визия\", категорична беше Христова. \nЕдин от съавторите на проекта - арх. Радомира Методиева, отново защити визията, като отново заяви, че това все още е строителна площадка и не е завършен проект. Тя подчерта, че е спокойна за крайния резултат въпреки гневните коментари на граждани, политици, архитекти и строителни инженери за качеството на цялата реконструкция на ул. \"Граф Игнатиев\" и прилежащите площи. Тя припомни цялата процедура, започнала с конкурс през 2013 г., продължила с две журирания и две класирания, както и с две обществени обсъждания на ниво идеен проект и зелена светлина на работния проект, дадена от 65-членен експертен съвет в общината. Не плочки за баня, а едроразмерни бетонни плочи с 8 сантиметра дебелина, това е поставено пред църквата, подчерта Методиева. \nМеждувременно неправителствената организация \"Спаси София\" сигнализира, че плочките пред църквата се пренареждат. От общината уточниха, че става дума за промени в проблемен участък.   \n \t\n", "date": "2018.10.08", "title": "БСП поиска оставката на Фандъкова"}
{"url": "http://www.duma.bg/node/176613", "text": "Алтернативата на хаотичното управление на ГЕРБ е програма за ускорено развитие на база ценности и ДПС има самочувствието да предложи такава. Това заяви председателят на партията Мустафа Карадайъ на брифинг пред журналисти по време на семинар на ДПС. Според него управляващите концентрират и пропиляват енергията си в потушаването на различни конфликти и опити за прикриване на важните проблеми в обществото. \n\"Управлението в страната е на метода на проба и грешка. Вече 10 години сме свидетели, че според управляващите някой друг е виновен, включително и тези, които са управлявали преди тях. Българските граждани не живеят добре, ситуацията в страната не е добра. Според нас алтернатива на този модел има и тя е програма за ускорено развитие на база ценности\", подчерта Карадайъ.       \n \t\n", "date": "2018.10.08", "title": "ДПС предлага алтернатива на \"хаотичната власт на ГЕРБ\""}
{"url": "http://www.duma.bg/node/176612", "text": "Скопие настоя да извадим Македония от списъка с български региони от учебниците по стара история. Според информация на скопския телевизионен канал Сител, цитиран от агенция Фокус, това са обсъждали членовете на смесената македонско-българска комисия. На нея станало ясно, че на българите им пречи, че държавата на Самуил е представена като македонска, а на македонските - българизацията на самуиловото царство. Припомняме, че комисията беше създадена с решение на премиерите Бойко Борисов и Зоран Заев. \nПредложено е да се добавят източници и аргументи, за да няма различно тълкуване. Проф. Драган Георгиев, член на македонската група, е заявил, че има място и нужда от подобряване на съдържанието на учебниците. По думите му имало забележки около възвеличавания и националистическо съдържание. Има много място за подобряване, за да имаме педагогика за изграждане на мир и избягване на конфликти, заявил македонският професор. Праисторията, античността и средновековието са били обсъжданите теми от смесената комисия, а за Илинден щяло да се говори на някое от следващите заседания. Общото ще е честването на Св.св. Кирил и Методий и на Самуил, но не всяка година, а само когато има някои по-значителни събития, пояснил Георгиев. \nКъм края на ноември комисията отново ще заседава в София, където ще сравни писмените си аргументи.     \n \t\n", "date": "2018.10.08", "title": "Скопие иска да извадим Македония от учебниците по история"}
{"url": "http://www.duma.bg/node/176585", "text": "Проф. Георги Дюлгеров, един от най-популярните и обичани режисьори в българското кино, чиито филми отдавна са част от златната ни класика, бе удостоен по случай неговата 75-годишнина с награда за цялостно творчество на 36-ия фестивал на българския игрален филм във Варна. \nГолямата награда \"Златна роза\" за най-добър пълнометражен филм бе присъдена на филма \"Ага\", в лицето на продуцента Веселка Кирякова - \"Ред карпет\", и на режисьора Милко Лазаров, сценариста Симеон Венциславов и оператора Калоян Божилов. За втора поредна година носителят на тази награда ще получи и приза \"Дани Лернер\" в размер на 50 000 евро в услуги и 5000 евро в брой, осигурена от \"Ню Бояна филм студиос\" за реализацията на следващия си пълнометражен проект. Филмът на Милко Лазаров получи още 4 награди: за режисура, за операторска работа на Калоян Божилов, наградите на гилдия \"Критика\" към СБФД и на акредитираните журналисти. \nФилмът \"Ирина\" на Надежда Косева се увенча с три отличия: за дебютен пълнометражен филм, за женска роля на Мартина Апостолова (поделена) и приза на СБФД. \nГолямата награда \"Златна роза\" за късометражен филм получи \"Гората на Димо\" в лицето на продуцента \"Тривиум филм\", реж. Христо Симеонов, сц. Константин Цонев и оп. Веселин Христов. Филмът бе отличен и от гилдия \"Критика\" към СБФД. \nСпециалната награда на град Варна бе отредена за филма \"Далече от брега\" в лицето на продуцента Костадин Бонев - \"Тривиум филмс\", който е и режисьор, сц. Никола Петков, Евгений Кузманов и оп. Константин Занков и Орлин Руевски. Специална награда на журито бе връчена за филма \"Възвишение\" в лицето на продуцентите Иван Дойков, Оксана Шаламанова, Нина Алтъпармакова, Николай Ишков, на реж. Виктор Божинов, сц. Нели Димитрова и оп. Антон Бакарски. За изпълнението си във филма Александър Алексиев взе наградата за мъжка роля. Журито връчи още една специална награда - на \"Диагноза\", дебют на реж. Камен Коларов, прод. \"Концепт студио\". \nНаградата на Филмаутор \"За авторски подход\" бе връчена на филма \"Чудо\" на Егле Вертелите - реж. и сц., а за Егле Микулионите бе определено отличието за женска роля (поделена). \nСпециална награда за телевизионен филм получи \"8 минути и 19 секунди\" в лицето на изп. продуцент \"Вип медиа филм\" и реж. Кристина Грозева, Петър Вълчанов, Любомир Младенов, Надежда Косева, Теодор Ушев. \nФилмът \"Живи комини\" бе отличен в категориите \"Поддържаща женска роля\" - Ангелина Славова, \"Поддържаща мъжка роля\" - Димитър Коцев-Шошо, и почетен диплом за оригинална музика - Веселин Митев. \n\"Смарт Коледа\" на Павел Павлов спечели наградата на публиката и почетен диплом за оригинална идея за детски пълнометражен филм. \nЖурито за късометражни филми присъди почетни дипломи на филмите \"Брак\" в лицето на прод. Ралица Петрова и реж. Слава Дойчева и на \"Мост\" в лицето на прод. \"Гала филмс\" и реж. Явор Веселинов. \nНаграда за сценарий нe се присъжда.   \n \t\n", "date": "2018.10.08", "title": "\"Ага\" на Милко Лазаров получи пет награди на \"Златна роза\""}
{"url": "http://www.duma.bg/node/176580", "text": "Специалисти от Калифорнийския университет откриха, че главният признак за щастлива и успешна връзка е използването от партньорите в разговорите помежду им на думата \"ние\", сочат резултатите от проучване, публикувани от портала EurekAlert. Според един от авторите на изследването Мегън Робинс употребата на местоимението в първо лице множествено число показва тясна връзка между хора, които не проявяват егоизъм в отношенията си и възнамеряват да развиват плодотворно партньорство. \nТакава ситуация е от значение не само за младите, но и за по-възрастните двойки. Особено важно е да се използва \"ние\" по време на конфликти или други трудности в отношенията, добавят учените. \"Тези думи може да променят отношенията на хората, правейки ги по-близки и доверени\", убедени са експертите.   \n \t\n", "date": "2018.10.08", "title": "Откриха ключа към успешната връзка"}
{"url": "http://www.duma.bg/node/176594", "text": "Британското командване е готово да остави Кремъл и Москва без ток, ако Русия изведнъж реши да нападне страната от Запад или Либия, предаде ТАСС. \nТова пише \"Санди таймс\", позовавайки се на високопоставен източник в британските служби за сигурност. Това би станало, ако президентът Владимир Путин заповяда на руските войски \"да завземат малките острови, принадлежащи на Естония\", или \"извърши нахлуване в Либия, за да установи контрол върху нефтените резерви\", или пък \"използва нередовни формирования, за да извърши нападение срещу британските войски или създаде заплаха за новите британски самолетоносачи\". Стане ли нещо от това, Британия ще задейства \"настъпателния си киберпотенциал, включително способността да остави Кремъл без ток\". Според източника Лондон ще прибегне до кибероперации, защото на Великобритания не й достигат обичайните отбранителни ресурси, за да се противопостави на \"агресията на Кремъл\".      \n \t\n", "date": "2018.10.08", "title": "Заканиха се на Кремъл да му дръпнат шалтера"}
{"url": "http://www.duma.bg/node/176576", "text": "За него светът е малък, защото с годините е придобил невероятната способност да анализира в детайли и най-сложните конфликти на Балканите и не само. Ники е от поколението, което знае какво е чест, вярност, достойнство, принципи. Затова и ги отстоява в журналистическите си анализи и прогнози. Точен като швейцарски часовник с колегите, верен приятел и безспорен професионалист. \nНики, бъди здрав и все така гражданин на света! Пожелаваме ти истината да е твой неизменен пътеводител, а любовта към живота и българското да предадеш и на внучетата си. \nНаздраве! От колегите в ДУМА   \n \t\n", "date": "2018.10.08", "title": "Празничен е днес денят за ДУМА, защото рожденик е нашият колумнист"}
{"url": "http://www.duma.bg/node/176595", "text": "Прокремълската партия \"Съгласие\" спечели парламентарните избори в Латвия, съобщи РИА \"Новости\". \nОт ЦИК посочват, че \"Съгласие\" получава 19,91% подкрепа, следвана от популистката партия \"На кого принадлежи държавата\" с 14,06% и Новата консервативна партия с 13,6 на сто. За 100-те места в Сейма се бориха 16 партии и обединения. Избирателната активност бе 53,99%. \nЛидер на социалдемократическата партия \"Съгласие\" е руският кмет на столицата Нил Ушаков. През 2017 г. той бе преизбран за градоначалник на Рига. Ушаков активно ползва руския език, за което неведнъж е бил глобяван от властите. Той окачестви като огромна грешка и политическа провокация образователната реформа, предвиждаща училищата на малцинствата да преминат на латвийски език. Противниците му го смятат за прокремълски политик.    \n \t\n", "date": "2018.10.08", "title": "Проруска партия печели в Латвия"}
{"url": "http://www.duma.bg/node/176593", "text": "Кметът на Верона Федерико Сбоарино и директорът на банката \"Интеза\" Антонио Фалико поздравиха с ЧРД Владимир Путин от сцената на Arena di Verona, където се състоя европейската премиера леденото шоу \"Ромео и Жулиета\" на руския херограф Иля Авербух. Вчера Путин навърши 66 години. На руски език Фалико пожела на рожденика здраве, \"за да продължи работата, която вече извършва. Работа, която до голяма степен промени нашия свят\". Фалико оглавява асоциацията \"Опознаваме Евразия\". \nПреди поздравленията на двамата на сцената излезе известният певец Тото Кутуньо. Въпреки дъжда той седна в края на сцена на висок стол, за да изпее хита си Italiano Vero, а после \"Московски вечери\" и \"Очи чорние\" на руски език. \nСамият Путин посрещна празника си сред семейството и приятели, обяви говорителят му Дмитрий Песков.   \n \t\n", "date": "2018.10.08", "title": "Кутуньо пя на руски за ЧРД на Путин"}
{"url": "http://www.duma.bg/node/176577", "text": "Мазната и сладка закуска вреди на главния мозък и води до негативни процеси, свързани с паметта и способността за анализ. Изводът е на учени от университета \"Макуори\" в Сидни, съобщи \"Медик форум\". \nЕкспериментът се фокусира върху здравния статус на 102-ма участници. Те са били разделени на две групи: първата е консумирала храни с високо съдържание на мазнини и захар (тостери и шоколадови бонбони), а втората - здравословни ястия. Преди и след проучването всички участници са преминали през специфични тестове за памет и умения за учене. Оказало се, че четири дни ядене на мазни и сладки продукти за закуска води до затъпяване. \nАвторите на наблюденията твърдят, че подобни храни може да причинят рязък скок в нивата на кръвната захар, както и нейното падане. Тези промени оказват негативно влияние върху паметта и когнитивната функционалност.   \n \t\n", "date": "2018.10.08", "title": "Сладката закуска води до затъпяване"}
{"url": "http://www.duma.bg/node/176596", "text": "Политическото движение Действие на недоволните граждани (АНО) на чешкия премиер и милионер Андрей Бабиш спечели с малко изборите за Сенат и местни органи на властта, но претърпя болезнен неуспех в столицата Прага. \nВотът бе за подновяване на една трета от Сената, или 27 от 81 места, и за 6000 общински съвета. АНО може да изпрати в горната камара на парламента 12 свои представители, а опозицията - 10. Очаква се социалдемократите, които са коалиционен партньор на АНО, да останат с 5 места при досегашните 13. Избирателната активност бе около 45%. \nАНО се наложи в 11 от общо 13-те регионални центъра, но губи в град Либерец и най-вече в Прага, която бе крепост на Бабиш. Там АНО е едва пета.      \n \t\n", "date": "2018.10.08", "title": "Горчива победа за Андрей Бабиш"}
{"url": "http://www.duma.bg/node/176587", "text": "МЕЖДУНАРОДЕН ДЕН ЗА ПРЕВЕНЦИЯ ОТ ПРИРОДНИТЕ И СТИХИЙНИ БЕДСТВИЯ. Целта е правителствата, бизнесът и гражданите да се поучат от предизвикателствата, пред които ни изправя природата, и да се обърне внимание на обучението и изграждането на системи за ранно оповестяване 927 - БЪЛГАРСКАТА ЦЪРКВА Е ОБЯВEНА ЗА АВТОКЕФАЛНА. За първи български патриарх е избран Дамян - архиепископ на Дръстър (Силистра). Той е първият и единствен патриарх на Българската църква, признат от Византия, лично от император Роман I Лакапин. 1207 - ПРЕД СТЕНИТЕ НА СОЛУН Е УБИТ ЦАР КАЛОЯН. Обстоятелствата около смъртта на последния от тримата Асеневци, възстановили българската средновековна държава след близо два века византийска власт, са противоречиви. За Калоян се предполага, че е роден през 1168 г. Царуването му е изпълнено с активни военни действия срещу Византия, а след 1204 г. - и срещу новосъздадената Латинска империя. Победата му над западните рицари през 1205 г. край Адрианопол отеква далеч на запад. 1873 - РАЖДА СЕ ПЕНЧО СЕМОВ, ГАБРОВСКИ ИНДУСТРИАЛЕЦ (УМИРА 1945 Г.). Известен с благотворителната си дейност. Наричан е \"българският Рокфелер\" и \"най-социалният индустриалец на Балканите\". Дарява 300 хил. златни лева за лобиране в полза на България по време на сключването на Ньойския договор. Личните му дарения възлизат на около 50 млн. лв., а чрез фондацията му - на още над 200 млн. лв. Спонсорира благотворителни дружества, поддържа първия у нас приют за бездомни, безплатни трапезарии за ученици, дарява средства за училища, имоти - на СБЖ, построява в Габрово първите у нас тенис кортове и зимни пързалки, спонсорира обучение на деца на работници от неговите фабрики и пр. 1929 - РАЖДА СЕ ДИДИ, БРАЗИЛСКИ ФУТБОЛИСТ (УМИРА 2001 Г.). Полузащитникът Валдир Перейра участва в три световни първенства (1954, 1958 и 1962 г.). През 1958-а и 1962-а печели световната купа. От 74 мача за отбора на Бразилия има отбелязани 21 гола. Негов специалитет е т.нар. падащ лист. Играл е за \"Флуминензе\", \"Ботафого\", \"Реал Мадрид\" \"Сао Паоло\". След като се отказва от активна състезателна дейност, става треньор и поема ръководството на \"Ботафого\", \"Флуминензе\", \"Фенербахче\" и националния отбор на Перу.  1992 - УМИРА ВИЛИ БРАНД, ПОЛИТИК И ДЪРЖАВНИК (Р. 1913 Г.). Рожденото му име е Херберт Ернст Карл Фрам. Почетен председател на ГСДП и федерален канцлер на ФРГ (21 октомври 1969 - 7 май 1974 г.). Начело на Германската социалистическа партия от 1964 до 1987 г., кмет на Западен Берлин в периода 1957-1966 г., вицеканцлер и министър на външните работи на ФРГ от 1966 до 1969 г., председател на Социалистическия интернационал през 1976 г. Популярен е с т.нар. Източна политика - за намаляване на напрежението с държавите от Източния блок, за която е удостоен с Нобелова награда за мир за 1971 г. \n    \n \t\n", "date": "2018.10.08", "title": "Датата"}
{"url": "http://www.duma.bg/node/176588", "text": "\nПредизвикателството е голямо. За разлика от други избори не може да разчитаме, че ГЕРБ ще загуби. Ние от БСП ще трябва да качим \"мизата\". Две групи анализатори представят картината на бъдещи парламентарни избори в България: \nПървата група: БСП е достигнала своя таван от близо милион избиратели. Това на роден език означава цял живот Бойко Борисов. За това говорят и всички социологически изследвания, в които ГЕРБ водят. Един вид недоверието и омразата към свинщините на управляващата клика не преливат в народна любов към БСП. \nВтората група: Поставянето на изборен таван на политическа сила е профаниране на социологията. Според този анализ това звучи безнадеждно като таван за пенсиите. Тези анализатори говорят и за страха на огромна маса хора под 65 години да казват какво мислят по въпроса. \nНека разгледаме на пръв поглед невероятната хипотеза БСП да извърши непостижимото. А именно - да надскочи сребърния си максимум, като изпревари непоклатимия златен милион - плюс 150 хиляди на ГЕРБ и да им обърне масата? \nКакво представлява ГЕРБ като партия? Подобно на ДПС,  ГЕРБ е партия тип \"хранилка\"  Тази софра включва всички видове държавни и общински чиновници от ГЕРБ, плюс обръчите от фирми, плюс роднините. Заедно с около 150-хилядния купен етнически вот, появяващ се в края на изборния ден, този \"милион-плюс\" никога няма да се спихне или разцепи, докато Борисов е на власт. Още повече че тия същите току-що решиха да си вдигнат заплатите с още 10 процента. Те ще гласуват за ГЕРБ, дори да го мразят. \nТова би могло да стане само и единствено, ако Цветан Цветанов съвсем си загуби ума и тръгне срещу създателя си. Или в случай, че служебен кабинет на Румен Радев, но не като онзи начело с Огнян Герджиков, разпердушини и измете масово държавната клиентела на ГЕРБ, прати върхушката на прокурор и публикува цялата грозна истина за управлението й. \nНа това не може да се разчита, така че първа задача е в БСП сами да си приготвим домашното \n  \nзащото тя е формацията, която трябва да добавя гласове. \nПартиите нямат вечен електорален таван, всичко е въпрос на ситуация, на умение и воля тази ситуация да бъде уловена. Пример за това, че таваните и максимумите се преодоляват, са двата милиона гласа за Румен Радев, който каза ясно това, което говори българският народ -  достойнство, справедливост, суверенитет и др. Силно и ясно, не да се мънка! Това, в един конкретен пример за БСП, означава да каже силно, че България е по-важна от ПЕС. \nА ситуацията е взривоопасна. Икономисти вещаят тотално поскъпване. Работници от затворени в битката между управляващи мафии предприятия блокират пътища. Магистралите на практика са блокирани заради комисионни ремонти. Липсва само хиперинфлацията от 1997-а. Създадени да властват, но не умеещи да управляват,  ГЕРБ изпускат държавата  Даже и в София, където почнаха да стрелят по автобуси и трамваи. Телефонните измамници, които работят в комбина с МВР, удивително приличат на политици от управляващото мнозинство. А това - през септември доматите да са по 5 лева килото, си е направо взрив на некадърността. \nВ такъв тотален срив има условия, в които един миг може да реши всичко. Анализаторите от втората група смятат, че при определени условия с максимум решителност в точното време БСП може да изкара милион и половина гласа. И това няма да са гласове от някакъв митичен политически \"център\" на либералната геометрия. Такъв няма по простата причина, че средната класа и дребният бизнес като негов носител са в процес на изтребление и ипотекиране. \nДо тези и всички други допълнителни гласове обаче има \"пот, кръв и сълзи\". Слава Богу, че предсрочните парламентарни избори вероятно няма да са така светкавични, че да хванат опозицията по бели гащи. А и президентът предупреди, че поради \"системен проблем\" ГЕРБ пак ще са първи. Много работа ни чака: \nНа първо място, отдавна трябваше да нахлуем при наемния труд, класическата емблема на всяка нормална социалистическа партия, спешно пристъпвайки към създаване на действителен профсъюз. Не \"синдикат\", а профсъюз! Знам колко е трудно, но се налага. БСП е просто длъжна да присъства на всички социални и професионални протести, дори да изяде и някой шамар. Да продължи да осъществява директна връзка с класите и съсловията на България. \nИ да избяга веднага от жълтопаветните глупости на постмодерното и неотроцкистко ляво. Това ляво, с неговите джендърни и малцинствени парадигми, в общи линии е против държавата като понятие. Въпросното \"ляво\" не се е возило в градския транспорт вероятно от 20 години. А бачкаторите са си консервативни хора още от времето на Викторианската епоха в Англия. Още повече при тая консервативна социална революция от Тръмп до Путин, с Вишеградската четворка по средата, придържането към традицията си се налага по дефиниция. \nВторо, изключително важно е представянето на \"Визия за България\" от подходящи, излъчващи доверие хора. Не от такива, прекомерно ангажирани в предишни злополучни управления. Както и кандидатите за листите да напомнят повече на Румен Радев, отколкото на партийни квотници в резултат на някакви съображенски баланси. Същото важи и за червената телевизия. Социолозите предупредиха, че хората одобряват Визията, но не са убедени в нейните автори. И задължителен \nпревод на Визията на масов български език! И да се изведат като ударни положения водещите и популярни мерки на една листовка, за да има време някой да чете. Нека да го смятат за популизъм, но тази \"дисертация\", каквато е Визията, е трудна дори за висшисти. Даже и самата дума \"визия\" не се приема с ентусиазъм. \nИма нужда и от дописване. Примери доста. Общественото мнение е толкова радикализирано, че според хората системи като здравеопазването и образованието трябва направо да бъдат пометени и сменени с нови, а не да се ремонтират. Задължително трябва да се впише и премахването на отвратителния десятък върху работещите бедни, за което БСП има и решение на 49-ия конгрес. Да се избяга и от втръсналите думи плосък и прогресивен, триъгълен и правоъгълен данък.  Данъците са справедливи и несправедливи  Нали това е основният замисъл - Виждането за България този път да бъде написано от българския народ, все пак. А той иска държава, достойнство и справедливост. Ето защо и двата вида специалисти - тия с тавана и другите без таван, смятат, че БСП този път трябва да надскочи себе си. \nИ важният въпрос - откъде ще дойдат гласовете? Според анализатори почти сигурен източник са поне 150 хиляди от 300-те хиляди гласа за излъгалите ги Обединени патриоти. Това са главно бивши избиратели на левицата \nразочаровани от либералния курс на партията през годините. Политиката на БСП от патриотичен \"вишеградски тип\" в последно време дава надежди за това. Село Вишеград имаме и ние над язовир \"Кърджали\". Освен това се знае, че всички правителства от Четворката, дори които се водят \"десни\", са по-социални от хайверения ПЕС. \nНай-масов източник са негласуващите досега, привличането на които е най-трудната задача. Тук добре заявяваме, че ще сменим не само ГЕРБ, а и системата. При негласувалите разочарованието е огромно. Поради тази причина се налага споменатият поход към наемния труд, новите професии и браншовите съюзи на различни видове производители. \nСимволен вот, като значка, с която доскоро парадираха противниците на БСП, са българите в чужбина Не онези в Турция, а тези в Западна Европа и Съединените щати. Тези във Великобритания например имат много силно и особено влияние като присъствие в социалните мрежи и в интернет, освен това често са и много организирани по различни поводи. Не е случайно, че Слави Трифонов често флиртува с българите на Острова. \nЕмигрантите ни биха решили и вота, ако не беше ограниченият от закона брой избирателни секции, в които да се гласува. И на двата тура на президентските избори Румен Радев смаза Цецка Цачева именно в люлките на демокрацията - Великобритания и САЩ. \nБСП готви заседанието на своя конгрес, който вероятно ще се проведе в бръснещия вятър на идващата зима, с поскъпващите ток, парно, хляб и лекарства. И с нарастващата омраза към всичко, което олицетворява властта, държавата на прехода и нейните елити. Тя се засилва с всеки изминал ден. Така че - да побързаме да се качим на влака, преди да ни е сгазил.   \n \t\n", "date": "2018.10.08", "title": "Как да обърнем масата на ГЕРБ?  "}
{"url": "http://www.duma.bg/node/176579", "text": "Австралийска фирма конструира свръхточен часовник, който тиктака 10 млрд. пъти в секунда. Новото устройството, наречено Sapphire Clock, е създадено в резултат на научна разработка, продължила 20 години, съобщи \"Лента\". В основата на уникалния часовник на \"Крайлок\" е залегнал механизъм с криогенен сапфирен осцилатор. Той е изготвен от 120-каратов сапфирен кристал, който се охлажда до абсолютната нула - минус 267 градуса по Целзий. \nНовият часовник е 1000 пъти по-точен от тези, които може да бъдат открити на пазара. Срокът на неговата работа е 40 млн. години без допълнителна настройка. Устройството ще бъде използвано за нуждите на австралийската отбрана за повишаване чувствителността на радиолокационната техника. Бъдещото му приложение може да бъде свързано с квантовите компютри.   \n \t\n", "date": "2018.10.08", "title": "Свръхточен часовник тиктака 10 милиарда пъти в секунда"}
{"url": "http://www.duma.bg/node/176578", "text": "Силно отровна змия от вида зелена мамба, която ухапала стопанката си и избягала от дома й, предизвика хаос в южния квартал \"Хлубосепи\" на чешката столица. Влечугото ухапало 30-годишната си стопанка, която нямала разрешително да отглежда такъв вид домашен любимец. Жената е откарана в болница, където е в състояние на индуцирана кома, след като й е бил сложен антидот. \nПолицията отцепи къщата й и забрани на близката детска градина да пуска навън малчуганите. Специалистите смятаха, че е малко вероятно мамбата да е напуснала къщата, имайки предвид студеното време навън. И все пак опасната змия бе открита върху дърво на 200 метра от къщата. Времето се било позатоплило и затова тя напуснала къщата. Дървото се намирало в двора на местна жителка, която още не може да се отърси от шока.   \n \t\n", "date": "2018.10.08", "title": "Зелена мамба паникьоса жители на пражки квартал"}
{"url": "http://www.duma.bg/node/176589", "text": "Бомбата на реституцията в София все още не е избухнала и тиктака за жителите на много райони, за собствениците на върнати имоти и за самата столична администрация. Не са единици случаите, в които столичани алармират за пореден зараждащ се строеж в зелена площ, била тя градинка, паркче или някое малко затревено място, сторило се апетитно на пореден инвестититор. Досега столичното кметство показва, че работи само на парче, на пожар, без да планира как ще се справи цялостно с проблема с върнатите имоти на собственици на странни, неподходящи и спорни места преди две десетилетия. Реститутите или купувачите на тези земи обаче дебнат в засада и едва ли още дълго ще стоят кротко и спокойно, без да предприемат действия за осигуряване на печалба от имотите си. А те не са само в междублокови пространства, малки градинки или полянки из кварталите. \nКакто е добре известно на цялата община, Борисовата градина и Южният парк са своеобразни      пъзели от частни парчета  Огромна част от планирания до жк \"Младост\" Източен парк, също е частна територия и собствениците й не дават дума да се издума за бъдещ парк в техните земи. Единственият изход за кметството е отчуждаването на спорните имоти. Засега обаче знак за такава мащабна стъпка няма. Не се прави нищо в посока към планиране на приоритетни и по-малко значими терени, които трябва да се отчуждят в определен порядък. Още преди няколко години общински съветник изчисли, че за отчуждаване на 110 дка частни зелени площи само в район \"Младост\" ще са нужни поне 57 млн. лева. Неотдавна пък главният архитект на София Здравко Здравков призна, че проблемът с реституцията дълго ще спъва работата на община и той ще се решава в следващите 50 години. \nПризнанията са едно, но работата по преодоляване на проблемите съвсем друго. Засега от общината показват, че се задействат само в кризисни ситуации, когато хората излязат на протест срещу пореден строеж в озелененото пространство около тях. Ако то се окаже малко, общината опитва да направи заменка на имота и да облекчи напрежението, така че и жителите на района, и собственикът на земята да останат удовлетворени. И така, докато не се окаже, че и новите съседи на бъдещия блок изпитват дискомфорт. \nКак все пак се стигна до хаоса, който царува в София, след актовете за връщане на собствеността? Двата закона, които уреждат реституцията, са от 1991 г. при управлението на Димитър Попов и от 1997 г. - при управлението на Иван Костов. Основният проблем дойде оттам, че се връщат земи, които са били земеделски, но вече попадат в урбанизирана територия. Отделно нещата се усложняват от факта, че в тези площи са извършени мероприятия - като озеленяване или детски площадки. Върнатите земи често се намират под блокове, през улици, в паркове и т. н. Друг е въпросът, че \nмного от тях вече са препродадени  и са в ръцете на нови собственици. И е съвсем логично те да искат да строят в новопридобитите си терени. Не им харесва, че общината ги е отредила за зелени площи, в които не може да се строи. Така се появява още един конфликт. Когато и където се стигне до отчуждаване, се оказва, че всички столичани ще трябва да плащат чрез данъците си заради неразумното връщане на много земи. \nСлучаите с неудовлетворени бивши собственици на терени, които имат обосновани или не претенции, както и с възмутени жители на съседни жилищни кооперации не са един и два. До дни СОС отново ще е изправен пред предизвикателството да реши дали поредният строеж да се появи в междублоково пространство на зелена поляна. Проектът вече получи благословията на мнозинството в Общинския съвет, като премина успешно през гласуване в ресорната комисия по архитектура. Тази седмица докладът трябва да се разгледа и от Столичния общински съвет и вероятно ще получи окончателното одобрение. \nТози път планираният блок ще изникне върху зелен терен между няколко други жилищни кооперации в столичния квартал \"Дружба\" 1. Пътят до строежа е дълъг за собственика на земята и е минал през доста перипетии, за да се стигне до окончателния проект. През 1997 г. наследниците на някогашния собственик подават молба в администрацията на район \"Искър\" с искане за възстановяване на 16 000 кв. метра. Някога те са били част от местността \"Напоително поле\", а в момента върху тях са построени блоковете 7, 15, 16 и 17, както и трафопост. Останалото е зелена площ между тези жилищни сгради. Молбата обаче не е удовлетворена и от района заявяват, че земите не могат да бъдат възстановени в тези граници. Същата година поземлената комисия в \"Слатина\" разглежда удостоверение с решението на район \"Искър\" и се произнася, че все пак терен от 2200 кв. метра може да бъде върнат, тъй като той не е застроен. Затова комисията иска \nпреразглеждане на решението  от районната администрация. В крайна сметка новото удостоверение на район \"Искър\" отменя старото и се решава, че 2220 кв. метра могат все пак да бъдат възстановени. Изненадващо след година в решението на поземлената комисия върнатата площ внезапно набъбва на 2452 кв. метра. Тези цифри залягат и в новото удостоверение на район \"Искър\" от 1999 г. \nПочти 20 години след решението на въпроса се появяват инвеститорските интереси за \"употреба\" на парчето земя между блоковете на \"Дружба\" 1. По искане на собственика Столичният общински съвет трябва да приеме доклад, с който да одобри подробен устройствен план - план за застрояване. По този начин ще се даде зелена светлина за бъдещата жилищна сграда. По искане на общинския съветник от БСП Борис Цветков обаче, комисията по архитектура към СОС отлага точката с искане да се представят документи за реституцията на имота. След направени справки по документацията, администрацията на общината решава, че няма нарушения и затова решението този път получава одобрение от мнозинството в комисията по архитектура към СОС. Сега наред е Столичният общински съвет, макар че решението му е предизвестено. И това няма да е последният случай, който показва какво се случва след връщане на земеделски земи в урбанизирани територии. Справедливостта се губи и за собствениците им, и за жителите на района.      \n \t\n", "date": "2018.10.08", "title": "Бомбата на реституцията още цъка в София  "}
{"url": "http://www.duma.bg/node/176598", "text": "36 000 румънци са били подслушвани \nРумънската агенция за борба срещу корупцията официално съобщи, че в страната са били подслушвани 36 000 души през последните 11 години. Подслушването е било извършвано при антикорупционни разследвания. Наскоро премиерката Виорика Данчила заяви пред Европарламента,че \"румънските секретни служби подслушват милиони румънци\".   \n Мелания Тръмп за постовете на мъжа си \nПървата лейди на САЩ коментира постовете на Доналд Тръмп\". Не винаги съм съгласна с това, което той поства в туитър. \"Когато не съм съгласна с него, му го казвам. Понякога взема предвид доводите ми, друг път не. Имам собствено мнение и го изразявам. За мен е особено важно да казвам какво чувствам\", каза тя в изключително рядко изявление пред медиите. Тя бе на обиколка в Гана, Малави, Кения и Египет.  \n Земетресение в Хаити, 11 загинали \nТрусът с магнитуд от 5,9 по Рихтер, който удари северозападното крайбрежие на Хаити, взе най-малко 11 жертви, съобщава АФП. Ранените са над 130 души. Има и щети. Епицентърът на труса е бил на 19 км северозападно от столицата Порт-о-Пренс на дълбочина 10 километра. Китай - шампион по скоростни железници  \nНад 60% от всички високоскоростни железопътни линии се намират в Китай, съобщиха властите. В края на 2017 г. общата им дължина е била 25 000 км. Китай има 127 000 км железопътна мрежа, което представлява ръст от 150% в сравнение с 1978 г., когато бе обявена политиката на реформи и отваряне към света. Изградени са и 4,77 млн. км пътища, от които 136 000 км магистрали. \n 950 астероида заплашват Земята  \nАмериканската космическа агенция НАСА предупреди, че 950 астероида заплашват нашата планета с удар. В диаметър от около 50 000 километра около Земята има над 10 000 астероида с големина на футболно игрище. 950 от тях са толкова големи, че могат да причинят глобална катастрофа. Астероидите и обектите с дължина 140 метра или повече могат да доведат до катастрофа, а такива са 8303. \n \n \n    \n \t\n", "date": "2018.10.08", "title": "Кратки новини"}
{"url": "http://www.duma.bg/node/176581", "text": "В столица на тиквата ще се превърне Севлиево от 11 до 14 октомври. Мария Силвестър и Ники Кънчев ще са водещи на тържествата, посветени на празниците на града, съпътствани от есенния панаир и забавления, свързани с атрактивния плодов зеленчук с характерен оранжев цвят. Шеф готвач тази година ще е Ути Бъчваров, който ще забърка тиквена кремсупа за всички и ще помогне за направата на най-дългия тиквеник на 13 октомври. Свои представители ще изпратят посолства и фирми, за да смаят присъстващите с тиквени специалитети от цял свят. \nСъбитието, което се провежда за 14-и път, ще е под мотото \"Севлиево - столица на тиквата\". Началото ще бъде дадено с концерт на дует \"Ритон\" на 11 октомври в 17.30 ч. на Панаирната естрада. Карвинг на открито ще се проведе на следващия ден от 10.30 ч. в АВК \"Дандолови къщи\", а половин час по-късно в парка до Автогарата ще бъде открит официално Оранжев кът със соларни пейки. Празничен турнир по стрийтбол ще се състои от 10 ч. в двора на СУ \"Васил Левски\". Пътуващият фестивал \"Улицата\" идва в Севлиево със своите ателиета, артисти и концерти в 15 ч. Вечерта ще завърши с изява на \"Оратница\". \nИзложби и конкурси на тема \"Тиквени фантазии\" и \"Тиквени изкушения\" и тази година ще бъдат неизменна част от празника. Всеки може да развихри въображението си и да стане претендент за наградите. С огромен интерес се очаква журито да определи най-голямата тиква, чийто производител ще грабне 1000 лв., дарени от спонсора на събитието. Уникален тиквен бар ще сервира здравословни напитки от плодовия зеленчук и ще се грижи топлината на циганското лято да не угасва след залеза на слънцето през всички празнични дни. \nС концерт на \"Мери бойс бенд\" ще завърши празникът на тиквата на 13 октомври в 19 ч., след което в небето над Севлиево ще полетят хиляди оранжеви фенери. Това са само част от изненадите, които очакват всички местни жители и гости на града в петък и събота. \nС литургия за Света Петка ще започне денят на 14 октомври, когато ще се проведе и тържествена сесия на Общинския съвет, на която ще бъдат обявени почетните отличия. Финалът на празниците ще бъде даден в 11 ч. с концерт на Националната танцова група на Палестина \"Алкаумия\" и ансамбъл \"Развитие\".   \n \t\n", "date": "2018.10.08", "title": "Севлиево се превръща в столица на тиквата  "}
{"url": "http://www.duma.bg/node/176592", "text": "\n  \n\"Убедена съм, че ще направя всичко по силите си, за да живеят хората в Орлинци по-добре\"  - Г-жо Симеонова, разкажете за вашето село. \n- Нашето село е малко. В него постоянно живеят около 350 човека. Орлинци се намира в Югозападна България и е на около 17 км от община Средец и на около 50 км от Бургас. Независимо от това, че около 60 на сто от жителите му са роми, хората тук живеят задружно и обичат своето населено място. \nСелото ни има дълголетна история. То се споменава още по време на Османската империя под името Орханлъ. Става част от територията на България след Съединението през 1885 г. с името Орхан кьой. По-късно е преименувано на Орханово, а от 1989 година носи името Орлинци. \nСтарите хора разказват няколко легенди откъде идва името на селото ни. Първата е, че то е свързано с идването на българите на Балканския полуостров, когато селото носело името на един от синовете на хан Омуртаг - Орхан. Според второто предание населеното място е кръстено на турския султан Орхан. \nТретото предположение е, че името е свързано с унищожителни емидемии, сполетели селото в миналото. Умирали всички и нямало кой да помогне ни на хората, ни на животните. Тогава старейшините решили, че ако селото се заоре с три бразди от двама братя-близнаци с ясеново рало, теглено от два вола-близнаци, чумата ще отмине. Така и станало. Запалили огън и всички минали през жаравата. После се умили в аязмото и болестта избягала. Хората започнали да наричет селото Ораното, Орханкьой и т.н. Със сегашното си име населеното място е кръстено по книгата \"Орлите на Странджа\" на Атанас Премянов. \n- Какво ви мотивира да се кандидатирате за кмет на това славно село? \n- Пътувала съм много по света като екскурзовод на автобус. Била съм 13 години в Гърция. В Орлинци живея от 10 години. Искам да помогна на хората тук да заживеят по-добре. Знам, че изборите са частични и след около 1 година са редовните. Но смятам, че ако хората ми гласуват доверие и ме изберат за свой кмет, ще натрупам опит и ще ги ръководя добре. \nПознавам всички жители на селото. Всеки ден се срещам с тях, защото са редовните ми клиенти. Говоря си с тях, а те си споделят проблемите. Още като влезе някой в магазина, усещам дали е болен, дали е тъжен и се опитвам да му помогна. Ако пък някой не дойде няколко дена, пращам да проверят какво му се е случило. \nЗнам, че кметът на толкова малко село едва ли има възможност да направи кой знае колко много за жителите му. Но когато хората са задружни, когато има кой да ги поведе и да им дава идеи, те могат и сами да направят нещо добро за себе си и за населеното място. \nВ Орлинци няма поминък, освен магазина на КООП и малко частно заведение, в което хората се събират сутрин и вечер. Повечето от съселяните ми работят в близката община Средец, но се прибират в Орлинци. Децата, които са около 70, учат в близкото село Загорци. \n- Вие сте председател на читалището. Каква дейност се развива в него? \n- Читалището ни е притегателен център на жителите на Орлинци. Имаме създадени три самодейни групи - за най-малките, за по-възрастните и за пенсионерите. Особено активна е детската формация. Децата пеят, танцуват и се забавляват от сърце и с желание. Има приемственост. Бабите учат по-младите на старите песни, характерни за региона, показват им старите традиции. Съставите участват във всички празници на селото. Участваме и в изяви на други места и в състезания и конкурси. \nОрганизираме състезания за рисунки на асфалт за най-малките. Събираме ги на Коледа, Нова година, Лазаровден. Правим им модни ревюта, в които те са манекените. Интересно им е и научават много нови неща. След мероприятията ги черпим и те са щастливи \nИмаме богата библиотека, която се ползва от всички. По-миналата година спечелихме проект за 7 хиляди лева. С тях обновихме читалището, направихме витрини със стари снимки, които показват историята на културната институция и изявите на нашите самодейци.  Имаме издадена книга за Орлинци, написана от Жеко Златев.    \n - Казахте, че искате да помогнете на своите съселяни и да направите живота им по-лесен. Какви идеи имате за това? \n- Най-болната тема, която се точи с години и не е решена, е състоянието на улиците. Вече 5-6 години слушаме постоянно как те ще се оправят, но нищо не се случва. Пътищата в селото са в ужасно състояние. Забравени са от бога. Кални са през зимата, тънат в прах през лятото. \nВ окаяно състояние е и шосето, което свързва Орлинци със Загорци, по което се движи автобусът с ученици. Това е път без регулация, но за нас е важен. През зимата 20% от родителите не пускат децата си на училище, защото се страхуват да не се случи нещо лошо с тях по пътя. Наистина става страшно, като завали сняг и задуха вятър. \nНаскоро по проект, който кметството спечели, направихме детска площадка. На нея има люлки, пързалки и други забавления за малчуганите. Те се събират, играят си и уплътняват свободното си време. Учим ги да пазят имуществото, защото после те няма да има къде да играят. \nДецата са мой приоритет. Ще направя всичко, което е по-силите ми, за да имат щастливо детство и достоен живот. Те са страхотни, стига да има кой да ги поведе и да им даде малко тласък... \nИмам идея да направим игрище за по-големите. Вместо да ходят да се люлеят на люлките на малките и да ги чупят, може да се организират и да спортуват, да играят футбол или каквото искат. \nБлизо до центъра на селото има страхотна равна поляна. Тя може да се превърне в прекрасно игрище и то с много малко средства. Като направиш нещо на младите и им кажеш, че е тяхно, те ще го пазят. Не трябват кой знае колко много пари. Младежите могат сами да си поставят маркировката и да си сковат вратички или пък с малко помощ от кметството, или от спонсори, да се закупят и монтират нужните съоръжения. \nИма помещение, което беше определено за младежки клуб. То обаче в момента не функционира. Може да се купи билярдна маса, табли, шах и да има къде да се събират по-големите момичета и момчета, а защо не и по-възрастните хора. \nДруг нерешен от години проблем е този с уличното осветление. Трябваше преди две години да докарат и да монтират 37 тела на улицата през един електрически стълб. Това обаче не се случи. Има отдалечени къщи, в които живеят възрастни хора, и през зимата, когато се стъмва рано, е почти невъзможно да се прибират сами. \nКофите за смет се чистят един път в месеца. Звъним през седмица в общината в Средец няма ли да дойдат да съберат боклука, но оттам ни отговарят, че имали само една кола за извозване на сметта. Това е абсурд, ние сме една от най-големите общини и не е възможно да няма достатъчно коли. \nЧерквата ни \"Света Петка\" се нуждае от основен ремонт. Няколко пъти я разбиват, крадат камбаната, икони и утвар. Селската чешма трябва да се постегне, защото все по-често се запушва с клони и боклуци. \nОт две години говорим да се поставят легнали полицаи, защото има опасно място, където децата пресичат. А по шосето се движат интензивно  трактори, сеялки и други машини. Ей такива работи! \nНе обичам да давам празни обещания, които не съм сигурна, че ще мога да изпълня. Но съм убедена, че ще направя всичко по силите си, за да живеят хората в Орлинци по-добре. Трябва да има задружност, да си помагаме и да сме добри един към друг.     \n \t\n", "date": "2018.10.08", "title": "  Светла Симеонова:  Бъдещето на децата е моят приоритет "}
{"url": "http://www.duma.bg/node/176599", "text": "Депутатите от ВМРО-ДПМНЕ Йовановски, Рангелова, Данев, Иванов може да гласуват в парламента за договора с Гърция, става ясно от коментар на македонския портал МКД. Изданието стига да този извод, защото четиримата (малките им имена не се уточняват), били видени в избирателните секции на референдума за одобрението на договора, провел са 30 септември. \nв референдума гласува под половината от електората на страната и вотът не бе признат за валиден. Сега договорът може да бъде одобрен в парламента с мнозинство от две трети - или с 80 депутати. Подкрепящите договора са 72 депутати. Борбата е за още 8 депутати от опозиционната партия ВМРО-ДМПНЕ, която бойкотира референдума, да бъдат спечели за договора с Гърция. Някои депутати вече са имали зачестени срещи с хора от македонските служби, с чуждестранни експерти за PR и маркетинг, помагащи на правителството на Зоран Заев, твърди МКД.   \n \t\n", "date": "2018.10.08", "title": "В Скопие гадаят за депутати отцепници"}
{"url": "http://www.duma.bg/node/176600", "text": "Масово отнемат шофьорските книжки на българи в Румъния, дори заради дребни нарушения на пътя, предупреждават от българското Външно министерство, цитирани от tvn.bg. \nЗаради направени дори по-дребни нарушения там през последните 18 месеца 344 българи са останали без книжки. При някои от тях връщането на документите им отнема над година. Преминаване на червен светофар, непозволено изпреварване, отнемане на предимство, пресичането на непрекъсната осева линия или превишена скорост, са достатъчно основание на румънските пътни полицаи да отнемат книжка. В Румъния за всяко закононарушение на пътя може да бъде взета шофьорската книжка. \nНови глоби за шофьорите предвиждат и властите в Гърция. Забранява се шофиране с джапанки, като глобата е отнемане на книжа за един месец. Причината е, че шофьорът може да не реагира адекватно при нужда от бърза маневра.     \n \t\n", "date": "2018.10.08", "title": "Румъния прибира книжките на нашите шофьори"}
{"url": "http://www.duma.bg/node/176601", "text": "Около 20 000 души се събраха в Единбург, призовавайки за независимост на Шотландия, по-малко от шест месеца преди планираното излизане на Великобритания от Европейския съюз. \nЛидерката на Шотландската национална партия (ШНП) Никол Стърджън обеща да очертае плановете си за нов референдум за независимост \"когато условията на \"Брекзит\" станат ясни\". \nОчакваше се на конференцията на партията следващата седмица да бъде отправено съобщение, но преговорите за \"Брекзит\" между Лондон и Брюксел го блокираха, след което тя предупреди, че може да забави плановете си до края на годината. \nНа първия референдум, който се проведе през 2014 г., 55 на сто от избирателите гласуваха против отделянето на Шотландия от Великобритания, макар че преди допитването привържениците на независимостта имаха превес. Обратът беше предизвикан от огласената преди вота позиция на Брюксел, че ако Шотландия напусне Обединеното кралство, ще трябва да излезе и от ЕС и да преговаря за членство. \nНа референдума за членството на Великобритания в ЕС, който се проведе на 23 юни 2016 г., 62% от шотландците гласуваха за оставане в общността. \nПрез март 2017 г. шотландският парламент гласува за провеждането на втори референдум за независимост. \nПремиерът Тереза Мей отказа друго гласуване за независимост, което трябва да бъде упълномощено от парламента в Лондон и с това усложни желанието на Стърджън да проведе референдум преди Великобритания да напусне ЕС през март. \nСред участниите в митинга бяха граждани на ЕС за независима Шотландия, които се страхуват, че много европейци ще напуснат страната, преди да имат шанс да гласуват за независимост. \nОрганизаторът Елън Хофер, 31-годишна германка, заяви пред АФП: \"Тази ситуация по \"Брекзит\" е просто отчайваща. Не можем да спрем \"Брекзит\", не можем да помогнем на случващото се в Обединеното кралство, но можем да помогнем с това, което правим тук, в тази страна, за независимостта\". \nПрисъстваха и представители на английските шотландци на \"Да\", група, създадена, за да разсее идеята, че шотландският национализъм е \"антибритански\". \n\"Хората, които казват, че сме антибритански настроени, са искрено глупави\", заяви нейният лидер Мат Кембъл, 31-годишен, родом от Кеймбридж. \"Не става дума за националности, нито за това къде сме се родили, а за това накъде сме се запътили заедно като страна\".      \n \t\n", "date": "2018.10.08", "title": "20 000 шотландци искат независимост  "}
{"url": "http://www.duma.bg/node/176597", "text": "Как ще се промени планетата ни, ако атмосферата се нагрее с градус и половина към 2100 г. - на това е посветен доклад на Междуправителствена група експерти по промяна на климата (IPCC). Докладът ще бъде публикуван днес, пише РИА \"Новости\". Изказвания на експерти, които цяла седмица обсъждаха документа в Южна Корея, позволяват да се съди за основните изводи в този документ: през идните десетки години няколко островни държави ще отидат под вода, ледът в Арктика ще продължи да се топи. \nПреди 3 г. на преговорите на ООН за климата участниците в Парижкото споразумение се договориха да направят всичко възможно, за да не се допусне увеличаване на температурата с 1,5 градуса спрямо доиндустриалното ниво. Истината е, че от средата на ХIХ век температурата на въздуха на Земята се е увеличила с 0,8-1,2 градуса. С това експертите свързват топенето на ледниците и повишаване на нивото на Световния океан. Според прогнозите на Световната метеорологична организация, например, тихоокеанският архипелаг Кирибати ще потъне след 30-60 години. \nДокладът на експертите представлява много качествен, близо 700-страничен обзор на научна литература. IPCC не прави самостоятелни научни изследвания, а анализира вече публикувани данни и мнения на общопризнати експерти. Черновите версии са били изпратени на специалисти, които са направили 42 000 забележки, и авторите са длъжни да вземат предвид всяка една. От документа ще направят 15 страници резюме - специално за политици. Именно този финален вариант на резюме на доклада се обсъжда в Южна Корея. \nТова е строго научен обзор, направен по ясни и строги правила. Разглеждани са само публикации в научни издания. Никакви материали от организации, лобиращи за бизнеса, от политици или еколози не са били използвани. Това е сухо излагане на научни знания и факти. \nЕкспертите подчертават, че докладът за \"градус и половина\" потвърждава изводите за силното антропологично влияние върху климата. Документът подчертава, че към проблема за влиянието на човека върху климата трябва да се отнасяме сериозно. Подчертава се разликата в щетите от промяната в климата в различните региони на планетата. Най-уязвимите места са Западна и Южна Африка, Югоизточна Азия, някои територии в Централна и Южна Америка, както и Средиземноморието. \nКато цяло климатичните щети не зависят от благосъстоянието на страната. Но държавите със слаба икономика, с бедно население ще пострадат по-силно. Там е възможен дефицит на прясна вода и продоволствие. \nАвторите на доклада са проанализирали разликата между това какво ще се случи с климата при увеличаване на температурата с 1,5 и с 2 градуса към края на този век. При втория вариант екстремните климатични явления - суша, топлинни вълни, наводнения - ще бъдат по-чести и по-силни. \nПри 1,5 градуса ще изчезнат два пъти по-малко видове растения, отколкото при 2. Рисковете за здравето, снабдяването с вода и храна, сигурността, инфраструктурата ще са по-малко. \nНо дори и при най-оптимистичния вариант към края на века ще се топят ледниците на Антарктида и Гренландия, което ще повиши нивото на Световния океан. Ще потънат някои островни държави, под вода ще се окажат крайбрежни територии, ще пострадат страни, живеещи от селското стопанство, коренните народи на Арктика. \nУвеличаването на средногодишната глобална температура с 1,5 градуса ще се случи още към 2040 г., ако обемът на изхвърляните парникови газове в атмосферата остане на сегашното ниво. А един от очакваните сценарии е към 2100 г. температурата да се увеличи с 2,7 градуса!     \n \t\n", "date": "2018.10.08", "title": "Планетата ни ще изгори или ще потъне "}
{"url": "http://www.duma.bg/node/176586", "text": "Легендарната актриса на Народния театър Мария Стефанова ще отпразнува 79-ия си рожден ден в компанията на 800 гости. Актьори, драматурзи, приятели и зрители ще се съберат на 9 октомври от 19 ч. в салона на голямата сцена, за да отбележат заедно с носителката на \"Аскеер\" за водеща женска роля личния й празник, научи ДУМА от Катя Попчева, ръководител маркетинг и комуникации на НТ \"Иван Вазов\". \nСпециално за случая спектакълът, с който тя се завърна на първата ни сцена - \"Три високи жени\", ще се изиграе не на обичайната Сцена на IV етаж, а на голямата. Представлението, което вече втори сезон пълни салоните, е режисирано от Стефан Спасов и освен наградата на Мария Стефанова, взе \"Аскеер\" и за костюмите на Нина Пашова. Заедно с актрисата на сцената ще излязат и колегите й Виктория Колева, Радина Боршош, Василена Винченцо и Явор Вълканов. Преди началото на спектакъла гостите ще могат да си припомнят изумителната кариера на Мария Стефанова в кадри, запечатали десетките й роли в театъра и киното. Подборът е направен от самата актриса, която накрая ще поздрави зрителите с лично обръщение. \nМария Стефанова завършва ВИТИЗ през 1960 г. при Моис Бениеш. Работила е в ДКТ Враца, в ДТ \"Сава Огнянов\" в Русе, в ДТ \"Н.О. Масалитинов\" в Пловдив и, разбира се, в Народния театър от 1972 г. Носителка е на званията \"заслужил артист\" и \"народен артист\". Има над 200 роли в театъра и повече от 50 в киното. Сред филмите, в които участва, са \"Вчера\", \"Златният век\", \"Баш майсторът\", \"Всичко е любов\", \"Понеделник сутрин\", \"Любимец 13\". \nПървата роля на Мария Стефанова на професионалната сцена е в \"Емилия Галоти\" на Лесинг във Враца. Следват роли в Русенския театър, а после и в Пловдив, където играе в продължение на 10 години. Там работи с режисьорите Христо Христов, Пантелей Пантелеев, Любен Гройс, Крикор Азарян. Играе Настася Филиповна в \"Идиот\", Ния в \"Преспанските камбани\", Катерина в \"Укротяване на опърничавата\", Костанда в \"Свекърва\". \nМария Стефанова е поканена в Народния театър след поредния Преглед на българската драма и театър и поредните награди, с които заслужено е удостоена. Първата й среща е с режисьора Кръстю Мирски в ролята на Гурмижска от \"Лес\" на Островски. Следват години с незабравими превъплъщения в различни роли - Нора от \"Душата на поета\", Масларска от \"Милионерът\", Гертруда в \"Хамлет\", Гонерил в \"Крал Лир\" и много, много други, а сега - и жената А в \"Три високи жени\".     \n \t\n", "date": "2018.10.08", "title": "Мария Стефанова празнува рожден ден с \"Три високи жени\" "}
{"url": "http://www.duma.bg/node/176620", "text": "30-годишната журналистка Виктория Маринова - телевизионен водещ и административен директор на русенската телевизия TVN, е била открита мъртва в събота край кея на дунавския град, съобщиха ден по-късно от МВР. Преди да бъде обезобразена и удушена, тя е станала жертва на брутално изнасилване и побой, а престъплението е извършено посред бял ден. Засега обаче няма намерени очевидци на жестокото убийство. \nКриминалисти с дълъг стаж казват, че не помнят в Русе да е имало такова брутално престъпление. Полицията работи по няколко версии, но няма данни убийството да е свързано с работата на телевизионната водеща. \nЖурналистката, която е била в развод със собственика на телевизията, се е занимавала с тв предавания от няколко години. Била е водеща на модното \"Подиум\", а от края на септември и на програмата \"Детектор\", в която основно се е занимавала със социални теми и разследвания. Младата жена е майка на 7-годишна дъщеря. \nУбийството на Маринова предизвика остри реакции в обществото. В социалната мрежа фейсбук бе организирано бдение, което ще се проведе утре от 18:30 часа пред столичния храм \"Св. Неделя\". Гражданите ще протестират и срещу ескалиращата престъпност и зачестилите посегателства срещу журналисти. \nПоследното предаване на журналистката е било посветено на скандала с близката до ГЕРБ строителна компания \"Джи Пи Груп\", който избухна след разследване на сайта \"Биволъ\" за измами и корупция при усвояване на европейски средства. Журналистът от \"Биволь\" Димитър Стоянов и румънският му колега Атила Биро бяха арестувани, след като от сайта подадоха сигнал до ГДБОП, че от офисите на \"Джи Пи Груп\" започва изнасяне на документи, които са изгаряни в района на Радомир. Двамата журналисти отидоха на мястото, за да заснемат унищожаването на документите, но бяха задържани от местната полиция и антимафиотите. \n \nАз съм убеден, че колегите от криминална полиция и прокурорите в Русе ще разкрият това убийство, обяви премиерът Бойко Борисов по време на Национално съвещание на МВР. \"От това, което знам, от многото ДНК материал, който има, съм убеден, че е въпрос на време да го изкарат. Моля ви да не ги пресирате. Най-добрите криминалисти сме пратили там\", каза още той.      \n \t\n", "date": "2018.10.08", "title": "Брутално убийство на журналистка почерни Русе  "}
{"url": "http://www.duma.bg/node/176614", "text": "БСП пое курс към властта и сега търсим съюзници. Това каза лидерът на столичните социалисти Калоян Паргов в тв интервю вчера. Според него партията е наясно с посоката, в която трябва да върви, и на фона на политическата криза тя е само една - курс към властта и търсене на съюзници. Паргов заяви още, че \"Визия за България\" е добър инструмент, който дава възможност за диалог с представители на различни браншове и гилдии, с хората. \"Този проект трябва да начертае пътя за развитие на България, защото сегашният икономически модел на държавата е изчерпан. Това признание направи и самият вицепремиер Томислав Дончев при откриването на Пловдивския панаир. Тоест, ако от ГЕРБ признават, че икономическият модел на държавата е изчерпан, очевидно България се нуждае спешно от нова визия\", коментира още Паргов. \nЛидерът на столичните социалисти бе категоричен, че невъзможността на управляващите да се справят с проблемите и да овладеят ситуацията в държавата вече е съвсем очевидна. \"Явно вървим към политическа криза, в която единственото решение е премерване на силите на политическите партии, тоест предсрочни парламентарни избори\", коментира той.   \n \t\n", "date": "2018.10.08", "title": "Калоян Паргов: Поехме курс към властта и търсим съюзници"}
{"url": "http://www.duma.bg/node/176617", "text": "Четирима от седмината обвинени за аферата с лекарства за онкоболни остават в следствения арест, реши спецсъдът. Припомняме, че в четвъртък Спецпрокуратурата и ГДБОП започнаха проверки в две специализирани болници за онкологично лечение заради данни за злоупотреби с медикаменти за лечение на раково болни. Соченият за ръководител на престъпната група Милослав Пейков, както и Борислав Сотиров, Калоян Молалийски и Делян Гонсузов остават задържани, докато Небесна и Зора Балджийски от столичната болница \"Йоан Павел\" и фармацевтката Светлана Тюлекова от благоевградската \"Свети Мина\" ще бъдат под домашен арест по здравословни причини. \nСпоред обвиненията Пейков е търгувал нерегламентирано с лекарства за онкоболни, които получавал от лекари и медицински работници. Зора Балджийска е изписвала и изнасяла лекарствата, предоставяла ги е на съпруга си Борислав Сотиров, а той ги е давал на Пейков. Той пък се срещал и с фармацевтката Тюликова, която изписвала и заменяла лекарствата, отпускани с протоколи от лекарски комисии, твърди спецсъдът. Соченият за лидер на групата е задържан при приемане на пет белязани лекарствени опаковки. Срещу Пейков са повдигнати и обвинения за притежание на марихуана и оръжие без разрешително. \nЧаст от доказателствата по делото са събрани със СРС, разследващите разполагат и с показанията на онкоболна жена, която разказала, че не е била на лечение в деня, за който се твърди, че са й направени вливания. \nМерките за неотклонение на седмината не са окончателни и могат да се атакуват пред втората инстанция в тридневен срок.     \n \t\n", "date": "2018.10.08", "title": " Спецсъдът задържа четирима за далавери с онколекарства"}
{"url": "http://www.duma.bg/node/176616", "text": "Бившият главен секретар на МВР Светлозар Лазаров се готви за нов пост, заради което е подал оставка като национален координатор на партия \"Атака\". Мотивите за хода му не са официално обявени, но наблюдатели заподозряха, че се гласи да се върне в МВР. Постът на главен секретар във вътрешното ведомство бе овакантен, след като наскоро досегашният Младен Маринов стана вътрешен министър.  \nВ събота, след пътен инцидент със съпругата му Деница Гаджева, лидерът на \"Атака\" Волен Сидеров каза, че ще настоява атакист да оглави професионалното ръководство на силовото ведомство. От средата на 2017 г. Лазаров отговаряше за партийните структури, външнополитическата комуникация и връзката на \"Атака\" с граждански сдружения. Лазаров бе главен секретар на МВР в правителството на Пламен Орешарски.  \nМеждувременно вчера се проведе и национално съвещание на МВР. Вътрешният министър обяви, че акцент в работата на ведомството остават назначаването на полицейски служители, изграждането на мобилни екипи, видеонаблюдението в населените места, както и повишаването на пътната безопасност. \nНа заседанието бе обсъждано и противодействието на контрабандата. На срещата дойдоха премиерът, министърът на отбраната Красимир Каракачанов, финансовият му колега Владислав Горанов, главният прокурор Сотир Цацаров и председателят на ДАНС Димитър Георгиев.   \n \t\n", "date": "2018.10.08", "title": "Светлозар Лазаров се готви за нов пост"}
{"url": "http://www.duma.bg/node/176618", "text": "Министърът на земеделието Румен Порожанов призна за проблем с дървата за огрев. Това стана ясно от отговора му на въпрос от депутатите от \"БСП за България\" проф. Светла Бъчварова, Дора Янкова и Лало Кирилов. За втора поредна година се срещат трудности при осигуряването на достатъчно дърва за огрев на населението. Към настоящия момент информацията, която получаваме от цялата страна, сочи, че не само дървата за огрев са недостатъчни, но и цените са изключително високи, заявиха от левицата. \nОт думите на Порожанов се разбра, че въпреки създадената още през лятото организация за осигуряване на дърва за огрев, през октомври се е наложило министърът да се намеси, за да бъдат разрешени проблемите. Миналата седмица е имало и извънредна среща. \"Дал съм разпореждане на всички директори на държавни горски стопанства до 15 октомври да направят срещи с кметовете и да се направят протоколи за проблемите по места. До края на октомври ще има втора среща, а до 15 ноември - трета среща. Целта е да имаме обратна връзка за проблемите във всяко населено място, за да можем да реагираме\", заяви министърът. \nПритесненията на хората са, че няма достатъчно дърва за огрев и че цените са изключително високи, заявиха от левицата. Търговците пък се оплакват, че не се изпълняват доставките, които изискват от дървообработващите фирми като тези, които са заявили дърва, да чакат 35-40 дни. Съществува опция за купуване и от държавните предприятия, но за по-голямата част от населението това е невъзможно. Другият проблем е голямата ценова разлика, в Сатовча и Доспат например тя е 30-40%. Кметовете също били притеснени. \nОпределеното за годината общо количество дърва за огрев е 1 млн. 300 хил. куб метра, а към края на септември териториалните поделения на държавните горски предприятия са предоставили на населението 54% от него, цените на едро пък са със 7% по-високи, стана ясно от отговора на Порожанов.   \n \t\n", "date": "2018.10.08", "title": "Порожанов призна за проблем с дървата за огрев"}
{"url": "http://www.duma.bg/node/176619", "text": "Илияна Йотова връчи почетния знак на президента Румен Радев на директорката на Болградската гимназия Снежана Скорич по повод 160-годишнината на учебното заведение. Наградата е признание за съхранението на българския език и българщината, за високото качество на образованието. Школото се сдоби и със специален подарък от вицепрезидента - литографията \"Сънят на българските дейци за Освобождението на България, 1854 г.\" от Николай Павлович с акростих на Г.С. Раковски, чието име носи училището. Скорич удостои Илияна Йотова с почетния знак на гимназията, изработен по повод юбилея. Преподаватели и деца от учебното заведение, облечени в български и украински носии, организираха специално посрещане на вицепрезидента. \nНа тържеството в двора на Болградската гимназия слово държа Петро Порошенко. Президентът на Украйна с умиление си спомни първите си ученически години, прекарани именно в това училище, поклони се на преподавателите, връчи орден \"Княгиня Олга\" III степен на Снежана Скорич и представи на събралите се министър-председателя на България като \"приятеля ми Бойко\". Но, умишлено или случайно, направи гаф, като пропусна да спомене присъствието и на Илияна Йотова. Борисов обаче покани вицепрезидента да произнесе слово. \nИсторията на това прекрасно училище е историята на България, подчерта в изказването си вицепрезидентът. И припомни, че много от борците за националното ни освобождение са минали през тези класни стаи, но техният дух още се усеща в Болградската гимназия. Йотова цитира думите на 16-годишната Злата от село Чумешлий (Криничное) в Украйна, които й направиха незабравимо впечатление: \"Дор език е жив, народ не умира!\" Нека бъдем верни на създателите на това училище, да запазим суверенитета, традициите и обичаите си така, както в селата се предават от поколение на поколение. Само с толерантност, с взаимно уважение, с помощ в беда ще пребъдат и двете ни държави, заяви вицепрезидентът.   \n \t\n", "date": "2018.10.08", "title": " Илияна Йотова връчи награда в Болградската гимназия"}
