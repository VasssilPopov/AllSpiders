{"url": "https://duma.bg/rekviem-ot-andryu-loyd-uebar-zvuchi-v-zala-balgariya-n185138", "text": "Националният филхармоничен хор, Детският филхармоничен хор и Плевенската филхармония ще представят Уебъровия Реквием днес, 12 февруари, в зала \"България\" под диригентската палка на Славил Димитров. Солисти ще бъдат Мария Цветкова-Маджарова и Георги Султанов. Андрю Лойд Уебър - царят на мюзикълите, пише Реквиема в памет на своя баща. В него той преплита характерния си мелодичен поп стил с класически форми. Още на премиерата през 1985 г. в Ню Йорк произведението печели сърцата на публиката. Солисти тогава са Пласидо Доминго, Сара Брайтман и малкият Пол Майлс Кингстън. През 1986 г. Реквиемът печели \"Грами\" за най-добра съвременна класическа композиция. Най-известната част от него \"Pie Jesu\" влиза в класацията за 100-те най-добри съвременни класически произведения (Класик ФМ, Австралия) и заживява собствен живот. Написан за оркестър, детски хор и трима солисти, сред които малко момче, Реквиемът на Уебър ще прозвучи у нас с участието на голям хор, в който ще се включи и младежката хорова капела към НМУ \"Любомир Пипков\", научи ДУМА от Кремена Николова-Флор, реклама и връзки с медиите на Софийската филхармония.", "date": "2019.02.12", "title": "Реквием от Андрю Лойд Уебър звучи в зала \"България\""}
{"url": "https://duma.bg/sedmitsata-na-lyubovta-prevzema-radioefira-n185126", "text": "Броени дни преди празника на влюбените ефирът на радио N-Joy ще се настрои на вълните на любовта. Слушателите имат възможност до 15 февруари да се насладят на специална програма. В рамките на Седмицата на любовта ще гостуват едни от най-атрактивните музиканти, майстор-готвачи, астролози, мачмейкъри, психолози, комедианти и мн. др. Сред тях са Иван Лечев - музикант и треньор в \"Гласът на България\", известната астроложка Светлана Тилкова-Алена, усмихнатата психоложка Елена Димитрова-Ангелова в рубриката \"Загубени в превода\", майстор-готвачът Аврам Големечков, съпрузите и мачмейкъри Радослава и Румен Карамихалеви, както и комедиантката, известна от родната stand-up сцена като Надя Brigh, чаровната Дани Райкова и звездата от родната поп сцена VenZy.", "date": "2019.02.12", "title": "Седмицата на любовта превзема радиоефира"}
{"url": "https://duma.bg/toto-1-ot-1-istinskoto-toto!-n185145", "text": "Асоциацията за борба против корупцията в България протестира решението на градска прокуратура - София, за прекратяване на досъдебното производство чрез обстоятелствена и подробна аргументация, вследствие на което Апелативната прокуратура - София, върна на СГП пр. преписка № 4400/2014 г. с указания за извършване на съответно разследване. Същевременно АБКБ подаде две искания на основание на Закона за достъп до обществена информация: до Югозападно държавно предприятие и до Агенция \"Митници\" чрез МВР. Целта на асоциацията бе да получи достъп до декларираните пред митническите власти цени, по които са внесени стоки и артикули, доставени по позициите на възложените от Югозападното държавно предприятие и МВР на \"Аполо\" ООД поръчки. Като се сравни тази информация с цените, по които държавата е платила на фирмата (кръга!) на Веска и Никола Цветанови за изпълнението на поръчките, може лесно да бъде изчислена нормата на печалба, а оттам да бъде направено заключение за наличието на престъпление по чл.220, ал.1 от Наказателния кодекс: \"Длъжностно лице, което съзнателно сключи неизгодна сделка и от това произлезе значителна вреда за стопанството или за учреждението, предприятието или организацията, се наказва с лишаване от свобода до пет години...\" В своята 19-годишна дейност за противодействие на корупцията АБКБ стъпва върху най-добрите чуждестранни практики и научни подходи, както и собствени теоретични разработки, за да подходи към тръжната процедура \"Изработка и периодична доставка на униформено представително и теренно облекло за нуждите на Северозападно държавно предприятие, Северно централно държавно предприятие, Североизточно държавно предприятие, Югоизточно държавно предприятие, Южно централно държавно предприятие и Югозападно държавно предприятие, създадени на основание чл.163, ал.1 и параграф 9 от Закона за горите\", проведена през 2013 г. и възложена на 5.04.2013 г. на \"Аполо\" ООД (която тръжна процедура е обект на горепосочената пр. преписка), с обем 10 983 829 лв. без ДДС. АБКБ направи анализ на всичките 26 тръжни процедури, възложени на \"Аполо\" ООД от 15.06.2007 г. до 24.11.2015 г. на обща сума 66 021 406,11 лв. без ДДС, 79 225 687, 33 лв. с ДДС. Направеният анализ е с оглед и на методиката, изложена в монографията на проф. Робърт Клитгард \"Контролиране на корупцията\", издадена у нас през 2008 г. със съдействието на посолството на САЩ в България. В нея на стр. 194, 195 и 196 са изложени индикаторите за наличие на незаконни комисиони и тайни споразумения при провеждането на тръжни процедури. Съгласно т.А, 3а: \"Един и същ доставчик печели определен вид търгове\", както и т.А, 3б: \"Повтарящ се модел в различните региони или в различните правителствени агенции\", следва, че са установени индикатори за наличие на тайни споразумения при 26-те поръчки, възложени на \"Аполо\" ООД, и за възможности за скрити комисиони при тях. В разговор с Елеонора Николова, и.д. директор на БОРКОР, стана ясно,  че никое ведомство у нас, включително и БОРКОР, не използва подобни компютърни програми за възпрепятстване и откриване на корупционни практики и източване на държавния бюджет. Исканата от Асоциацията за борба против корупцията в България информация относно възложените 2 поръчки на \"Аполо\" ООД от страна на ЮЗДП е началото на обстойна преценка за целесъобразността на изразходването на държавни средства при възлагането на всичките 26 поръчки на \"Аполо\" ООД. При положение, че съществуват тайни договорки за разпределяне на финансов ресурс, придобит от държавния бюджет чрез завишаване на цените, по които е договорирано изпълнението на поръчката (поръчките), обект на тръжната процедура, спрямо средната пазарна цена (макар и прикрито в самата система за оценка на получените оферти, като е заявена висока относителна оценка на показателя \"качество\"), то задълбоченият анализ на ценообразуването на всички артикули, обект на гореописаните тръжни процедури, възложени на \"Аполо\" ООД, като се имат предвид както заявените цени на вносните готови артикули и/или материали за производство, така и установените разходни норми на производство в отрасъла, е напълно възможно да се определи разликата между себестойността и цената, по която държавните фирми - възложители, са заплатили изпълнението на поръчките от 1 до 26 на \"Аполо\" ООД. Като се направи сравнение със средната норма на печалба в отрасъла, може да бъде направено категорично заключение дали е налице престъпление по чл.220, ал.2 от Наказателния кодекс. С постановление от 29.03.2017 г. по пр. преписка 4400/2014 г. на прокурорката М. Димитрова от Софийска градска прокуратура и то от Специализираното междуведомствено звено за разследване на корупция, беше отказано да бъде образувано наказателно производство. Но вътре черно на бяло е признато, че следствените органи не са си свършили работата, понеже \"Въпросите, отправени до Интерпол Анкара не попадали в контекста на полицейското сътрудничество, поради което за удовлетворяването им е необходима молба за международна правна помощ, която да бъде изпратена по дипломатическите канали до съответните турски власти\". Което не е направено и изходната цена на 5449 чифта обувки, доставени от \"Аполо\" ООД на Югозападното държавно предприятие, остава \"неизвестна\" за разследващите органи. Което е много удобно за тях. Не са поискали от Дирекция \"Митници\" и сведение за цените, които \"Аполо\" ООД е декларирала при вноса на тези 5449 чифта обувки, начин да бъде установена огромната разлика между покупната и продажната цена на обувките. Разликата е надута, за да бъде обогатен \"кръгът \"Аполо\" ООД\". На 1.02. т.г. с вх. № 5850/17 г. Асоциацията за борба против корупцията отправи предложение по Закона за съдебната власт главният прокурор или друг опитен висш служител да се включва в работата по делата, този подход да бъде приложен спрямо пр. преписка относно тръжните процедури, за които АБКБ е подало сигнал, като именно Сотир Цацаров поеме ролята на наблюдаващ прокурор. Както поради огромния финансов обем на възложените поръчки, така и поради мухлясалите срокове от 2014 г. досега за извършване на разследването на сигнала, предложението не получи одобрението на адресата. АБКБ спечели на първа инстанция пред Благоевградския административен съд делото за достъп до информация относно тръжните процедури през 2013 г. и 2015 г., чрез които \"Аполо\" ООД получава поръчките от Югозападното държавно предприятие, но решението беше обжалвано. На първа инстанция пред Софийския градски административен съд беше постановено решение, благоприятно за Агенция \"Митници\" да не разкрие сведението за декларираните от \"Аполо\" ООД цени на внесените артикули и материали по 4-те тръжни процедури на МВР за работно облекло, възложени на фирмата на Цветанови на 28.11.2011 г. Асоциацията обжалва решението. Де факто прокуратурата засега(!) приема, че само при един участник, подал оферта, фирмата (кръг!) на Цветанови, са обстоятелство, в което няма нищо съмнително, за да послужи за цялостно и изчерпателно разследване, а не да бъде доста несръчно прикривано ощетяването на българския народ в огромни размери. Ето защо асоциацията срещу корупцията подготви възражение срещу отказа за образуване на досъдебно производство по двете поръчки, възложени на \"Аполо\" ООД, за да екипира (уж!) горските работници за модни дефилета из шубраците... В тази история на Cloaca maxima (Голямата клоака) е показателен фактът, че след което на 30.09.2016 г. с вх. № 03. 07-60 по описа на деловодството на МС беше информиран и Бойко Борисов за четирите поръчки на МВР, за които се оказа абонирано отново \"Аполо\" ООД, последва спиране на изпълнението им. Но после не последва самостоятелна инициатива от страна на изпълнителната власт да бъде сезирана прокуратурата защо тази апетитна хапка от националния бюджет отново е била възложена на \"дежурния абонат\" за \"печелене\" на тлъсти тръжни процедури. Би било невероятно и да се случи - нали са одобрени от \"строителя\" на ГЕРБ Цветан Цветанов в качеството му на министър на вътрешните работи. Сега следва въпрос с понижена трудност към читателите. Как реагира прокуратурата на съставяне на официални документи с невярно съдържание? Които деяния са съставомерни сами по себе си съгласно НК. Който от читателите предположи, че прокуратурата на Република България тутакси е надула сирената на националната тревога, вероятно е стигнал до този отговор насън. Тъй като жестоката реалност тук, върху територията, която през известни периоди на историята е имала дори функционираща държавност, е, че магистратите си получават тлъстите заплати и си... подсвиркват за прекратяване на досъдебното производство поради (браво, досетихте се!), \"липса на доказателства\" за извършено престъпление. Е, както гласи един от законите на Мърфи: \"Най-трудното в работата е да си гледаш работата.\" Което твърдение е напълно валидно както за магистратите в червени тоги, така и за българския министър-председател.", "date": "2019.02.12", "title": "Тото \"1 ОТ 1\" - истинското тото!"}
{"url": "https://duma.bg/85-hil-firmi-tryabva-da-deklarirat-deystvitelnite-si-sobstvenitsi-n185174", "text": "Около 85 000 фирми и юридически лица с нестопанска цел трябва да подадат декларации за действителните си собственици от 1 февруари до 31 май 2019 г. според законовия срок. Това показват изчисленията на Агенцията по вписванията. Подаването на тези декларации е задължително по силата на Закона за мерките срещу изпиране на пари. Той беше приет в изпълнение на изискване за синхронизация с Европейска директива 2015/849. Досега в Агенцията по вписванията са подадени 64 декларации за действителни собственици. По 4 от тях са дадени указания, а по 40 е постановен отказ поради липса на задължение по смисъла на закона. От подалите декларация само 14 са били реално задължени и толкова са и вписванията. Фирмите, които не трябва да подават такива декларации, са еднолични търговци; еднолични акционерни дружества и еднолични дружества с ограничена отговорност със собственици на капитала физически лица; дружества с ограничена отговорност със съдружници физически лица, които притежават до 25% от капитала; събирателни дружества със съдружници физически лица. Тези търговци трябва да подават декларация само в случай, че действителните собственици са различни от вече вписаните. Тъй като срокът за пререгистрация на юридическите лица с нестопанска цел е до 31 декември 2020 г., те могат да подават декларация за действителни собственици в 4-месечен срок след пререгистрацията. Заявяването на информацията за действителни собственици има декларативен характер и като част от базата данни на търговския регистър е публична и всеки има право на свободен и безплатен достъп съгласно чл. 11 от ЗТРРЮЛНЦ.", "date": "2019.02.12", "title": " 85 хил. фирми трябва да декларират действителните си собственици"}
{"url": "https://duma.bg/holandiya-privlicha-firmi-ot-ostrova-n185166", "text": "Холандското правителство преговаря с 250 компании за преместването им от Великобритания в Холандия преди \"Брекзит\", планиран за 29 март. През 2018 г. специална програма на министерството на икономиката вече е привлякла в страната на лалетата 42 компании и е създала 1923 работни места, уточни агенция \"Ройтерс\", цитирана от медиите. Сред тях са японската инвестиционна банка, медийната компания, доставчиците на финансови услуги и застрахователната компания. Тази година  няколко компании, включително \"Дискавъри\" и \"Блумбърг\", вече заявиха намерение да инвестират в Холандия заради \"Брекзит\". Отделно холандската Агенция за външни инвестиции разговаря с над 250 компании за прехвърлянето им в Холандия след \"Брекзит\", се казва в доклада. Повечето от тези компании са британски, но има американски и азиатски фирми. Сред тях има компании от финансовия сектор, медиите, рекламата, здравеопазването и науката и логистиката. Европейската агенция за лекарствата вече работи на временен адрес в Амстердам и  прехвърля 900 души персонал от Лондон в Холандия. Междувременно британската премиерка Тереза Мей отговори на писмото на лидера на лейбъристите Джеръми Корбин относно \"Брекзит\", предаде Би Би Си. В писмото си Корбин настояваше за постоянно британско членство в Митническия съюз на ЕС, което Мей многократно отхвърляше. Корбин държеше на обща митническа тарифа и на споразумение за търговската политика, което ще даде на Лондон правото да има думата при бъдещи търговски споразумения на ЕС. Опозиционният политик подчерта, че Тереза Мей няма да спечели подкрепата му само, ако получи отстъпки от ЕС за спорния предпазен механизъм за Ирландия. В своя отговор Тереза Мей не отхвърля категорично нито едно от исканията и със  задоволство отбеляза, че лейбъристите не желаят \"Брекзит\" без сделка или хаотичното напускане. Тя обаче пак оспори искането за оставане в митническия съюз, но все пак приветства бъдещи разговори с лейбъристите. Тя повдига въпроса за предпазния механизъм за Ирландия или за ирландската граница и как да не се стигне до връщането на твърда граница между членуващата в ЕС Република Ирландия и провинцията Северна Ирландия, която пък е част от Великобритания. Издигането на гранична бариера между ирландците в двете части може да детонира взривоопасния за Лондон ирландски сепаратизъм с неговите терористични похвати.    ", "date": "2019.02.12", "title": "Холандия привлича  фирми от Острова"}
{"url": "https://duma.bg/sokolov-pak-izpusna-kupata-na-italiya-n185191", "text": "Цветан Соколов и Кучине Лубе пак не успяха да спечелят Купата на Италия. На финала тимът на българина поведе с 2:0 гейма на Перуджа, но допусна пълен обрат до 2:3 (21, 21, -24, -23, -13). Така Лубе изпусна трофея срещу този съперник за втори пореден път, след като преди година на финала падна с 1:3. Пред 9000 души в \"Унипол Арена\" в Болоня диагоналът на националния ни отбор заби 25 т. при впечатляваща успеваемост в атака от 68%. Другите големи фигури от Куба Робертланди Симон (8), Йоанди Леал (13) и невъзстановеният от разтежение Османи Хуанторена (17) разочароваха. От другата страна на мрежата Вилфредо Леон отново доказа защо е най-скъпопоплатеният волейболист. Кубинският феномен игра посредствено в първия и втория гейм, но беше в основата на обрата и завърши с 26 т. Леон, който вече е гражданин на Полша, беше избран за най-полезен играч на финалите. Лубе загуби трети пореден финал, след като през декември падна от Тренто за Световната клубна купа, а в Шампионската лига беше сломен от Зенит Казан пак в спора за трофея.", "date": "2019.02.12", "title": "Соколов пак изпусна Купата на Италия"}
{"url": "https://duma.bg/premiera-na-lunnite-detsa-v-mladezhkiya-teatar-n185136", "text": "Най-новият спектакъл на Младежкия театър \"Николай Бинев\" - \"Лунните деца\", ще бъде представен премиерно днес и утре (12 и 13 февруари) от 19 ч. на голямата сцена. Автор е американският драматург и сценарист Майкъл Уелър. Преводът и режисурата са на Мартин Киселов, който и преди е работил върху този вечно актуален и докосващ текст. Сценографията и костюмите са на Елица Георгиева, коятo ще продължи успешната си и впечатляваща работа в Младежкия театър, след като беше част от екипа на спектаклите \"Като трохи на прозореца\", \"Еквус\" и \"Специални поводи\". За видеоелементите отговаря Момчил Алексиев. Участват въодушевените млади таланти Александър Хаджиангелов, Ахмед Юмер, Николай Владимиров, Юлиян Петров, Георги Гоцин, Веселина Конакчийска, Ния Кръстева, Рая Пеева и изключителните титани на театъра Вихър Стойчев и Стефан Мавродиев.", "date": "2019.02.12", "title": "Премиера на \"Лунните деца\" в Младежкия театър"}
{"url": "https://duma.bg/klavirna-vecher-v-polskiya-institut-n185137", "text": "Творби на Фредерик Шопен, Йохан Пахелбел, Ференц Лист, Георг Фридрих Хендел, Красимир Кюркчийски, Й.С. Бах, Йоханес Брамс и Панчо Владигеров ще звучат днес, 12 февруари, от 18 ч. в салона на Полския институт в София, ул. \"Веслец\" 12. Творбите изпълняват Филип Илиев, Ангел Ялъчков, Петър Дюлгеров, Георги Василев и Мария-Десислава Стойчева. Входът е свободен. Организатори са Полският институт и Шопеновото общество в България.", "date": "2019.02.12", "title": "Клавирна вечер в Полския институт"}
{"url": "https://duma.bg/datata-n185141", "text": "ДЕН НА ЧЕРВЕНАТА РЪКА. Отбелязва се от 2002 г. Ден в помощ на децата от държавите с военни конфликти и срещу използването на деца като войници. Според Конвенцията на ООН за защита на детските права военната злоупотреба с деца е забранена. Най-активни в борбата срещу използването на деца като войници са УНИЦЕФ, \"Амнести интернешънъл\", Червеният кръст и Червеният полумесец. МЕЖДУНАРОДЕН ДЕН НА ДАРВИН. Известен още като Ден на еволюцията. На този ден през 1809 г. се ражда Чарлз Дарвин, английски биолог (умира 1882 г.). Създател на теорията за произхода на видовете чрез естествен подбор. Днес тя е в основата на съвременната еволюционна теория. 1804 - УМИРА ИМАНУЕЛ КАНТ, НЕМСКИ ФИЛОСОФ (Р. 1724 Г.). Родоначалник на класическата философия в Германия. Автор на трудовете \"Критика на чистия разум\" (1781), \"Основи на метафизиката на нравите\" (1785), \"Критика на практическия разум\" (1788) и др. Неговата мисъл оказва силно влияние върху формирането и развитието на най-новите философски направления и традиции - Феноменология, херменевтика, екзистенциализъм, позитивизъм, постструктурализъм, аналитична философия. 1872 - ИЗБРАН Е ПЪРВИЯТ БЪЛГАРСКИ ЕКЗАРХ ИЛАРИОН ЛОВЧАНСКИ. Наричан е \"дядо Ловчу\". Тъй като е обвинен в размирност на Ловчанската епархия във връзка с дейността на Васил Левски, под натиска на Високата порта подава оставка и на 16 февруари с.г. Синодът избира за екзарх Видинския митрополит Антим I. Той е утвърден от султана. 1905 - ВЪВ ВРАЦА СЕ РАЖДА МИСТЕР СЕНКО, ИЛЮЗИОНИСТ (УМИРА 1987 Г.). Истинското му име е Евстати Христов Карайончев. Някои от най-известните му илюзии са \"Електрическият стол\", \"Разрязване на жена с циркулярен трион\" и \"Сваляне на главата\". Почетен член на асоциациите на илюзионистите на Германия, Франция и САЩ. Френското сдружение му връчва най-високото отличие - орден \"Робер Худен\". Почетен гражданин на Париж, София и Враца. 1929 - РАЖДА СЕ ВИДИН ДАСКАЛОВ, ОПЕРЕТЕН ПЕВЕЦ (УМИРА 2001 Г.). Притежава ярък комедиен талант. Един от основателите на съвременната българска оперета. В творческия си път пресъздава над 120 роли, сред които най-характерни са Менелай в \"Хубавата Елена\", Хитър Петър от \"Имало едно време\" и др. Незабравими са дуетите му с оперетната певица Лиляна Кисьова. 1941 - ЗА ПРЪВ ПЪТ Е ИЗПОЛЗВАН ПЕНИЦИЛИНЪТ. Порязан от собствения си бръснач, лондончанин пръв \"опитва\" антибиотика, тестван преди това върху заразени плъхове. Ефектът е поразителен, но препаратът е недостатъчен като количество и пациентът умира. Пеницилинът всъщност е известен 12 години по-рано, а откривателят му д-р Александър Флеминг (на снимката) е удостоен за него с Нобелова награда за медицина и физика през 1945 г.", "date": "2019.02.12", "title": "Датата"}
{"url": "https://duma.bg/misli-po-dermenka-koito-ne-zaspivat-n185142", "text": "20 януари. Цветя и венци, слово - и това е. Пукот на пистолети и на ловни пушки. И това е. После се разотиваме, дошли от чирпанските и брезовските села, от Стара Загора и Пловдив, от Павел баня, от Казанлък... Дерменка остава сама с мислите и с болката си от онези 20 и 21 януари преди 75 години. Но моите мисли по Дерменка не заспиват...  Страшна битка на партизани с жандармерия, войска и полиция срещу тях: обречена, кратка и жестока, със смъртно стечение на обстоятелства, довели до нея...     С големия сняг като враг...  Землянката закрилница се превръща в капан. Гнездо, върху което връхлитат хищни птици и едно подир друго избиват пилците в него - отстрелвани като при ловна пусия. Ни да излезеш от землянката, ни да останеш в нея... След Иван Чакъров - Томата, който пръв стреля срещу вражата верига, един след друг падат другарите му. Обагрят с кръвта си предателския сняг. Дали страхът се обажда в душите им? Сигурно, нали са живи хора, още толкова млади! Дали се вкопчват в искрица надежда за живот? Разбира се! Затова изскачат като полудели птици от тесния отвор на землянката - да намерят спасение сред смръзналите от студ и ужас дървета на Средна гора! Но снегът... Дали някой за миг от мига помисля да легне пред врага и да моли за милост. За милостиня животец... Едва ли. Нямаше имената им днес да са на гранитния паметник на Дерменка, а враговете им тогава да се подписват във финансови ведомости като награда - по 50 000 лв. за партизанска глава... Дерето с ледената вода дава спасение и живот за някои от тях. Само за някои... Оцелелите цял живот носят тежест и болка в душата си заради своето спасение. Познавах някои от тях, познавах болките им. Познавах и техния партизански командир - Гено Биков-Кожух, който като цъкаща бомба в сърцето си цял живот носи тази болка. Достоен мъж, непрежалил никога загиналите си другари. Това не е сражение, мисля си. Нищо, че някои успяват да отговорят на огъня с огън. Това е кланица - в преносен и в буквален смисъл. Както и на следващия ден, на 21 януари, пак на Дерменка, когато живи меса режат от заловената Гита, инквизират брат й Георги, разстрелват ги заедно с други заловени... И става Дерменка Голгота - много висока в трагедията си, макар да е в ниското между върховете Братан и Каваклийка. С ярки герои - загиналите партизани, и антигерои - като подполковник Христо Гайтанджиев от Силистра, капитан Мишкетев, майор Ботев... Дерменка. Страшно и величаво място, на което преди 75 години върху белия сняг пише кървава страница в историята си българската трагична битка между доброто и злото. Имената на добрите са изписани на паметника: Иван Чакъров, Гита и Георги Господинови, Георги Филчев, Гана Балева, Дечо Троев, Колю Маринов, Недю Златанов, Петър Далевски, Таню Каратанев, Таню Танев, Тотю Златанов, Трифон Танев, Христо Бочуков... Да се помнят и тачат.", "date": "2019.02.12", "title": " Мисли по Дерменка, които не заспиват..."}
{"url": "https://duma.bg/balgarski-marki-v-britanskata-biblioteka-n185143", "text": "Най-голямата, най-богатата филателна колекция в света се намира в Британската библиотека в Лондон. Тази колекция е учредена в 1891 г. и има десетина милиона марки от цял свят. В стените на коридора на първия етаж са вградени хиляда издърпващи се двустранни табла с подредени редки и ценни пощенски марки и пликове от целия свят и от всички времена. Българската филателистика е достойно представена с десетки интересни марки, като например цялата серия на първите издадени такива - от 1 май 1879 г., с цени в сантими и франкове. Има надпечатки с нови номинации, надпечатки с три различни цвята самолетчета за въздушна поща, марки с погрешен цвят и др. 18 и 19 от третата стотачка издърпващи се табла, и табло 37 в деветата стотачка, са посветени на българските пощенски марки, пликове, печати и клейма. Любопитно е, че в първите български пощенски марки с националната ни валута през 1881 г., стотинките са били отпечатани от мъжки род - не една стотинка и две стотинки, а един стотинк и два стотинка (ударението на първата сричка)?!? Още по-интересното е, че този факт не се отбелязва в българските каталози, а такива марки са изложени в постоянната експозиция на Британската библиотека! През следващата 1882 година грешката е поправена и отпечатана нова серия.  Западните филателни каталози обаче, за разлика от българските такива, публикуват за сравнение ъглите на марките с двата вида надписи и аз тук обнародвам подобна снимка от световен каталог на английски език. В писма, изпращани от Русчук, марка от 10 ст. е разделяна наполовина вертикално или по диагонал и ползвана като марка от 5 ст. Има от отпечатаните с погрешен цвят, има няколко от 1925-1926 година с надпечатани цветни самолетчета за въздушна поща и много други. За съжаление не успях да направя качествени снимки, защото светлината се отразява от стъклата на витринките, а и снимането е забранено, поради което трябваше да снимам незабелязано от охраната. В Австрия през 1906 година биват отпечатани първите пощенски марки с пейзажни сюжети. След няколко години такива марки отпечатват и българските пощи, като първата българска е с пейзажа на Асеновата крепост, отпечатана през 1911 година в огромен 50 милионен тираж! Не са много страните, чиито пощенски марки са представени в тази постоянна филателна изложба на Британската библиотека. От притежаваните десет милиона марки, там са подбрани няколко хиляди с по-интересна и любопитна история, с погрешно отпечатване на текст, цвят или картина или от страни и пощи, просъществували съвсем за кратко. Гордост е за нас, че българските пощи са представени с една сравнително богата колекция в тази най-голяма световна филателна експозиция!                                                                                       ", "date": "2019.02.12", "title": "Български марки в Британската библиотека"}
{"url": "https://duma.bg/maniya-po-slivi-i-chereshi-zavladya-balgarskite-ovoshtari-n185156", "text": "Площите с овошки у нас са достигнали над 350 000 декара, като в това число не влизат черупковите. Ръстът от 2015 г. насам е с 9% годишно и се дължи на различни стимули за земеделците - търсене на по-висока доходност, европейски субсидии, диверсификация на бизнеса, посочват анализаторите от \"ИнтелиАгро\". Ръстът се дължи почти изцяло на новосъздадените насаждения с череши и сливи, които формират близо 2/3 от структурата на овощните градини в страната. Между 2015-2018 г. насажденията от череши в България нарастват с 26 000 дка, като достигат 113 400 дка. Най-много нови насаждения са създадени в Югозападна и Североизточна, както и в части от Югоизточна България.  Още по-забележителен е ръстът при сливите - с 40 000 дка (16% средно годишно) между 2015 и 2018 г. до близо 113 000 дка. Ако тенденцията се запази, то през тази година сливите могат да изместят черешите като най-разпространен овощен вид (без черупковите) в България. Близо 28% от сливовите градини са на възраст до 4 години, което вещае обилна продукция тепърва да залива пазара. Бумът в засаждането на сливи, като че ли е обхванал цялата страна и увеличение на декларираните за подпомагане площи (2018-а спрямо 2015-а година) има във всички 28 области. Причината може да се търси основно в две направления - първо, сливите са относително по-лесен за отглеждане и бране вид от черешите, и второ, намират много широко приложение - освен за прясна консумация и преработка, също и за мус, пюрета, ракия и др. Макар и от значително по-ниска база, сред останалите овошки, със съществен ръст са крушите, където за три години площите се увеличават до 6150 дка (14% средногодишен ръст). Известно покачване се наблюдава през последните три години при кайсиите (с 5400 дка) и вишните (с 3500 дка), но тук по-скоро става въпрос на възстановяване на загубени през изминалото десетилетие позиции. Ябълките и прасковите са направленията, където се наблюдава най-явен застой в площите. При първата култура проблемът е най-вече в липсата на конкурентоспособност у родните производители. Сортовият състав се подменя, но бавно - цяла четвърт от ябълковите насаждения в България са на възраст над 15 години, а продуктивността на градините е по-ниска.  Прасковите тотално изостават от реалностите на пазарите за прясна продукция. При относително ниските средни добиви в страната, реализацията за преработка не носи желаната доходност за производителите. Перспективите не изглеждат особено добри, имайки предвид, че прасковите са сред овошките с най-бавен темп на подмяна на насажденията - едва 9% от градините са на възраст до 4 години. Това е знак за възможно разтваряне на сериозна ножица между търсенето и вътрешното предлагане в бъдеще - вакуум, който успешно може да бъде зает от интензивни и ефективни градини на напредничави овощари. ", "date": "2019.02.12", "title": "Мания по сливи и череши завладя българските овощари"}
{"url": "https://duma.bg/darzhava-ot-kamilcheta-n185144", "text": "Като камилчета, би написал поетът Трифон Кунев, ако беше жив. Под това заглавие някога той жигосваше в един вестник кривиците на народната власт. Ха да видим сега дали днешните ситни-дребни може да бъдат наречени камилчета... Тръгвам на пазар до близкия магазин. Вървя по тротоар от дупки и подвижни плочи; някои дори стърчат. Всеки миг мога да се спъна и да падна. Не смея да сляза на платното, защото по него, една след друга, профучават скъпи коли на богаташи, които се сдобиха с палати в квартала. Автобусът е спрял на спирката. Аз забързвам, доколкото мога, за да се кача на него. Шофьорът ме гледа, сигурно ще ме изчака. Да, но не, изчаква ме да стигна до вратата на автобуса, затваря я и заминава. Това се случва неведнъж и с други хора, дори с майка с дете в ръце, с бременни жени. Отивам да платя сметката си за парно отопление на апартамента, двойно по-голяма от миналогодишната, в помещението - яка опашка. Стар и болен съм, оглеждам се за стол, за да седна, но такъв няма. Питам служителката защо... Отговаря ми: стойте си у дома и седете на столове, колкото си искате. Седя в автобуса. До мен се е сгушило старче, дребно, слабо, в шепа да го сбереш. Идват контрольорки да ни проверяват за билети и карти. Показвам моята. Наборлията няма. Едната от жените се развиква, ругае го, че не е съзнателен гражданин. И колежката й се присъединява към нея, правят човека на бъз и коприва. Той мига стреснат, казва, че има карта, но я е забравил у дома. Двете блюстителки на закона не мирясват, упрекват го, че така, без нужния документ, подяжда бюджета на държавата. Дадох им \"съвет\" да го свалят на тротоара, да повикат полиция, съд - и да бъде обесен, този толкова \"безсъвестен и безотговорен гражданин\". Те ме предупредиха да внимавам какво говоря, да не защитавам такива типове, които... Кипнах, запитах ги защо не отиват на площада и да искат наказание на ония, които ограбват държавата с милиони, ами тормозят този нещастен човечец. Наоколо - народ, никой не ме подкрепи. Хеле, оставиха човечеца да слезе от автобуса, като продължиха с упреците си към него. Една жена дойде до мен, рече, че ме поздравява за поведението ми. Рече ми го тихо, та никой да не чуе. Запитах я защо не говори високо, защо не се е съгласила с мен на висок глас. Прошепна: Ами... Нали разбирате?... Мъж и жена, съпрузи, умират за няколко дни. Дъщеря им, вдовица, безработна, не съобщава това на властта, нито на някое погребално бюро; цяла седмица след това спи с двата трупа в една стая, за да вземе пенсиите им. Такива случаи - с кош да ги ринеш, но те са лични (Лични ли?), сега да видим няколко \"обществени\"... Всички пътища у нас са разбити, дупка до дупка. Магистралите - тази година ги правят, скъпо и прескъпо, идната година вече ги ремонтират. Три милиона граждани у нас едва оцеляват с пенсии от 200-300 лева. Стотици хиляди мъже и жени работят със заплати около 600 лева. Най-голяма бедност в Европа, най-голяма мизерия. Всеки гражданин плаща голяма част от прегледите и лечението си. В много населени места няма здравни служби и аптеки. Ученици и техните родители бият учителите. Пациенти и техни близки бият лекари и сестри. Почти всекидневно, на разни места в страната - насилие, грабежи, измами. Деца умират, защото държавата не им осигурява лечение, у нас или в чужбина. Полицаи рекетират търговци, за да им плащат такса \"спокойствие\". Полицаи осигуряват на мигранти безпрепятствено преминаване на границите ни. Петстотин села вече ги няма на картата. Закрити са 1081 училища. Европейският съюз ни поставя на първо място по лошотии и на последно по добротии в общността. Държавният департамент на САЩ обявява, че корупцията у нас се шири и в най-високите етажи на властта. На три дни у нас се пръква един милионер. По същото време бедните се умножават с хиляди. Над два милиона нашенци напуснаха родината ни; едни, за да хранят семействата си, други, за да получават по-добро образование и квалификация. България сключи предателски договор с Македония, призна я като нация, със собствен език. Всяка година българите намаляват с 50 хиляди души. Множат се циганите и разни други черномръзгавци. Както се вижда - и \"личните\", и \"обществените\" ситни и дребни са много, много. Те всички, до едно, са камилчета, някои с една, други - с две гърбици. Държавата ни е камилчеста. Държавата?! Министър-председателят Бойко Борисов я нарича \"перфектна\", в \"небивала кондиция\". Ето още такива бисери в този дух, сътворени от него: \"По-добро място за живеене от България в ЕС няма, по-висша степен на демокрация няма.\" Някой си възкликна: Абе, тоя управник не вижда ли, че камилчетата смучат кръвта на народа? Отговор: Вижда, чува и знае всичко. Тогава защо лъже, и лъже? Вероятно си има някакви много лични съображения. Пък и защо да не го прави, нали Гьобелс е казал, че една лъжа, повторена хиляда пъти, става истина...  Така било, онака било, големият въпрос е кой ражда тия камилчета? Отговорът е един: раждат ги многовековната, многогърба камила, наречена див и варварски капитализъм. Четиридесет и пет години българите живяха без тая порода, бяха я прогонили от земята си. Тогава, с кусури, кога по-малки, кога по-големи, властта осигуряваше на народа добруване и спокоен живот. Поради това страната ни бе на 27-о място в света по развитие и прочие добри показатели. Намериха се обаче лакомници, ренегати и наглеци, които обявиха оная власт за \"престъпен режим\", запреписваха й ужасии, каквито няма и в ада. Всички партии участваха в тая вакханалия. Социалистите не положиха усилия да защитят социализма, същността си като лява партия, идеите и мисията си. И започна един грабеж, една разсипия, които докараха страната ни пред изчезване. Някои наивници смятат, че дъртата камила и отрочетата й ще се наситят да правят зло и ще забият нейде в пустинята или вдън горите Тилилейски. Това няма да се случи; тая порода капиталистическа е жилава, алчна, ненаситна. Тогава? С избори не може да бъде победена, защото през последните 10 години, както казва Татяна Дончева, у нас няма избори. Пак - тогава? Има само едно спасение, то е един могъщ локомотив да разтресе земята ни. Този локомотив, според Карл Маркс, е революцията: само такива локомотиви променят из основи историята. Някои ще ревнат, че това би било страшно, ужасно. Уви, друго средство за спасение на отечеството ни няма. За съжаление, комай и това няма да се случи. Защо ли? Защото няма мераклии да карат локомотива. Преклонената, през робството, главичка не се изправя, за да покаже, че е глава на човек, а не на животно. Защо ли? От страх за заплатицата, за пенсийката, дори страх за живота и от живота. Често и от апатия, от примирение. Ще рече - няма излаз от блатото, в което е затънало отечеството ни, и това си е. Защо, по дяволите, защо? Един Бог знае, и понеже няма Бог, никой не знае...", "date": "2019.02.12", "title": " Държава от камилчета"}
{"url": "https://duma.bg/iztochvat-subsidiite-za-pchelari-n185155", "text": "Проверките са извършени по разпореждане на земеделския министър Румен Порожанов, за да се види пътят на средствата по имунопрофилактичната програма, обезпечена от националния бюджет. Парите по нея се усвояват от частнопрактикуващите лекари под контрола на БАБХ. \"Когато колегите почват да отварят кошерите, се оказва, че от 100 кошера 92 са празни, но стопаните им са кандидатствали за помощи по de minimis със заверени дневници за извършен есенен преглед\", каза Силвия Василева. \"Частнопрактикуващите лекари са свързани с пчеларите и животновъдите, а пчеларите са заинтересовани дневниците им да бъдат заверени. Това е единственият документ, който доказва здравословното състояние на пчелните семейства. Така се получава връзка, която изкривява нещата. Санкции ще понесат и двете страни\", подчерта Силвия Василева.  Източва се и Националната програма за пчеларство, сигнализира евродепутатът и член на Комисията по земеделие Момчил Неков, който откри пчеларското изложение в Плевен. \"Има злоупотреби с парите по програмата - те директно изтичат за закупуване на определени кошери, които са калкулирани на завишени цени\", заяви евродепутатът. Европейският парламент изисква производството на мед да бъде включено сред програмите за обвързана подкрепа. По думите на Неков подпомагането се очаква да се прилага след 2021 г. с новата Обща селскостопанска политика. Европарламентът застава на страната на българските пчелари след настояване на Момчил Неков.", "date": "2019.02.12", "title": "Източват субсидиите за пчелари"}
{"url": "https://duma.bg/halil-dzhubran-ni-vodi-v-gradinite-na-lyubovta-n185134", "text": "Издателска къща \"Кръгозор\" и книжарници \"Хеликон\" канят на премиерата на книгата \"В градините на любовта\" от Халил Джубран и на финалa на кампанията за най-дълго любовно писмо в България за 2019 г. - на 13 февруари от 19 ч. в книжарница \"Хеликон-Витоша\" (бул. \"П. Евтимий\" 68). Нека заедно да се насладим на поетичния език на Халил Джубран в компанията на Силвия Петкова и Стефан А. Щерев, да усетим любовта, претворена от танцьори от фондация \"Танцово изкуство-Илиев\", да измерим най-дългото любовно писмо на България за 2019 г. и да разберем кой град ще е Романтична столица на България за 2019 г., да опитаме шоколадови изкушения от \"Милмекс\", приканват организаторите.", "date": "2019.02.12", "title": "Халил Джубран ни води \"В градините на любовта\""}
{"url": "https://duma.bg/manoviyat-med-chernoto-zlato-na-strandzha-n185157", "text": "Мнозина от жителите на Странджа - най-слабо населената планина у нас, очакват с трепет Странджанския манов мед да получи официална европейска защита. Това ще бъде първият български регистриран продукт със защитено наименование за произход, коментира съветникът по земеделие в Европейския парламент Георги Събев. Но защитата има и множество практически ползи - тя ще даде тласък на местното производство, а пчеларите ще могат да получават по-добра цена за продукта си и да се отличават на пазара. Очаква се европейската защита да стане факт до средата на тази година, ако няма възражения от страна на производители в ЕС или страни като Турция.  За да получат право да произвеждат продукт с етикет \"Странджански манов мед\", пчеларите от планината трябва да подадат заявления в българското министерство на земеделието. Ако направят това сега, те ще могат още този сезон да се възползват от европейската защита, тъй като проверките дали производството им отговаря на изискванията и спецификациите отнемат няколко месеца. През тази процедура няма да минават единствено заявителите на регистрацията от Сдружение \"Странджански манов мед\" с председател пчеларя Манол Тодоров, който има 700 кошера.  Но семейство Елена и Андрей Стойчеви, макар да са сред многобройните производители на манов мед в Странджа, очакващи с нетърпение официалната му защита в Европейската комисия, ще трябва да минат през проверките. Стойчеви от пет години отглеждат пчели и произвеждат манов мед в малкотърновското село Визица. \"Вярваме, че регистрацията ще ни донесе ползи и се стараем да изпълним условията. Те не са само отглеждане на пчели в Странджа - добиването на меда трябва да е в региона, пакетирането също. В момента няколко пчелари правят преработвателни предприятия за тази цел. Съхранението също трябва да е при определени условия в съдове от инокс\", казва Андрей Стойчев, наследил уменията за производство на манов мед от своите предци.  Първите кошери семейството поставя в двора на къщата на прадядото на Андрей, а пчелните семейства са подарък от чичо му Иван. Макар повечето мъже в родата на Андрей да са произвеждали мед, а прадядо му Стойчо да е споменат като изтъкнат за времето си пчелар в краеведската книга за село Визица, идеята да се занимава с пчели хрумва на Андрей внезапно. Съпругата му Елена се присъединява впоследствие към семейния бизнес. Тя е с френска филология, Андрей е ръководител движение в железопътния транспорт, но и двамата получават вдъхновение и удовлетворение от пчеларските си занимания. В момента Стойчеви имат 126 кошера. Смятат да увеличат броя им, като създадат втори пчелин. Той ще бъде разположен в странджанското село Стоилово, тъй като не е добре на едно място да се концентрират много пчелни колонии - пашата намалява и изхранването им се затруднява, смята Андрей. По тази причина семейството мести кошерите от двора на къщата на наследствена нива извън с. Визица. Новият пчелин е наречен \"Селище на пчелите\" и е често посещаван от деца в Общинския детски комплекс в Средец. Главното, което Стойчеви казват на децата, е никога да не се отказват пред трудностите. \"Пчеларството изисква време, силна физика, работа на открито. В нашия район добивите не са високи, има години, когато са почти нулеви. Това е сериозно финансово и емоционално предизвикателство\", казва Андрей. Именно чувството, че си полезен, ги мотивира да продължат напред. На два пъти семейството успява да изнесе манов мед за Франция. \"След първоначалния шок от тъмния цвят, медът ни много се е харесал там\", разказва Андрей. Но пчеларството не е печелене на бързи пари, добавя той. В Странджа вече има много млади хора, които произвеждат манов мед, просто за да си осигурят допълнителни доходи.  Като втори поминък започва да добива такъв мед и Държавното горско стопанство \"Кости\" в едноименното странджанско село. Горските работят по съвместен проект с Българското дружество за защита на птиците, финансиран от Програма LIFE+ на Европейския съюз. По него горското стопанство произвежда качествен манов мед и благодарение на тази дейност се опазват местообитанията на защитената по Закона за биологичното разнообразие дива птица - малкият креслив орел. Странджа е едно от естествените му местообитания и идеята на проекта е да се опазват горите и местообитанията на птицата. За да не се секат дърветата, горското стопанство има друг източник на приходи - производството на манов мед и пчелен прашец. За да потръгнат нещата, много помагат работниците в Горското, които разбират от пчеларство и от години произвеждат мед. Имаме 130 кошера - един пчелин на две места в гората, разказва инж. Цветомир Генов, директор на Държавното горско стопанство \"Кости\". Едната местност е до брега на Велека, непосредствено до границата с Турция. От видовете дъб тук изобилства благунът, който създава най-благоприятната среда за добиване на Странджанския манов мед. Мястото е възможно най-чистото в страната и преди 3 г. горското стопанство кандидатства по мярка 11 за биологично производство.  \"През 2018 г. очаквахме по-добра реколта, но точно като събирахме меда, и започнаха дъждовете. Извадихме по около 8 кг от кошер\", казва Цветомир Генов. Горското стопанство е регистрирано по Наредба 26 и реализира меда и прашеца на вътрешния пазар.  Мановият мед се произвежда от медоносни пчели, които преработват т.нар. медена роса по растенията и екскрементите на смучещите насекоми по дървета и храсти. Пчелите събират, трансформират и съхраняват сладката течност в пчелни килийки до съзряване. Иначе казано, мановият мед е от растителен и от животински произход, обяснява Николай Гайдов, председател на пловдивското пчeларско сдружение \"Акация 1899\". До 60-те години на ХХ век мнозина пчелари не вярват, че мановият мед се произвежда от различни видове листни и щитоносни въшки и червеи, въпреки че още през 1696 г. Ван Левенхек споменава този факт. Впоследствие много учени правят изследвания върху произхода на мановия мед, като доказват, че необходимата за производството му медена роса е резултат от работата на насекомите. Още от римско време Плиний започва да проучва произхода на маната. След серия изследвания през последните 40-50 години се установява, че въшките и някои видове червеи паразитират върху широколистните и иглолистните дървета, храсти и тревисти растения и се хранят, като смучат растителен сок от листата, кората и леторастите. Екскрементите им, които са богати на захар и други вещества, се изхвърлят върху листата и младите клонки на растението. При по-големи количества тази мана започва да се стича, да облива дървото или храста и да капе по земята. Маната, пише Валентин Петков в книгата си \"Медоносните растения и пчелната паша в България\", съдържа дизахариди, ензими, 22 аминокиселини, липиди, органични киселини и значителни количества минерали. Различните видове листни и щитоносни въшки обитават липата, други - върбите, трети - явора, бука, брезата и бряста. Но най-популярен в Странджа е мановият мед от дъб - най-разпространената в планината дървесна растителност. Маната се отделя в периода от май до септември и е най-обилна при слънчево и дъждовно лятно време. Важно условие за добра реколта е наличието на влажност и температура, както и да няма валежи или вятър - тези условия най-добре са изпълнени в крайморската зона на Странджа и Източна Стара планина, посочват от МЗХГ. Български учени през 1983 г. за пръв път описват и т.нар. жълъдова мана в Странджа, която се получава от жълъдов хоботник и жълъдов плодов червей. От техните повреди по жълъда изтича тъмна течност, която пчелите преработват в манов мед.  \"При нас в Пловдивско мановият мед се прави от липова и иглолистна мана, докато в Странджа е по-особен - носи специфичните качества на дъба\", казва Николай Гайдов и добавя: \"90% от Странджанския манов мед се изнася, и то при цена от 10-12 лева на едро\". \"Мановият мед е много ценен като храна, защото съдържа микроелементи и други полезни вещества, които липсват в нектарния мед. Той има големи перспективи на фона на все по-влошаващите се условия за здравословен начин на живот\", казва инж. Илия Цонев, зам.-председател на Управителния съвет на Конфедерацията на българските пчелари.  Лечебните свойства на мановия мед са познати от древни времена. Намира приложение при лечението на различни здравословни проблеми благодарение на комплекса от биологично активни вещества - минерали, незаменими аминокиселини и витамини. Те укрепват имунната система и имат силен антибактериален ефект. Има доказан ефект при лечение на настинки и грип, тъй като стимулира потенето. Освен отхрачващи и слабителни свойства, мановият мед въздейства благотворно при гастрит и по-леки състояния на язва. Мановият мед се препоръчва още при бъбречни и жлъчни заболявания. Смята се за натурално средство за лечение на паротит и морбили. Помага при екземи, рани, изгаряния, а въздейства положително и при трудно заспиване. Има специфични тестове за изследване дали един мед е манов, но за непосветените ясен ориентир остава цветът - от тъмнозелено или кафяво до смолисто черно. На вкус е с дървесно-карамелени нотки, с приятна тръпчивост и горчивина.", "date": "2019.02.12", "title": "Мановият мед - черното злато на Странджа"}
{"url": "https://duma.bg/nad-9-po-golemi-sa-prihodite-na-hotelierite-n185170", "text": "През декември м.г. българските хотелиери имат нов ръст в приходите си от нощувки в сравнение с година по-рано, показват данните на НСИ. Приходите от нощувки през декември 2018 г. достигат 48,4 млн. лв., или с 9,3% повече в сравнение с декември 2017 г. За ръста на приходите са допринесли както нощувките на чужденци - с 11,7% повече, така и тези на българи - със 7,6%. През декември 2017 г. хотелиерите събраха 44,3 млн. лв., или с 6,6% повече приходи от нощувки в сравнение с декември 2016 г. В последния месец на миналата година в страната са функционирали 1997 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на нощувките в тях е 844,2 хил., или с 1,3% повече в сравнение със същия месец на предходната година. Общата заетост на леглата в местата за настаняване през декември 2018 г. е 23,4%, като намалява с 0,7 процентни пункта в сравнение с декември 2017 г.", "date": "2019.02.12", "title": "Над 9% по-големи са приходите на хотелиерите"}
{"url": "https://duma.bg/zabranyavat-prevoza-na-svine-v-devet-oblasti-v-severna-balgariya-n185153", "text": "Българската агенция по безопасност на храните забрани движението на свине в селища от девет области в Северна България след решение на Европейската комисия, взето заради засеченото огнище на африканска чума по свинете у нас. Ограниченията са за общини в областите Силистра, Добрич, Русе, Велико Търново, Плевен, Враца, Монтана, Видин и Варна. Добитото в кланици месо и произведените месни продукти ще трябва да се означават със специалната маркировка \"диамант\" за произход от регион с африканска чума по свинете. Забранява се провеждането на пазари и изложби на свине в Северна България. Въвеждат се строги условия за транспортиране на свине на територията на страната, извън общините с ограничения в Северна България. Има тотална забрана за транспортиране на живи диви прасета в страната към други държави в ЕС, както и към трети страни.  От всички отстреляни диви свине ще се взимат проби, които ще се изследват за африканска чума по свинете в Националния диагностичен научноизследователски ветеринарномедицински институт. До излизане на резултатите труповете на убитите животни трябва да се съхраняват в хладилници.", "date": "2019.02.12", "title": "Забраняват превоза на свине в девет области в Северна България"}
{"url": "https://duma.bg/parite-po-direktnite-plashtaniya-idvat-prez-mart-n185154", "text": "Очакванията са основните плащания по схемите и мерките за директни плащания от Кампания 2018 да бъдат през март, съобщи изпълнителният директор на ДФ \"Земеделие\" Живко Живков на Седмата национална среща на земеделските производители. От началото на месец март стартира и приемът на заявления за подпомагане за Кампания 2019. Живков припомни, че до момента по подадените заявления за Кампания 2018 г. са разплатени над 820 млн. лв. От тях по схемите за животни са преведени 185 млн. лв. и над 634 млн. лв. по Схемата за единно плащане на площ (СЕПП).  Система за наблюдение и контрол ще замени настоящия начин за извършване на проверки на място. Новата мониторингова система ще проследява наличието на земеделска дейност на 100% от декларираните площи, каза още Живко Живков. Системата за наблюдение ще използва неколкократни ежемесечни заснемания на площите от сателитната система на ЕК - Коперник, които държавите членки ще ползват безвъзмездно. Предимствата на новия подход се изразяват в намаляване на административната тежест за земеделските стопани, като например извършване на документални справки по служебен ред, обясни Живков. Той изтъкна още, че внедряването на новата система ще позволи да бъдат елиминирани разликите между допустимите и декларираните площи, дължащи се на разлики в измерванията.", "date": "2019.02.12", "title": "Парите по директните плащания идват през март"}
{"url": "https://duma.bg/kratki-novini-n185158", "text": "Полша реши да купи от САЩ 20 пускови установки за ракетната система ХАЙМАРС заедно с въоръжението, съобщи министърът на националната отбрана Мариуш Блашчак. За цялата система Полша ще плати 414 млн. долара. Ракетната система ХАЙМАРС е способна да поразява цели на разстояние до 300 километра. Установката се разполага върху брониран лекотоварен автомобил. Дясноцентристки кандидат спечели регионален вот в Централна Италия. Управляващата крайнодясна партия \"Лигата\" увеличи подкрепата си, докато коалиционният им партньор Движение \"Пет звезди\" изгуби почва. На местните избори в Абруцо \"Пет звезди\" останаха трети с около 20% - далеч под 40%, които спечелиха в региона на парламентарните избори през миналата година. При рядък пример за насилие в училище в Беларус 15-годишен закла учителка и ученик и рани други двама ученици. Въоръженият с нож младеж пристигнал в училището преди първия час и наръгал в гърлото учителката си по история, ранявайки я тежко. След това влязъл в съседната класна стая и заклал един от учениците, преди да избяга през прозореца, след което ранил още двама. Полицията е арестувала нападателя около два часа по-късно. Най-малко 99 души са умрели и десетки са били хоспитализирани в Северна Индия, след като са употребили токсичен алкохол, което доведе до наказателни действия срещу нелегалните производители. Информации за смъртоносните почерпки в щатите Утар Прадеш и Утаракханд идва през последните три дни, като полицията подозира, че алкохолът менте бил произвеждан с метанол.  ", "date": "2019.02.12", "title": "Кратки новини"}
{"url": "https://duma.bg/mvf-predupredi-za-po-nisak-rast-ot-ochakvaniya-n185171", "text": "Директорката на Международния валутен фонд (МВФ) Кристин Лагард предупреди, че растежът на световната икономика е по-бавен от очакваното и че има опасност от икономическа буря, предадоха световните агенции.  Миналия месец МВФ преразгледа към понижение прогнозите си за растежа на световната икономика за тази година с 0,2 процентни пункта до 3,5 на сто в резултат на търговските напрежения, най-вече между САЩ и Китай. Според Лагард затягането на лихвите по кредитите става в момент, когато компаниите и домакинствата са натрупали много тежки дългове. \"Когато има прекалено много облаци, необходима е светкавица, за да предизвика буря\", предупреди Лагард и призова правителствата да се подготвят за това и да избягват протекционизма. Световната правителствена среща на върха започна работа в Дубай, Обединените арабски емирства. Целта на седмото издание на срещата е да се подобри животът и благосъстоянието на седемте милиарда души на планетата чрез активен диалог по здравеопазването, енергетиката, образованието, хранителната сигурност и технологиите.", "date": "2019.02.12", "title": "МВФ предупреди за по-нисък ръст от очаквания"}
{"url": "https://duma.bg/bsp-v-ruse-signalizira-prokuraturata-za-izcheznali-provodnitsi-za-500-000-leva-n185205", "text": "Тонове медни проводници липсват от контактната тролейбусна мрежа в Русе. Щетите са за над 500 000 лева. За случая сигнализират прокуратурата общинските съветници на БСП в града. Тролейбусната мрежа е подменена по европейски проект през 2015 г., но едва миналата година става ясно, че част от старите елементи липсват. Според левите съветници  това са над 48 тона медни проводници за 500 000 лв. До началото на 2019 г. не е направено нищо за установяване на липсите и за овъзмездяване на община Русе от виновните за тези липси, каза общинският съветник от БСП Александър Неделчев. От общината пък отговориха, че самите те вече са сигнализирали държавното обвинение по случая.  От прокуратурата обясниха, че вече е възложена проверка от сектор „Противодействие на икономическата престъпност” и че тя все още не е приключила. От фирмата-изпълнител заявиха пред БиТиВи, че са установили липсата на елементите  десетина дни, след като жиците са прехвърлени в друг склад. Предстои тепърва да се установява къде са отишли тоновете медни проводници.", "date": "2019.02.12", "title": "БСП в Русе сигнализира прокуратурата за изчезнали проводници за 500 000 лева"}
{"url": "https://duma.bg/sledim-dvizhenieto-na-vlakovete-v-realno-vreme-n185172", "text": "С нововъведения на \"БДЖ Пътнически превози\" ще можем да следим движението на влаковете, съобщиха от пресцентъра на БДЖ. Разработена е нова функция в официалната страница на БДЖ, чрез която се предоставя информация в реално време за движението на влаковете в страната. Услугата е достъпна чрез активния бутон LIVE електронно табло, който се намира в началната страница на сайта на дружеството. При въвеждане на конкретна гара всеки потребител може да проследи има ли закъснение на интересуващия го влак, с колко минути и кога се очаква да пристигне или замине от съответната гара, Предимството на публикуването на информация в реално време на официалната страница на БДЖ е, че всеки потребител може да проверява за закъснения на влаковете и през мобилното си устройство, твърдят от компанията.", "date": "2019.02.12", "title": "Следим движението на влаковете в реално време"}
{"url": "https://duma.bg/nad-26-mln-lv-globa-za-imitatsiya-na-marka-kafe-n185173", "text": "След жалба от българските дружества на „Якобс” Комисията за защита на конкуренцията (КЗК) санкционира две други български компании с над 2,6 млн. лв. Става дума за фирмите „Агро Фуудс България“ и „Балкам Груп“, които са глобени със съответно 40 хил. и 2,57 млн. лв. Двете санкционирани компании от декември 2017 г. до днес са произвеждали и разпространявали на пазара кафе „Brazil Selection Gold”, чиято опаковка е имитирала опаковката на кафето „Нова Бразилия”. „Агро Фуудс България“ е поръчала продукта, а „Балкам Груп“ го произвежда и разпространява. От КЗК обясняват, че поради дългогодишното си присъствие на българския пазар и непроменения през годините вид на опаковката кафето „Нова Бразилия“ е станало много известно и разпознаваемо от клиентите в страната. Именно затова регулаторът е на мнение, че идентичната опаковка на „Brazil Selection Gold“ цели? по-добра пазарна реализация на въпросното кафе. Решението подлежи на обжалване пред Административния съд на София област в 14-дневен срок от съобщаването му на страните.", "date": "2019.02.12", "title": " Над 2,6 млн. лв. глоба за имитация на марка кафе"}
{"url": "https://duma.bg/300-dushi-ostavat-bez-rabota-sled-pozhara-vav-voyvodinovo-n185199", "text": "Близо 300 души остават без работа след големия пожар в завод за производството на месни продукти във Войводиново. Огънят е потушен, но все още са ясни причините за възникването му. Образувано е досъдебно производство. Припомняме, че вчера в гасенето са се включили 15 пожарни коли. Продуктите в завода – животни и животинска мас, се гасят изключително трудно, коментира, Цвятко Дешев от пожарната служба в Пловдив.", "date": "2019.02.12", "title": "300 души остават без работа след пожара във Войводиново"}
{"url": "https://duma.bg/hilyadi-detsa-stavat-voynitsi-n185160", "text": "Десетки хиляди деца са използвани като войници във въоръжени конфликти по света, алармира Фондът на ООН за децата (УНИЦЕФ), цитиран от ДПА. Деца, живеещи край продължителните конфликти в Южен Судан, Централноафриканската република, Конго, Сомалия, Сирия и Йемен, биват въвличани от противостоящите страни в насилието. Момчета и момичета в училищна възраст също така са използвани като войници или помощници на въоръжени групировки в Афганистан, Мали и Мианма. Освен че са принуждавани да влизат в битка, децата са притискани и да служат като разузнавачи, да готвят или да събират дърва. Някои момичета са принуждавани да се омъжват за бойци, докато момчета и момичета биват в еднаква степен малтретирани сексуално, съобщава УНИЦЕФ. В крайни случаи деца са принуждавани да служат като \"живи щитове\" или да се самовзривяват на многолюдни площади. Трудно е да бъдат събрани точни данни, но според някои оценки, отбелязва организацията, в света има до 250 000 деца войници. В навечерието на 12 февруари, когато се отбелязва Денят на червената ръка - инициатива за привличане на вниманието към експлоатацията и злоупотребата с деца от въоръжени групировки - УНИЦЕФ призова правителствата по света да се ангажират по-активно в борбата срещу подобни нарушения на правата на децата.", "date": "2019.02.12", "title": "Хиляди деца стават войници"}
{"url": "https://duma.bg/riyad-ne-znael-kade-e-tyaloto-na-hashogi-n185159", "text": "Рияд не знае къде се намира тялото на дисидента Джамал Хашоги, въпреки че е задържал екипа, който го е убил. Това заяви Адел ал Джубейр, министър на външните работи на Саудитска Арабия, в интервю за телевизия Си Би Ес. Журналистът беше разчленен след убийството му на 2 октомври в саудитското консулство в Истанбул, но останките му все още не са намерени. Министърът заяви, че убийството е извършено от саудитски служители, \"действащи извън в нарушение с правомощията си\", и че 11 души са обвинени в престъплението. На въпрос къде е тялото на Хашоги той отговори: \"Не знаем\". Джубейр каза, че прокурорът, отговорен за случая, е поискал доказателства от Турция, но не е получил отговор. Запитан защо задържаните не могат да им кажат къде е тялото, Джубеир отговори: \"Все още разследваме\". \"Сега имаме редица възможности и ги питаме какво са направили с тялото и мисля, че това разследване продължава и бих очаквал, че в крайна сметка ще намерим истината\", каза още той.", "date": "2019.02.12", "title": "Рияд не знаел къде  е тялото на Хашоги"}
{"url": "https://duma.bg/patproekt-2000-pravili-sondazhite-po-struma-bez-znanieto-na-api-n185200", "text": "Тежките машини, които правят сондажи в Кресненското дефиле, са на фирма \"Пътпроект 2000\", която всъщност е изготвила идейния проект за новата отсечка от АМ \"Струма\". Управителят на фирмата ижн. Любен Симеонов разказа пред БиТиВи, че от миналата лято техни машини правят временни пътища и сондажи, но работата не е по поръчка на АПИ. От Пътната агенция дори не знаели за дейността. Припомняме, че по преди дни от \"Антикорупционнен фонд\" съобщиха за сондажи и прокарване на временни пътища в Кресненското дефиле по трасето, по което е предвидено да мине новия участък на АМ \"Струма\". Оказа се, че реално нито една институция не знае какво се случва. От АПИ обявиха, че не са възлагали подобни дейности, от Държавното горско стопанство също нямаха отговор какво се случва. Насрочена бе проверка, чийто резултати трябва да станат ясни днес. Според управителя на \"Пътпроект 2000\" никой не е правил нови пътища, а са възстановявани стари. Инж. Любен Симеонов обаче не можа да обясни защо АПИ не знае за тези дейности. Заедно с изготвянето на идейния проект, който започна през 2016 г., ние трябваше да направим подробно инженeрно-геоложко проучване на трасето и масива, през който минава набелязаното развитие на автомагистралата. Миналото лято сме направили около 20 сондажа с дължина около 400 метра, а през 2016 г. сме изработили 1700 метра линейни сондажи, каза инж. Симеонов. Той призна, че никой не е искал да се правят допълнителни сондажи, от АПИ единствено са поискали актуализация на парцелния план. Когато е възложена актуализацията, проектантите са решили „да довършат работата си”, за да не допуснат грешка и да не подведат и правителството, и бъдещи контрактори, стана ясно от думите на управителя на фирмата, изготвила идейния проект. По думите му е имало геоложко проучване, но не със сондажи, а с други методи. Това е наша инициатива, АПИ не знае, подчерта на няколко пъти инж. Симеонов.", "date": "2019.02.12", "title": "\"Пътпроект 2000\" правили сондажите по \"Струма\" без знанието на АПИ"}
{"url": "https://duma.bg/poslanik-makarov-antiruskoto-govorene-ne-ostava-nezabelyazano-v-moskva-n185201", "text": "Думите не минават незабелязано и от тях до голяма степен зависи нагласата на ръководството на страната ни към развитието на руско-българския диалог. За това предупреди посланикът на Русия в България Анатолий Макаров по отношение на внушенията на управлявищете, че Москва се меси в изборите у нас и ни готви  \"хибридна атака\". Почти през целия вчерашен ден дипломатът отгаваря на въпроси на български граждани като част от инициативата \"Попитай Посланика\". Повечето от въпросите бяха задавани през Фейсбук. Посланик Макаров бе категоричен, че Русия не се намесва във вътрешните работи на други държави. Той отхвърли и всички намеци за намеса на Русия в изборния процес у нас.  Много добре разбираме, че често има разлика между политическите декларации и настроението на народа, така че и други неща се вземат предвид, обясни Негово превъзходителство в отговор на въпрос, свързан с антируските изказвания на част от управляващите. Няма никакви основания г-н Цветанов да говори така. Не смятаме да се намесваме във вашите предизборни кампании. Никакви указания за това не сме получавали. Българският народ има право сам да избира кой да го представлява на местно, национално и европейско ниво, посочи Анатолий Макаров във връзка с твърденията на Цветан Цветанов, че Москва се готви да се намеси в предстоящите избори в България.  Дипломатът определи като абсурдни твърденията за връзка на Русия с отравянето на бизнесмена Емилиян Гебрев през април 2015 година.", "date": "2019.02.12", "title": "Посланик Макаров: Антируското говорене не остава незабелязано в Москва"}
{"url": "https://duma.bg/orban-s-danachni-oblekcheniya-za-mnogodetnite-mayki-n185161", "text": "Данъчни облекчения за многодетните майки ще бъдат въведени в Унгария. Жените, които отглеждат 4 или повече деца, ще бъдат освободени от данък общ доход. Това заяви унгарският премиер Виктор Орбан в годишното си обръщение към нацията.  По думите му тези мерки ще стимулират унгарските семейства, което е по-добре, отколкото да бъдат допускани и издържани имигранти от предимно мюсюлмански държави.  Той обърна внимание върху намаляващата раждаемост в Европа и имиграцията. Това е проблем, с който Будапеща иска да се справи, като подпомага двойките, решили да имат повече деца.  Орбан отново хвърли вината за мигрантската криза върху финансиста Джордж Сорос. По думите на премиера смесването на толкова различни култури води до катастрофа.  Намираме се на исторически кръстопът, предупреди Орбан и призова християните в Европа да бъдат приоритет.  Реформите на Орбан обаче не са посрещани еднозначно от унгарците. Промените в трудовото законодателство му навлече обвинения в налагане на робски труд и изведе много несъгласни по улиците на протести. ", "date": "2019.02.12", "title": " Орбан с данъчни облекчения  за многодетните майки "}
{"url": "https://duma.bg/turtsiya-shte-osvobodi-ot-dds-knigite-i-pechatnite-medii-n185162", "text": "Турция ще освободи от ДДС книгите и печатните медии. Това заяви президентът Реджеп Ердоган, цитиран от Ройтерс. Съответният закон ще бъде обсъден в парламента тази седмица. Целта е тези издания да станат по-достъпни и така да бъдат подкрепени издателите, които са ощетени от дигитализирането на тази индустрия.", "date": "2019.02.12", "title": "Турция ще освободи  от ДДС книгите и  печатните медии"}
{"url": "https://duma.bg/ultravioletov-teleskop-otkri-moshtni-svetlinni-eksplozii-n185164", "text": "Ултравиолетовият телескоп, инсталиран на руския спътник \"Ломоносов\", е открил в земната атмосфера мощни светлинни \"експлозии\", чието естество все още не е известно. Това заяви за РИА \"Новости\" Михаил Панасюк, директор на Института за ядрена физика на Московския държавен университет. \"С помощта на телескопа получихме по-значими резултати, отколкото очаквахме. Изглежда, че се натъкнахме на ново физично явление. Не знаем още каква е неговата природа. Например по време на полета на \"Ломоносов\" на височина от няколко десетки километра няколко пъти наблюдавахме светлинна \"експлозия\" с огромна мощност. Под нея нямаше нищо, всичко беше чисто. Никакви гръмотевични бури и облаци! Това, което причинява тази \"експлозия\", остава отворен въпрос\", каза той. Панасюк обясни, че цялата атмосфера на Земята има ултравиолетови лъчения, част от които са известни на учените. \"Сред тези проблясъци има както природни, така и създадени от човека явления. Нашият телескоп записва и светлините на градовете, а също така открива ефекта на мощните радиостанции върху горните слоеве на атмосферата. Но ние се научихме да открояваме онези природни явления, от които се нуждаем\", обясни директорът на Института по ядрена физика. Космическият апарат \"Ломоносов\" е изведен в орбита по поръчка на Московския държавен университет. Той изучава преходни светлинни явления (къси проблясъци) в горната част на земната атмосфера и радиационните характеристики на магнитосферата на Земята.", "date": "2019.02.12", "title": "Ултравиолетов телескоп откри  мощни светлинни \"експлозии\" "}
{"url": "https://duma.bg/v-sasht-se-zadava-nov-shatdaun-n185163", "text": "Преговорите за уреждане на въпроса с финансите за сигурността по границата на САЩ между демократи и републиканци се провалиха. Двете страни не са успели да се договорят за политиката за задържане на мигранти, съобщи телевизия \"Фокс\". Според сенатор, участвал в преговорите, демократите са поискали ограничение върху броя на леглата в местата за задържане на влезлите нелегално в страната. Това се е оказала и поредната точка на раздор.", "date": "2019.02.12", "title": "В САЩ се задава  нов \"шътдаун\""}
{"url": "https://duma.bg/klimatichnite-promeni-sa-stanali-zaplaha-%E2%84%961-n185165", "text": "Климатичните промени се възприемат като най-голямата световна заплаха, показва глобално проучване на изследователския център \"Пю\", цитирано от медиите. Климатичната заплаха е посочена като №1 сред анкетираните лица в 13 от общо 26-те държави, включени в изследването.   Осем държави посочват тероризма на джихадистката групировка \"Ислямска държава\" като най-голямата заплаха, а според четири, включително Япония и Южна Корея, това са кибератаките, извършвани от други държави.  Участниците изразяват също притеснения от ядрената програма на Северна Корея, от тенденциите в световната икономика, нарастващата сила и влияние на Китай, макар тези опасности да не застават начело в списъка в никоя от държавите, обхванати от проучването. Полша е единствената държава, която посочва силата и влиянието на Русия като най-голяма заплаха, но това опасение не се проявява забележимо в останалите.  Изследването показва, че нарастват също опасенията, породени от силата и влиянието на СА. Тези страхове са по-големи в сравнение с проучванията от 2013 г. и 2017 година. Германия е държавата, в която притесненията, свързани със САЩ, са се засилили най-много - те са нараснали с цели 30% в сравнение с 2013 година.  Установено е също, че привържениците на европейските крайнодесни популистки партии, включително на \"Алтернатива за Германия\", са по-скептични по въпроса дали климатичните промени са голяма заплаха.  Междувременно изследване през 2017 г. на организация \"Глоубъл форест уоч\", която следи за горите по света, показва, че през 2016 г. светът е изгубил рекордно голям брой горски площи. Светът се е лишил от 29,7 милиона хектара гори. Причините са както пожарите, така и обезлесяването, дължащо се на земеделието, на дърводобива и на минното дело. Намаляването на горските площи през 2016 г. е с 51 на сто повече в сравнение с предходната 2015 г. В бразилската Амазонка са били \"изгубени\" 3,7 млн. хектара гори. От пожари Португалия е изгубила 4 процента от горските си площи. По същата причина в канадския регион Форт Макмъри бяха унищожени 600 000 хектара гори и нанесени щети за $8,8 милиарда. В Република Конго най-големият пожар в Африка унищожи 15 000 хектара гори в началото на 2016 година. ", "date": "2019.02.12", "title": "Климатичните промени  са станали заплаха №1"}
{"url": "https://duma.bg/rekordni-350-boksori-------na-70-iya-turnir-strandzha-n185129", "text": "На ринга ще се качат 20 българи и 12 българки, сред които носителите на купа \"Странджа\" Даниел Асенов (2017), Петър Белберов (2018), Станимира Петрова (2016), Деница Елисеева (2017) и Севда Асенова (2018). Сред  участниците са олимпийският шампион от Рио 2016 Хасинбой Дусматов (Узб),  олимпийският вицешампион Василий Левит (Каз), бронзовият олимпийски медалист Камрат Шаксуварли (Азер), световните шампиони Олександър Кижняк (Укр) и Кайрат Ералиев (Каз). Традиционно купа \"Странджа\" е първият голям турнир през годината за боксьорите ни, които ще гонят квоти за Олимпиадата в Токио 2020.  \"Подготовката ни започна малко по-късно, но се качихме на Белмекен и там всичко мина добре. Габриела Димитрова е с контузия, а Стойка Петрова се отказа, но всички други момичета са на линия и смятаме, че ще се представим добре\", заяви треньорът на жените Фикрет Ереджебов.  \"Започваме годината с поглед към Токио 2020. Направихме лагер на Белмекен, като поставихме ударението върху техническата работа и повишаване честотата на ударите. Смятаме, че подготовката ни е доста добра и сега ще се срещнем със спортисти от най-високо ниво. Сред тях има световни и олимпийски шампиони. Нашите участници обаче са подготвени и голяма част от тях са все още млади, което е хубаво. Готови сме\", заяви кубинският селекционер на мъжете Хоел Арате. С първите си състави идват Русия, Турция, Узбекистан, Украйна, Англия, Китай, Тайван. По един боксьор ще представя Сомалия, Панама и Кувейт. За юбилейното издание организаторите са поканили всички носители на купа „Странджа“ през годините. Сред тях са и четирима чужденци – Анатолий Торопов (СССР, 1971), Армандо Мартинес (Куба, 1982), Амир Хан (Великобритания, 2004) и Евгений Тишченко (Русия, 2016).", "date": "2019.02.12", "title": "Рекордни 350 боксьори                            на 70-ия турнир \"Странджа\""}
{"url": "https://duma.bg/aleksi-pentyuro-e-noviyat-kral-v-alpiyskata-kombinatsiya-n185130", "text": "Среброто заслужи словенецът Стефан Хадалин, който беше на 30-то място след първата дисциплина, но след страхотно каране се озова на второ място с изоставане от +0,24 сек. от Пентюро. Бронзовият медал завоюва Марко Шварц (Австрия), който остана на +0.46 от победителя. Първият от спускането и шампион в гигантския слалом Доминик Парис (Италия) логично не успя да се справи със слаломисти като Пентюро и Шварц и падна до 9-та позиция. Пентюро донесе първата световна титла на Франция в Оре и първа в комбинацията от Шладминг 1982, когато златото печели Мишел Вийон, но с 2 манша в слалома. ", "date": "2019.02.12", "title": "Алекси Пентюро е новият крал в алпийската комбинация"}
{"url": "https://duma.bg/spasyavat-mezhduselskite-linii-s-novi-subsidii-n185203", "text": "Ще се промени начинът, по който се субсидират линиите, обслужващи малки населени места, обясни транспортният министър Росен Желязков. Той даде обещание, че села и малщи общини нямат да останат без транспорт. Припомняме, че миналата седмица няколко общини се оплакаха, че остават откъснати от света, защото транспортни фирми масово се оказват от нерентабилни линии. В момента субсидиите от държавата не успяват да покрият разходите им и реално въпросните фирми са принудени да работят на загуба.  Всяка година се отделя сума, за да се компенсира нерентабилният транспорт в малки и отдалечени населени места. Проблемът е, че тя се насочва към кметовете и голяма част от сумите остават в градовете за линии, за които дори не е направен анализ, посочи Росен Желязков. По думите му малка част от сумите отиват по предназначение и затова ще се търси смяна на модела. Една от мерките е да се въведат автомобили, вместо бусове. Той подчерта, че тази година за дотиране на автобусни линии, обслужващи малки населени места, са дадени 4 млн. лв. повече. Миналата седмица превозвачески фирми предупредиха, че готвят протест на 18 февруари именно заради проблемите с обслужването на нерентабилни маршрути.  Тогава стана известно, че 128 линии в страната в момента не функционират, въпреки че държавата покрива 50% от загубите на транспортните фирми, а едно от обясненията е нелоялната конкуренция на превозвачи от сивия сектор.  ", "date": "2019.02.12", "title": "Спасяват междуселските линии с нови субсидии"}
{"url": "https://duma.bg/fis-razreshi-startovete-ot-svetovnata-kupa-po-ski-v-bansko-n185131", "text": " Над 200 човека работят под ръководството на шефа на състезанието Виктор Гичев. По пистите под Тодорка ще карат над 160 скиори от целия свят. Заледяването на пистата за скоростните дисциплини и гигантския слалом върви по план. До 18 февруари всичко по пистите трябва да е готово. От началото на идната седмица ще започнат и първите тренировки на част от отборите, които ще участват на Световната купа. Почти е построена и трибуната във финалната зона. Тя ще е за около 3000 човека. Все още могат да се намерят билети за състезанията. България ще бъде представена в Банско от Алберт Попов, Камен Златков и Йоан Тодоров.", "date": "2019.02.12", "title": "ФИС разреши стартовете от Световната купа по ски в Банско"}
{"url": "https://duma.bg/nedelev-pak-obeshta-da-ostane-v-botev-pd-n185194", "text": "Националът Тодор Неделев обяви за пореден път, че твърде вероятно е да остане в родния си клуб Ботев Пд до лятото, но се оглежда и за оферти от чужбина. Техничарят е желан и от \"грандовете\" Лудогорец, ЦСКА-Сф и Левски, но финансовите условия не са задоволителни нито за него, нито за клуба му.  Неделев бе отличен като Футболист на м. декември в традиционната анкета на Пресклуб \"България\", след като получи 20 гласа срещу само 1 за нападателя на Славия Илиян Мицански. \"Има някакви обаждания, но нищо конкретно не е стигало до мен. Доколкото знам, и в клуба не е получавана оферта за мен. Мисля, че ще остана в Ботев до лятото. Имало е оферти от ЦСКА и Лудогорец, но през миналото лято. Сега никой не ме е търсил от двата клуба. Обичам Ботев и на този етап не бих го сменил с друг български отбор. Ако имам оферта от западноевропейски отбор, който е назад в класирането, бих предпочел да отида във Фенербахче. Турското първенство не е като Италия и Германия, но самият клуб със своята история е много по-голям от средните и по-слаби отбори в тези страни. Иначе и аз като Десподов харесвам италианското първенство и ако имам оферта, бих приел. Дано през лятото да имам\", добави крилото на \"канарчетата\". Той коментира и групата в квалификациите за Евро 2020. \"Ние доказахме, че можем да играем добре срещу силните отбори и се надявам да започнем с 2 победи. Ще направим всичко възможно да се класираме на Европейското\", закани се звездата на Ботев Пд.", "date": "2019.02.12", "title": " Неделев пак обеща да остане в Ботев Пд"}
{"url": "https://duma.bg/aleksandar-georgiev-s-2-rekorda-v-nhl-za-chrd-n185189", "text": "Българският вратар Александър Георгиев записа два рекорда в Националната хокейна лига на САЩ и Канада. В деня, в който навърши 23 години, той спаси 55 удара при победата на Ню Йорк Рейнджърс с 4:1 над един от най-добрите отбори в лигата Торонто Мейпъл Лийфс. Това е абсолютен рекорд на клуба за спасявания в мач, завършил в редовното време. В НХЛ правят статистика на спасяванията от сезон 1955-1956 г. Постижението е и абсолютно за мач в легендарната зала \"Медисън Скуеър Гардън\". Георгиев остана само на 4 спасявания от клубния рекорд на Майк Рихтер от 59 удара, който бе поставен при гостуване на Ванкувър на 31 януари 1991 г. Той обаче е след продължения, защото редовното време мачът завърши 3:3. Само за 2 мин. при първото наказание на отбора си Георгиев, който е роден в Русе, спаси 14 удара. Предният му личен рекорд бяха 43 удара срещу Бъфало на 24 март 2018 г. Торонто пък нямаше загуба от 20 януари 2019 г.", "date": "2019.02.12", "title": "Александър Георгиев   с 2 рекорда в НХЛ за ЧРД"}
{"url": "https://duma.bg/goran-dzhokovich-chaka-pari-da-razvie-sofiya-oupan-n185190", "text": "Чичото на световния №1 в тениса Горан Джокович, който е и турнирен директор на турнира \"София Оупън\", се похвали след четвъртото издание на надпреварата в \"Арена Армеец\", че всички завиждали на звездните играчи, участвали тази година. Сред тях нямаше тенисист от топ 10, а сърбинът беше обещал да доведе Джокера, който да изнесе урок за деца. Това обаче не се случи. \"Българското правителство обеща да ни помогне още по-солидно. Завиждат ни всички хора от ATP. Виждате колко играчи от топ 50 включихме в надпреварата, а 7 от тях достигнаха 1/4-финалите. Като добавка тенисистите поддържат високо ниво на игра. Всички са впечатлени от условията. Тенисистите нямат никакви оплаквания. Стефанос Циципас (Гър, №12) и Карен Хачанов (Рус, №11) не стигнаха далеч, но залата пак бе пълна и без първите двама в схемата. Циципас отпадна, но от човек, който се представяше много добре - Гаел Монфис (Фр). Винаги подчертавам дебело, че трябва да сме обединени около целта турнирът да не зависи от един тенисист. Разбира се, Григор Димитров винаги е добре дошъл, но виждаме, че и без него турнирът прогресира. Бих помолил прекрасното отношение на зрителите да продължава и в бъдеще. Надявам се следващата година да има повече странични активности около корта. Защо да не осигурим присъствието на известни личности от шоубизнеса да дойдат, за да вдигнат още нивото като цяло?\",  обяви пред Гонг Джокович.  \"", "date": "2019.02.12", "title": "Горан Джокович чака пари   да развие \"София Оупън\""}
