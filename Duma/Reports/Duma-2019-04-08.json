{"url": "https://duma.bg/zavedenie-za-instagram-maniatsi-napraviha-na-bali-n189217", "text": "Бивша учителка от Австралия е отворила заведение на о-в Бали, Индонезия, където се събират инстаграм маниаци. Бистрото на 50-годишната Мари Сутея е минималистично. Естествената светлина влиза директно в ресторанта, в който са изложени уникални произведения на изкуството, а ястията се поднасят така, че да са перфектни за снимка. \"Всеки може да приготви бекон и яйца. Но как да ги направите така, че който кадър и да видите, да знаете, че това са яйца и бекон от Crate?\", сподели собственичката. По-голяма част от бизнеса й е свързана с клиенти, които откриват ресторанта през инстаграм. Акаунтът му в приложението за споделяне на снимки и видео вече има над 47 хил. последователи и включва комбинация от храна и хора, позиращи, преди да хапнат апетитните ястия. Сутея не използва други социални мрежи като фейсбук и туитър, за да рекламира ресторанта си, известен като \"Раят на инстаграмърите\" сред туристите, чужденците и местните. Дамата непрестанно се опитва да разнообрази преживяването на посетителите. Понякога вика диджей за уикендите или предлага специално меню от неща, които \"заслужават да влязат в инстаграм\". След началото си през 2010 г., сега социалната мрежа има над 1 млрд. активни потребители месечно и 500 млн. активни потребители на Stories, твърди компанията. Наскоро бе пусната нова функция - Checkout, която позволява на потребителите да пазаруват брандове като Adidas, H&M и Warby Parker, без да напускат приложението.", "date": "2019.04.08", "title": " Заведение за инстаграм  маниаци направиха на Бали"}
{"url": "https://duma.bg/izhvarliha-na-bokluka-torba-s-90-000-dolara-n189218", "text": "\"Боклукът за един може да е съкровище за друг\" - тази добре известна поговорка се оказа валидна в пълна сила за семейство от западния сибирски град Тюмен, което изхвърли торба с около 90 000 долара, съобщи \"Раша тудей\". Парите са получени в кеш при продажбата на апартамент. Сумата обаче била скрита в необозначена торба, оставена непосредствено до други чанти, пълни с отпадъци. Така по невнимание доларите се озовали в контейнер, пътуващ за градското сметище. След като осъзнало грешката си, семейството се втурнало към завода за преработка на отпадъци в Тюмен, където започнало издирването на съкровището. След преравянето на близо 12 тона боклук сагата се увенчала с щастлив край - торбата с парите била открита и върната, макар от нея да се носела не особено приятна миризма.", "date": "2019.04.08", "title": " Изхвърлиха на боклука торба с 90 000 долара"}
{"url": "https://duma.bg/da-otgledash-dete-s-populyarni-lichnosti-n189220", "text": "10 популярни личности се включват в кампанията \"Да отгледаш дете...\", която започва по повод десетото юбилейно издание на \"Форум бременност и детско здраве\" на водещия здравен сайт Puls.bg. Инициативата ще се проведе на 20 и 21 април в НДК. Дни преди най-голямото специализирано събитие, посветено на бременността, раждането и грижата за детето, 5 майки и 5 татковци бяха попитани какво е най-трудното и най-забавното в родителството. В инициативата се включиха вокалистката на група \"Мастило\" Виктория Терзийска и музикантът Калин Вельов, които потърсиха отговора на следния въпрос: \"Ако родителството е мелодия, как би звучала тя?\" \"Сценичната треска е по-тежка от детските въпроси, защото комуникацията между родител и дете не трябва да е трудна\", категорична е Вики. Според Калин Вельов десетките въпроси на дъщеря му са далеч по-трудни. \"Сценичната треска рядко я усещам, а и мисля, че по-бързо се измъквам от нея\", смята музикантът.", "date": "2019.04.08", "title": " \"Да отгледаш дете...\" с популярни личности"}
{"url": "https://duma.bg/20-minutna-razhodka-svalya-nivata-na-stresa-n189221", "text": "Ако отделите 20 минути от деня си, за да се разходите или поседите на място, където се чувствате свързани с природата, ще направите достатъчно, за да понижите съществено нивата на стресовия хормон, съобщи \"Сайънс дейли\", позовавайки се на американско изследване. Целта на авторите му от университета на Мичиган е била да определят оптималната доза от приемането на т.нар. \"природно хапче\" в градска среда. \"Известно е, че времето, прекарано сред природата, понижава стреса. Но досега оставаше неясно колко точно е достатъчно. Резултатите от проучването ни показват, че за ефикасно понижаване на нивата на стресовия хормон кортизол, хората трябва да прекарват между 20 и 30 минути седнали или разхождайки се на място, на което се чувстват добре\", уточни Мери Каръл Хънтър от изследователския екип. \"Природните хапчета\" може да се окажат евтино средство за противодействие на неблагоприятните ефекти върху здравето от урбанизацията и заседналия начин на живот в помещения, белязан от постоянно взиране в екраните на телевизори, компютри и смартфони, смятат експерти.", "date": "2019.04.08", "title": "20-минутна разходка сваля нивата на стреса"}
{"url": "https://duma.bg/fantomni-bolki----------n189234", "text": "\"Фантомна болка\" е медицински термин, означаващ болката в отдавна ампутиран крак - да речем, в липсващия му палец, или сърбеж в дланта на ръката, липсваща поради небрежно боравене с механичен трион. Чувство за продължаващото съществуване на анатомичен орган, който отдавна си загубил, но оставил спомен за себе си и съхранен сякаш от старателен архивар някъде в потайно ъгълче на мозъка. Медицината обаче не е означила с термин душевните болки по онези, погълнати от суетите на деня, далечни цели и мечтания, болезненият спомен за загубени битки и погубени другари, за попилени по ветровете измамни надежди, които неусетно изтекоха като златен пясък между пръстите и останаха да съществуват само във фантомната реалност на сънищата.  През вековното ни и противоречиво битие от Бузлуджа до \"Позитано\" те са много - спомените за победи и поражения, за забравени обещания, променено или подменено бъдеще. Те наистина са много, фантомните болки от загубени по Пътя ценности, от онези попилени светли примери за беззаветно служене на един велик идеал и на понесените в негово име безпримерни мъки и изпитания. Но и порочно премълчаните грешки и грехове, белязали като километражни камъни стръмния ни път от Вчера към Утре... \"Ветровете на времето - казва една старинна еврейска поговорка - изсушават сълзите от Стената на плача. Изсушават ги, продължава поговорката, ала по камъните й остава солта...\" Солта като фантомна болка на камъните по разрушения Храм!  И моята душа е изпитвала и продължава да изпитва остра фантомна болка за зверски погубени спътници по стръмнините на един идеал, за предателства и словоблудни имитации на съпричастие, за подменени или забравени в крайпътните канавки ценности.  Една от тях, от моите фантомни болки:  ...Бях петнайсетгодишен, когато в тъмна нощ непознати и мълчаливи мъже, водени от шепота на баща ми, докараха с каруца и свалиха в нашия зимник сандъци с книги. Досещах се - местеха от скривалище на скривалище укривана от полицията нелегална литература.  От онази нощ започна моето самодейно и самотно ограмотяване - часове прекарвах в заключеното отвътре мазе, докато майка ми не затропа на вратата, че е време да си лягам. Четях, и четях, и четях! Запомнил съм заглавието на първата, най-първата си прочетена книга за Пътя, който ми предстоеше да измина - след безбройните ми Тарзани и Томсойери, пиратски набези и йо-хо-хо бутилки ром: \"МИХАИЛ БАКУНИН  - АЗБУКА НА КОМУНИЗМА\".  И тъй, започнах с \"Азбуката\", докато се науча да свързвам буквите й в думи и мисли, мислите в идеал, идеалът в партизански пистолет \"Валтер\" 9 мм, милиметрите - в дължината на въжето под случайно неупотребеното бесило на Сливенския затвор.  Оттогава знам колко непреодолима може да бъде притаената в душата болка по претърпени поражения и загубени хоризонти, но оцелели и в паметта на хората, и в онези умни книги, които мълчаливи мъже криеха из софийските зимници, по селски читалища, сеновали и сиромашки колиби. Къде са сега тези книги, къде е читалнята на \"Позитано\" и лампичките със синьо-зелени абажурчета на всяка масичка, и къде са двете мили библиотекарки, които ще ти донесат желаната може би стара, износена или обгоряла книга от онези сандъци в мазето - за да си спомним откъде сме тръгнали и какво сме попилели по Пътя? Няма ги нито библиотеката, нито читалнята, нито двете библиотекарки. Измислих ги - с тъга и носталгия. А бяхме четяща нация, може би една от най-четящите в Европа! Бяхме!  Помня възторга на Иля Еренбург, когато от просто любопитство надникна в една овчарска колиба някъде из Рила, и откри в дъното й грубо скована поличка с десетина книги. Тогава той написа, за да узнае светът, че България е онази грамотна страна, в която дори овчарите четат книги, докато стадото пасе! А къде са експонатите от десетките музеи на революционното движение, пръснати някога из; цялата страна и днес попилени из мазета и сметища - храна на плъхове и историческо безгрижие. Няма отговорен партиец деец, когото да не съм молил на  да се даде указание това разпиляно съкровище да бъде прибрано и докарано на \"Позитано\" - за онези времена, когато ще стане възможно да имаме Национален музей на революционното движение. Изслушваха ме учтиво - ние сме партия от учтиви и възпитани люде, но никой не си помръдна и пръста, за да спасим това, което е оцеляло. Или се срамуваме от нашето минало?  Тъжно ми е да го пиша - боли ме палецът на душата! А да помним миналото си - и славното, и не толкова - но да го помним е съдбовно!  Например паметта като нелечима фантомна болка, унаследена от Разгрома (Велислава Дърева, \"Атентатът'1925\"), обявеното военно положение и последвалото диво и кърваво клане, потресло цяла Европа. Тогава партията на българските комунисти бе практически напълно унищожена. Според авторитетни изследвания в цяла България оцелелите са между осемстотин и хиляда разпилени из страната случайно неоткрити и неразстреляни нейни членове. Това вече не беше онази влиятелна революционна организация, а спомен за нещо, което е било и повече не съществува! И при тези условия на повсеместен терор, през 1932-ра единствено СПОМЕНЪТ за тази несъществуващата партия спечели общинските избори в София, столицата на окървавена България. Уникален парадокс в политическото ни битие! Тя просъществува едва десетина дни, тази Софийска комуна, панически разтурена от правителството, което в смут обяви нови избори.  По различно време подобни фантомни комуни, незабавно смазвани от фашистката власт, изникнаха и гаснеха като мигащи звезди във Варна, Кюстендил, Ловеч, Нова Загора, Плевен, Самоков, Сливен, Карабунар... Толкова за силата, за спомена и фантомната болка на една наранена нация. Остава висящ въпросът: днешната партия на \"Позитано\" фантомен спомен за онази партия ли е, заздравяла рана, протеза на липсващ крак или е съвършено друг политически субект, чиято единствена красива и далечна цел е лелеяно мнозинство в Парламента?  И имаме ли визия какво искаме да постигнем отвъд тях, отвъд поредните избори и отвъд хоризонта - там където се ражда дъгата?  Времената се менят, оста на Земята е променила наклона си и звездата, към която сме се стремели някога, вече не е на същото място в политическото пространство. В астрономията това явление се нарича  \"паралакс\". И това, към което сме стремели вчера, не е същото, към което ще се стремим утре. Кое е то, бъдещето на нацията в нашите представи и как го формулираме? Защото способността да се променяш, без да изневериш на същността си, е основа на еволюцията - и при живите организми, и в политиката. И като наричаме партията си \"столетница\", какво означава онова ритуално ежегодно възкачване на десетки хиляди хора на Бузлуджа - тържество на една обновена партия с далечно минало и далечни исторически цели или панихида за мъртви идеали?  Толкоз. Боли ме палецът на душата.        ", "date": "2019.04.08", "title": "Фантомни болки                                     "}
{"url": "https://duma.bg/datata-n189229", "text": "МЕЖДУНАРОДЕН ДЕН НА РОМИТЕ. Обявен е от ООН и ЕС през 1992 г. по предложение на Международната организация на ромите \"Романо юнион\". На тази дата са освободени ромите от концентрационния лагер Аушвиц в края на Втората световна война. На 8 април 1971 г. в Лондон се провежда Първият международен конгрес на ромите. МЕЖДУНАРОДЕН ДЕН ПРОТИВ ГЕНЕТИЧНОТО МОДИЦИФИРАНЕ НА ОРГАНИЗМИ. ГМО e организъм, чийто гени са умишлено променени от човека. Като синоним се използва понятието трансгенен организъм. ГМО най-често се използват при модификация на микроорганизми за производство на желани химични субстанции или при модификация при земеделски култури с цел придобиване на повишена продуктивност, желано качество или устойчивост към болести, неприятели, пестициди и пр. 1848 - УМИРА ГАЕТАНО ДОНИЦЕТИ, ИТАЛИАНСКИ КОМПОЗИТОР (Р. 1797 Г.). Композира около 75 опери, 16 симфонии, 19 струнни квартета, 193 песни, 45 дуета, 3 оратории, 28 кантати, инструментални концерти, сонати и др. Най-популярни от музикалните му творби са \"Любовен еликсир\" (1832), \"Лучия ди Ламермур\" (1835), \"Фаворитката\" (1840), \"Дон Паскуале\" (1834). 1905 - УМИРА ЙОСИФ (ЙОСИП) ЩРОСМАЙЕР, ХЪРВАТСКИ ЕПИСКОП (Р. 1815 Г.). Теолог и меценат, изтъкнат политически и обществен деятел. Хърватският народ го почита като \"баща на отечеството\". Прави специално изложение до папския държавен секретар, в което одобрява Руско-турската освободителна война, по-късно се застъпва за Санстефанска България. Подпомага лечението на ранени български войници по време на Сръбско-българската война (1885). Почетен член на Българското книжовно дружество (БАН). 1973 - УМИРА ПАБЛО ПИКАСО, ИСПАНСКИ ХУДОЖНИК (Р. 1881 Г.). Занимава се с живопис, керамика, колажи, графика и пр. Изключително продуктивен. Създател е на кубизма (заедно с Жорж Брак), преминава и през сюрреализма, влияе върху развитието на изобразителното изкуство на XX в. Фамилията Пикасо е от италиански произход, на испански се произнася с ударение на \"а\", но тъй като художникът живее дълго време във Франция, започват да произнасят името му по френски маниер с ударение на \"о\". Най-добрият художник за последните 100 години, най-скъпият и най-краденият. Активен участник в движението за мир. 1986 - МИХАИЛ ГОРБАЧОВ ЗА ПРЪВ ПЪТ УПОТРЕБЯВА ДУМАТА \"ПЕРЕСТРОЙКА\". Това става по време на посещение в автомобилните заводи в гр. Толиати. Визитата е свързана с идеята \"Авто ВАЗ\" да се превърне в индустриално-технически колос, който да достигне американците в областта на автомобилостроенето. Това не стана, но думите и действията на Горбачов дават началото на сериозни процеси в световен план.", "date": "2019.04.08", "title": "Датата"}
{"url": "https://duma.bg/pasi-iska-yadreno-orazhie-vlastite-malchat-n189233", "text": "\"Като цяло на Балканите трябва да има ядрено оръжие. Военните специалисти трябва да кажат дали то да е на север или на юг от Дунав, но ние в България това, от което имаме нужда със сигурност, са нови военноморски бази. Ако тези военноморски бази бъдат оборудвани с ядрено оръжие, това наистина ще бъде едно спокойствие, защото ядреното оръжие е едно много спокойно оръжие. Превантивната роля на атомното оръжие е изключително силна\", каза председателят на Атлантическия клуб Соломон Паси. За втори път в рамките на десетина дни Паси предлага разполагането на ядрено оръжие на Балканите, но за първи път иска откриването на нови военноморски бази в България с ядрено оръжие в тях. И в двата случая липсва реакция както на министър-председателя, така и на военния министър. Което означава, че Бойко Борисов и Красимир Каракачанов подкрепят ядрената реторика на председателя на Атлантическия клуб, но не смеят публично да застанат зад нея. До момента НАТО не е излизал с такава екстремистка позиция. Но официално заявеното намерение на пакта както да увеличи военната си ескадра в Черно море, така и да влезе в Азовско море чрез Украйна подсказва, че Паси е вестоносецът, сондиращ реакциите на общественото мнение в региона. Паси изпълни ролята на вестоносец и в навечерието на британско-американската операция \"Шок и ужас\" през 2003 година. Тогава външният министър на НДСВ първи поиска изпращане на български военен контингент в Ирак, срещу което обещаваше връщане на милиардния иракски дълг на България и танкери с евтин иракски петрол.     Резултатът от лъжите на Паси е печално известен - 13 български войници загинаха в иракската пустиня, Ирак не ни върна и един цент, а иракският петрол се оказа мит.  Войната срещу Ирак погази международното право, защото военните действия на САЩ и Великобритания не бяха одобрени с валидна резолюция на Съвета за сигурност на ООН. Тогава Паси пак ни убеждаваше в прогресивния характер на тази война, която щяла да демократизира не само Ирак, но и Близкия изток. Вместо това резултатът е над 200 000 убити в Ирак, опустошителни войни в региона, пълна разруха на няколко арабски страни и раждането на \"Ислямска държава\". Само пет години след иракската касапница инициаторите на войната - президентът Джордж Буш-младши и британският премиер Тони Блеър, се извиниха за грешното си решение, оправдавайки се с невярната разузнавателна информация за химическите оръжия на Саддам Хюсеин. Но премиерът Симеон Сакскобургготски, външният министър Соломон Паси и президентът Георги Първанов не се покаяха за решението си да подкрепят войната и изпратят пушечно месо в Ирак.   Паси не само сондира реакциите на приспаната ни нация, но и показва тотално непознаване на Договора за неразпространение на ядрените оръжия, под който стои и подписът на България. В член 2 на договора четем това: \"Всяка държава - страна по договора, непритежаваща ядрено оръжие, се задължава да не приема нито пряко, нито косвено предаването от когото и да било на ядрено оръжие или на други ядрени взривни съоръжения, както и контрол над такова оръжие или взривни съоръжения, да не произвежда и да не придобива по какъвто и да било друг начин ядрено оръжие или други ядрени взривни съоръжения...\" Ако за Соломон Паси е нормално да гази международното право, мълчанието на българското правителство за скандалните изявления на председателя на Атлантическия клуб е тревожен сигнал. Отказът на всички държавни институции да реагират на ядрената реторика на шефа на Атлантическия клуб е плашещ.   Затова очакваме реакцията на българския държавен глава. В качеството си на върховен главнокомандващ президентът повече не може да отминава екстремисткия призив на Паси за нови военноморски бази по черноморското ни крайбрежие с ядрено оръжие в тях.                                 ", "date": "2019.04.08", "title": "Паси иска ядрено оръжие,  властите мълчат"}
{"url": "https://duma.bg/detski-praznik-s-ruskata-animatsiya-na-shipka-34-n189226", "text": "Представителството на Россотрудничество в България организира в Руския културно-информационен център детски празник по случай Деня на руската анимация, който ще се състои на 9 април в 13.30 ч. Ученици от българските училища с изучаване на руски език ще бъдат запознати с историята на руската анимация. В СССР първата студия за анимация - \"Съюзмултфилм\", се появява през 1936 г. и създава забележителни, добри, носещи съзидателни идеи мултфилми-приказки за деца. Почти всеки руски анимационен филм е малка притча, която ни кара да се замислим, да погледнем от друг ъгъл себе си и постъпките си. Освен това на децата ще бъдат прожектирани класически съветски и съвременни руски мултфилми, създадени през различни години. В събитието ще вземат участие ученици от началните класове на 133 средно училище \"А.С. Пушкин\" и възпитаници на Руския лицей в София, научи ДУМА от организаторите.", "date": "2019.04.08", "title": "Детски празник с руската анимация на \"Шипка\" 34"}
{"url": "https://duma.bg/nek-iska-20-na-sto-po-skap-tok-za-bita-n189248", "text": "Националната електрическа компания е поискала от 1 юли токът за битово потребление и за малките фирми да поскъпне с близо 20% , става ясно от доклада на компания до КЕВР. Според документа прогнозната средна покупна цена на тока за бита и регулирания пазар от първи юли е 151 лева за мегават, което е с близо 20% повече от утвърдената в момента цена. Засега това е най-високото заявление, внесено в Комисията за енергийно и водно регулиране. В края на март предложение за новите цени на тока внесоха и от трите електроразпределителни дружества. Най-голямо увеличение са поискали от ЧЕЗ - с близо 9%. От EVN предлагат токът да поскъпне с 4 на сто, а от \"Енерго-Про\" - с 1,7%. Енергийният регулатор ще вземе окончателно решение за цените на тока в края на юни. Междувременно стана ясно, че по данни на Електроенергийния системен оператор (ЕСО) България е изнесла близо 60% повече ток през първото тримесечие на тази година спрямо същия период на миналата година. За първите три месеца на годината износът възлиза на 1 705 787 мегаватчаса (MWh), докато за аналогичния период на 2018 г. експортът на ток от страната ни е бил 1 067 280 MWh, което е ръст от 59,83%, твърдят от ЕСО.  В същото време има и цялостен ръст на произведеното електричество у нас за периода. Той възлиза на 4,34% спрямо първото тримесечие на 2018 г. В същото време потреблението в страната за периода е намаляло на годишна база с 0,95 пункта. За първите три месеца на годината са изразходени 11 050 194 MWh ток, докато през аналогичния период на изминалата година потребеното количество електроенергия е било 11 155 645 MWh. Увеличава се и произведената електроенергия от базовите мощности като АЕЦ \"Козлодуй\", ТЕЦ \"Марица-изток 2\" и т. нар. американски централи - ТЕЦ ДЕЙ И ЕС Гълъбово и ТЕЦ \"Контур Глобал Марица изток 3\". Ръстът е от 7,63 на сто. Ако от началото на 2019 година до 31 март от тях са произведени общо 11 067 624 MWh, то за аналогичния период на 2018 г. произведеният ток е бил 10 282 724 MWh.  Ръст с 8,15 пункта отбелязва делът на възобновяемите енергийни източници (ВЕИ) в преносната мрежа. През първото тримесечие на годината те са произвели 332 452 MWh, докато за аналогичния период на 2018 г. делът на ВЕИ в преносната мрежа е бил 307 404 MWh, показват още данните на ЕСО.", "date": "2019.04.08", "title": "НЕК иска 20 на сто по-скъп ток за бита"}
{"url": "https://duma.bg/elitsa-kostova-bie-v-bogota-n189203", "text": "Елица Костова (№236) преодоля I квалификационен кръг на турнира по тенис в Богота ($250 000). Българката обърна със 6:7 (8), 7:5, 6:0 Зоуи Хайвс (Авл, №202) за 2:33 ч. и във финала на пресявките игра снощи с Ирина Мария Бара (Рум, №162).", "date": "2019.04.08", "title": "Елица Костова бие в Богота "}
{"url": "https://duma.bg/stoycho-stoev-nahokal-igrachite-na-ludogorets-n189205", "text": "ЦСКА-Сф оцеля в Разград и завърши 0:0 в мач от II кръг на плейофите. Така \"червените\" не успяха да застигнат Лудогорец на върха в класирането, като \"орлите\" запазиха 3 т. аванс, а до края на шампионата остават 8 кръга. И двата тима обаче имат по 2 мача с Левски, както и пряка среща на \"Армията\" и битката за титлата се очертава да е по-интересна от всякога. Пред 6000 души на \"Лудогорец Арена\" \"червените\" пропиляха няколко възможности в първите 20 мин. Второто полувреме обаче Витаутас Черниаускас, заключи вратата си и ЦСКА-Сф стигна до точката. Това беше втори мач между двата тима в Разград за 4 дни, като в сряда футболистите на Любо Пенев биха с 1:0 за купата. Другото положително за столичани бе, че и в двете срещи в Разград не допуснаха гол. Румънецът Клаудиу Кешерю (87) се разписа във втория мач, но попадението му беше отменено заради засада. \"Двата отбора играха добре. Имаше стойностен футбол. Усети се умората и Лудогорец ни натисна. Все пак не играем срещу слаб отбор. Лудогорец от доста години има изграден отбор, с качествени състезатели. Не казвам, че не съм доволен от моя отбор. Просто трябваше да отбележим гол. Така точките щяха да бъдат други. Искам такъв отбор да виждам - с нападателен футбол\", заяви Пенев. \"Съжалявам, че ги изпуснахме. Второто полувреме стояхме по-добре. Първото това беше имитация на Лудогорец. Бях малко по-нервен, не бях спокоен в съблекалнята. Доста отдавна не ми се беше случвало. Радвам се, че второто полувреме беше коренно различно. Трябва да съжаляваме. Липсата на някои футболисти си оказа влияние. В офанзивен план ресурсите ми бяха ограничени. Със Станислав Манолев говорих лично. Мое е решението да не е в групата. Той не заслужаваше помията, която се изля върху него. Реших да му спестя нова такава\", каза треньорът на Лудогорец Стойчо Стоев. \"Скрихме топката на ЦСКА-Сф. Ако футболистите играят както могат, няма да бъде проблем да спечелим шампионската титла. Атаките на ЦСКА-Сф по съдиите преди мачовете е тактика, за да оказват натиск. Тя не е от вчера. Атаките по нас също. Свикнали сме и затова рядко отговаряме. Не коментираме отсъжданията на арбитрите. Мога да кажа много случаи, когато сме ощетени\", обяви изпълнителният директор на Лудогорец Ангел Петричев.", "date": "2019.04.08", "title": "Стойчо Стоев нахокал играчите на Лудогорец"}
{"url": "https://duma.bg/10-000-e-magazina-sa-registrirani-v-nap-n189245", "text": "10 000 са електронните магазини у нас, които са се регистрирали в приходната агенция. От 1 май всеки ще може да провери дали сайтът, от който пазарува, е легален и плаща данъци. Оттогава за гражданите ще бъде достъпен регистърът в НАП на интернет търговците, съобщиха от приходната агенция. Изискване за тях е освен да се регистрират базата данни и интерфейсът им да са на български. Търговията се извършва на територията на страната, а при проверка няма логика служител на НАП да превежда. С нововъведенията личните данни на хората ще са защитени, като само част от тях ще постъпват в НАП, а чувствителната информация ще бъде защитена, коментира Веселин Трифонов от НАП.", "date": "2019.04.08", "title": "10 000 е-магазина са регистрирани в НАП"}
{"url": "https://duma.bg/deyvid-malpas-stava-prezident-na-sb-n189246", "text": "Зам.-министърът на финансите на Съединените щати Дейвид Малпас беше избран единодушно от Съвета на директорите за президент на Световната банка. В официално съобщение на банката се казва, че Дейвид Малпас ще е президент за 5-годишен срок от вторник, 9 април. 63-годишният Малпас беше номиниран за позицията от американския лидер Доналд Тръмп през февруари. По традиция, на този пост се назначава американец. Малпас е известен с консервативните си възгледи и неведнъж е критикувал Световната банка, отбелязват информационните агенции.  Малпас беше единственият кандидат за поста и номинацията му от страна на Тръмп през февруари предизвика опасения, че той като отявлен критик на банката ще омаловажи мисията на институцията. 63-годишният финансист неведнъж е заявявал, че заемодателската практика на Световната банка е корумпирана и неефективна. Освен това се е оплаквал, че институцията е твърде щедра към Китай. Мнозина експерти са критикували остро Малпас, изтъквайки неспособността му да предвиди световната финансова криза по времето, когато е бил начело на фалиралата инвестиционна банка \"Беър Стърнс\". Той ще поеме поста от Кристалина Георгиева, която временно заемаше длъжността.", "date": "2019.04.08", "title": "Дейвид Малпас става президент на СБ"}
{"url": "https://duma.bg/novi-ognishta-na-ptichi-grip-v-asenovgrad-i-krumovo-n189255", "text": "Нови огнища на птичи грип засече Българската агенция за безопасност на храните (БАБХ) в Асеновград и село Крумово. Пробите са потвърдени. Засегнатите птици са кокошки носачки. На този етап няма засегнати хора и няма опасност за потребителите. Яйцата не са опасни за човешка консумация. Евентуално заразяване може да стане при пряк контакт с болни птици. За да се предотврати вероятността за разпространяване на заболяването при други птици, агенцията изтегля от търговската мрежа яйцата от засегнатите ферми. Огнищата се ликвидират, за да се пресече разпространението на инфекция сред птиците в района. След това обектите ще се почистят и дезинфектират. 60 тона хранителни стоки с неясен произход или изтекъл срок на годност са заловили съвместно полицията, данъчните и БАБХ. Те са намерени в складове на фирма за производство на млечни и месни продукти в няколко града в страната. Иззети са сухо мляко, около 12 тона месо и колбаси с изтекъл срок на годност, а в един от складовете е имало разлика в касовата наличност. Два от складовете, които са били проверени, са се оказали незаконни, обясняват от МВР. Негодните храни ще бъдат унищожени. \"Става дума за много голямо количество - около 60 тона млечни и месни продукти. Около 47 тона от тях са без документи за произход към момента на извършване на проверките и на инвентаризациите. Другото смущаващо е, че около 12 тона от храните са очевидно с изтекъл срок на годност\", заяви говорителят на НАП Росен Бъчваров.", "date": "2019.04.08", "title": "Нови огнища на птичи грип - в Асеновград и Крумово "}
{"url": "https://duma.bg/sledyat-s-dronove-stroitelstvoto-na-hemus-n189247", "text": "Държавната компания \"Автомагистрали\" ЕАД, която ще изгражда новите 134,14 км от \"Хемус\", планира да купи и високотехнологична лазерна технология, с която може да се контролира строителството от въздуха. Тя ще улесни значително и процеса на проектиране и ще съкрати времето, необходимо за неговото извършване, съобщиха от регионалното министерство. Фирмата разширява наличната си строителна и транспортна техника с 20 тежкотоварни автомобила и 11 тежки строителни машини като булдозери, колесни багери, верижни багери, челни товарачи, валяци, комбинирани багери. Сред най-впечатляващите машини е 40-тонният булдозер, разработен в Япония. \"Той е толкова мощен, че може да прегази танк. Не му отстъпват по сила и новите верижни багери с тегло 36 т. и 22 т. Кофата на такъв багер поема скалата като пясък, казва главният инженер на фирмата Евгени Генчев. За покупката се използват средства на \"Автомагистрали\" ЕАД. Отпуснатите от правителството 1,124 млрд. лв. без ДДС за изграждане на новите 134,14 км са по сметка на МРРБ в БНБ и от тях не може да се плаща авансово, а само срещу свършена работа. Изграждането на новите 134,14 км от \"Хемус\" бяха възложени на \"Автомагистрали\" ЕАД през декември 2018 г. от Агенция \"Пътна инфраструктура\" с договор по т.нар. \"ин хаус\" процедура, предвидена в Закона за обществените поръчки. Тогава фирмата бе обвинена, че няма достатъчно техника да изпълни заданието. Очаква се строителството на новия участък да започне през пролетта на 2019 г.", "date": "2019.04.08", "title": "Следят с дронове строителството на \"Хемус\""}
{"url": "https://duma.bg/110-hil-nashentsi-otivat-v-chuzhbina-za-velikden-i-gergovden-n189256", "text": "Над 550 хил. българи ще пътуват по време на предстоящите празници Великден и Гергьовден. Близо 110 хил. от тях ще отидат в чужбина - основно в съседните Гръция, Македония и Сърбия, където също се отбелязват тези празници. Това прогнозира пред ДУМА директорът на Института за анализи и прогнози на информационната среда в туризма доц. Румен Драганов. \"Очертават се доста интензивни дни около Великден и майските празници. Събират се общо около 11 дни - от Разпети петък до Гергьовден. И се очаква да има и много сливания на почивните дни, за да използват гражданите този период за почивка. Много от хотелите по Черноморието са подготвени за този период\", каза Драганов. По неговите думи хотелиерите очакват не само гости от България, но и от чужбина. Между 140-170 хил. чуждестранни посетители ще влязат у нас през този период. Прогнозата е, че най-много гости ще има от Румъния. Страната ни ще посетят и туристи от Македония и Сърбия. В последните години по време на тези празници забелязваме и много туристи, които идват от Европа - Германия, Австрия, Испания, Италия, за да видят тази тържественост на празника у нас, който се чества по различен начин от католиците, обясни експертът.", "date": "2019.04.08", "title": "110 хил. нашенци отиват в чужбина за Великден и Гергьовден"}
{"url": "https://duma.bg/yoana-ilieva-specheli-svetovnata-kupa-na-sabya-n189196", "text": ". През тази година Йоана спечели 3 състезания от веригата, записа 1 второ и 2 трети места, като бронзовият медал в Торун я прави недостижима на върха. „За нас това е голям успех“, коментира от Полша президентката на Българска федерация по фехтовка Величка Христева. „Йоана продължи серията си от добри класирания през годината. България не е имала подобен успех от времето на Васил Етрополски, а последният ни медал от Световно първенство е през 1987 г. Така че наистина имаме повод за радост и за гордост“, завърши тя. 17-годишната Йоана участва във възрастовата група до 20 години за пръв път, но показа невероятен дух. За представянето си на Световното първенство в Полша и спечелването на Световната купа тя получи поздравления от легендата на българската фехтовка Васил Етрополски и от директора на фехтовална академия „Васил Етрополски“ Запрян Ванчев. ", "date": "2019.04.08", "title": "Йоана Илиева спечели Световната купа на сабя"}
{"url": "https://duma.bg/mariya-ilieva-predstavya-noviya-si-album-s-turne-n189216", "text": "Кралицата на съвременната българска поп музика обяви датите на националното си турне \"Всичко - най-доброто от Мария Илиева\". Звездата ще зарадва ценители на 9 юли в Античния театър на Пловдив, 14-и и 16-и юли в Летните театри на Бургас и Варна и с кулминация на 22-ри октомври в зала 1 на НДК. Публиката ще има възможност да се наслади на най-големите хитове на певицата, представени по нов и мащабен начин. На сцената до Мария ще са нейните музиканти Георги Янев (музикален директор и китарист), Мартин Ташев (тромпет и вокали), Милен Кукошаров (аранжименти и клавишни), Васил Вутев (барабани), Младен Димитров (перкусии, програминг и синтезатор), Евден Димитров (бас китара). Певицата обещава и изненади, които ще разкрие постепенно. \"Отдавна не съм правила толкова мащабни проекти\", сподели Мария. И добави: \"Това ми даде време да обмисля спокойно цялостния спектакъл, както и всеки детайл в него. Предстои нещо грандиозно и запомнящо се!\" Билетите за концертите са вече в продажба в търговската мрежа и онлайн от Eventim. https://www.youtube.com/stereoroom", "date": "2019.04.08", "title": " Мария Илиева представя новия си албум с турне"}
{"url": "https://duma.bg/vada-sprya-nasha-shtangistka-na-evropeyskoto-n189191", "text": "Световната антидопингова агенция (ВАДА) спря Мая Иванова (55 кг) от участие на Европейското първенство по вдигане на тежести в Батуми, Грузия. Българката попадна сред 40-те тежкоатлети, които в последния момент не бяха допуснати до подиума. Според специализирания сайт \"Inside the Games\" те са станали жертва на технологичен проблем в системата на ВАДА. Същата съдба е сполетяла други 70 щангисти за световното миналата есен в Ашхабад. Международната федерация обаче не приема този факт за достатъчно основание за участието им, тъй като се позовава на своите разпоредби, в които няма описан подобен прецедент със системата на ВАДА. Същият проблем сполетя наскоро колоездачи от Дания, Белгия и Германия, както и лекоатлети от Великобритания. Иванова е попаднала в заплетен случай по отношение \"известяването на ВАДА\" за нейното местонахождение при внезапен допинг контрол. Според старши треньора на националния отбор Иван Иванов от наша страна всичко е извършено според разпоредбите и заявката е пусната навреме, но софтуерен проблем е попречил тя да бъде получена своевременно. Хасковлийката беше надежда за медал, след като в предварителните заявки делеше първата позиция с още две щангистки. На старта на европейското България заслужи два сребърни медала. Донесоха ги 17-годишните Ивана Петрова (45) и Ангел Русев (55). Дебютантката Петрова събра двубой от 158 кг след 69 кг в изхвърлянето и 89 кг в изтласкването. В първото упражнение българката заслужи бронзово отличие, а във второто златно. Шампионка стана Сазие Ердоган (Тур) със 163 кг (75+88), а трета е Юлия Асаенок (Блрс) със 150 (69+81). Русев пък приключи с 256 кг (110+146). Русенлията беше четвърти в изхвърлянето, но взе златния медал в изтласкването със 146 кг. Постиженията му във второто упражнение и в двубоя са световни рекорди за кадети. Европейски шампион стана италианецът Мирко Скарантино с 261 кг (116+145), а бронза измъкна Муамер Шахин (Тур) с 247 (112 и 135). Бронзовата медалистка от миналата година в кат. до 48 кг Даниела Пандова (сега 49 кг) завърши седма с двубой от 161 кг (70 и 91). Българката вдигна с 4 кг по-малко от преди 12 месеца в Букурещ. В Батуми шампионка стана Елена Андриес (Рум) със 190 кг (87+103). ", "date": "2019.04.08", "title": "ВАДА спря наша щангистка на европейското"}
{"url": "https://duma.bg/ninova-shte-nastoyava-pred-ksns-za-nov-antikoruptsionen-zakon-n189282", "text": "С три конкретни предложения за реформи в борбата с корупцията влезе на заседанието на КСНС лидерът на БСП Корнелия Нинова. Консултативният съвет при президента започва в този час. Трябва ни истински закон за борба с корупцията. Сега имаме един, написан набързо, а резултати - няма, коментира Нинова преди началото на заседанието. Тя обяви, че ще предложи да бъде постигнат консенсус за изработването на нов антикорупционен закон. Ще настоява още 10-15 човека, които са независими от политическите партии, да оглавят борбата с корупцията.  Третото й предложение ще е да има засилен контрол върху действията на главния прокурор. Нинова държи още да бъдат изработени правила за избор на двамата европейски прокурори, които ще работят в България. Депутатите от БСП няма да се върнат в парламента до евровота, добави лидерът на социалистите.  ", "date": "2019.04.08", "title": "Нинова ще настоява пред КСНС за нов антикорупционен закон"}
{"url": "https://duma.bg/maritsa-s-peta-poredna-titla-n189197", "text": "Марица стана шампион в Националната волейболна лига (НВЛ) при жените за пета поредна година. Пловдивчанките заслужиха титлата след 3:0 успеха над Левски във финалния плейоф. В третия мач момичетата на Иван Петков биха с 3:1 гейма (15, -21, 18, 15). Двубоят в зала \"Сиконко\" в София беше интересен, но по-големият опит на Марица се оказа решаващ. \"Сините\" бяха конкурентни само във втората и третата част, когато концентрацията на маричанки не беше на най-високо ниво. Постижението на пловдивчанки обаче е забележително, след като тимът загуби само 2 гейма през сезона. Отборът няма загуба в НВЛ от 14 ноември 2015 г. Тимът е в серия от 78 поредни победи, а всички 5 поредни титли са спечелени в София. \"Очаквах нашия отбор да има проблеми някъде. Мисля, че повече ние си ги създаваме, без да подценявам конкуренцията. След края на европейските турнири в нашия отбор се получи лек спад. Щастлив съм от титлата и много се радвам\", каза треньорът Петков, който е и национален селекционер на жените. \"За нашето първенство това не е голяма гордост, защото нямаме достоен конкурент. Макар, че Левски определено бяха достоен съперник. Липсата на конкуренция ни повлия на мотивацията и на нагласата. Знаем, че ще спечелим, че крайният резултат ще бъде положителен, но това не ни дава право да се отпускаме\", обяви капитанката Нася Димитрова, която премина от Левски в Марица преди 2 години.", "date": "2019.04.08", "title": "Марица с пета поредна титла"}
{"url": "https://duma.bg/mvr-ukrepva-granitsata-s-gartsiya-zaradi-migranti-n189264", "text": "Армията може да се включи в опазването на границата с Гърция, заяви министърът на вътрешните работи Младен Маринов. Повод за изказването му е засиленото полицейско присъствие по граничните райони с южната ни съседка, където са командировани и екипи на жандармерията. Причина за тези действия са проблемите с мигранти близо до Солун, за да бъде предотвратена евентуална мигрантска вълна към България. Имаме и разработен план за действие при кризи, декларира министърът и успокои, че обстановката е под контрол. По информация на Маринов групата мигранти, която има намерение да тръгне към Северна Македония, е около 600-700 души. Той уточни, че и на българо-сръбската граница полицейските патрули са усилени. Междувременно мигрантите, които си направиха импровизиран палатков лагер край официалния бежански център \"Диавата\" край Солун, започнаха да се разотиват. Хората, повечето с деца, пристигнали преди няколко дни в района, подведени от анонимно съобщение в социалните мрежи, че Балканският маршрут е отворен и неправителствени организации са готови да посрещнат мигрантите в Северна Македония, след което да им помогнат да се придвижат към вътрешността на Европа. Мигрантите на няколко пъти се опитали да стигнат до граничния пункт \"Идомени\", за да влязат в Северна Македония. В опит да спрат огромното множество в събота гръцките сили за сигурност използваха сълзотворен газ и се стигна до сблъсъци, при които мигрантите замеряха органите на реда с камъни и бутилки. При стълкновенията пострада и фотожурналист. Гръцкият министър на защитата на гражданите Олга Геровасили изрично подчерта, че границите няма да бъдат отворени. Тя призова мигрантите да не рискуват привилегиите, които са получили в бежанските лагери, и да не използват децата си като жив щит, само защото някакви трафиканти на хора са им продали фалшива надежда. Вътрешният министър на Северна Македония заяви, че Скопие е подсилило охраната по границата.  След дълги преговори и убеждаване мигрантите от палатковия лагер се съгласили да напуснат и около 300 души вече били извозени с автобуси до лагерите, в които били настанени първоначално.", "date": "2019.04.08", "title": "МВР укрепва границата с Гърция заради мигранти "}
{"url": "https://duma.bg/prepravyat-zakon-zaradi-rokadi-v-kpkonpi-n189262", "text": "Спешни промени в антикорупционния закон предвиждат председателят на КПКОНПИ да няма юридическо образование, каквото е изискването сега. Управляващите не дадоха обяснения, но вероятно подготвят почвата за смяната на компрометирания шеф на КПКОНПИ Пламен Георгиев с вече набелязан кандидат от ръководството на ДАНС или Националното бюро за контрол на СРС, който не е юрист. В момента начело на ДАНС е Димитър Георгиев, а заместниците му са Недялко Недялков и Николай Ненков.  Вносители са шефът на правната комисия Данаил Кирилов, който към онзи момент беше номиниран за правосъден министър, а в петък беше избран, и депутатът от НФСБ Християн Митев. Текстовете са внесени, часове след като Бойко Борисов призова Георгиев и другите магистрати със съмнителни имотни сделки да подадат оставка или да излязат в отпуск. Пламен Георгиев избра второто, а БСП настоя парламентът да го отстрани от поста. Според източници от мнозинството премиерът е побързал с оттеглянето на Георгиев заради изявлението на президента Румен Радев, че е снел доверието си от него и дори не го поканил на свикания за днес КСНС заради корупцията по високите етажи на властта.  Кирилов и Митев предлагат начело на КПКОНПИ да е човек, завършил каквато и да е магистратура, стига да има 10-годишен стаж в службите за сигурност, 5 от които на ръководна длъжност. \"Целим постигането на огледалност и симетрия на изискването за вида стаж на председателя на КПКОНПИ с изискванията за стаж на председателя на ДАНС и на членовете на Националното бюро за контрол на СРС\", гласят мотивите към промените. През уикенда Кирилов отрече това да е свързано с проверката срещу антикорупционния шеф. \"Няма личен подтекст в това предложение, не е свързано със скандала с Пламен Георгиев. Това е резултат от анализа на едногодишната дейност на КПКОНПИ и това предложение произхожда от самата комисия. С колегите го обсъдихме и го подписахме миналата седмица. Не сме знаели каква ще е динамиката с казуса с Георгиев. Просто съвпаднаха датите\", оправдаваше се Кирилов в тв интервю. ГЕРБ представиха вчера мотото си за евровота - \"Европа ни чува\". По думите на председателя на СОС Елен Герджиков то не е обещание, а \"оценки на времето и конкретни предизвикателства, които стоят пред българското общество\".", "date": "2019.04.08", "title": "Преправят закон заради рокади в КПКОНПИ"}
{"url": "https://duma.bg/krazhba-na-markata-%E2%80%9Ekoalitsiya-za-balgariya%E2%80%9D-n189265", "text": "БСП обвини АБВ в кражба на марката \"Коалиция за България\". Вчера секретарят на ИБ на левицата Вяра Емилова и адвокат Аглика Виденова внесоха в ЦИК доказателства, че социалистическата партия е  притежател на името на коалицията. То е познато, утвърдено и в цялото общество се свързва 20 г. единствено и само с БСП, се казва в позиция на партията. Съгласно закона това включва правото на притежателя й да я използва, да се разпорежда с нея и да забрани на трети лица без негово съгласие да го използват. Желанието на АБВ да регистрира коалиция със същото наименование има за цел единствено да въведе в заблуждение и да доведе до объркване на избирателите, които ще гласуват в престоящите избори за ЕП, коментират от БСП. Това е нарушение на основните принципи за справедлив изборен процес съгласно Изборния кодекс на страната и следователно не трябва имитираща коалиция да бъде регистрирана в ЦИК, категорични са от \"Позитано\" 20. \"Коалиция за България\" е създадена през 1999 г. от БСП  и други по-малки, идейно близки партии, се припомня в позицията. До 2014 г. обединението е участвало във всички проведени вотове. Това са парламентарните избори през 2001 г., 2005 г. и 2009 г., президентските през 2001 г.и 2006 г., евровотът през 2007 г., 2009 г. и 2014 г., местните избори през 2003 г., 2007 г. и 2011 г. и в стотици нови и частични избори извън редовните местни. От БСП обръщат внимание, че с регистрацията на \"Коалиция за България\" за участие в изборите за ЕП ще бъдат нарушени Изборният кодекс, Законът за политическите партии, Законът за защита на конкуренцията, Наказателният кодекс, Законът за марките и географските означения и редица европейски нормативни актове. Социалистите призовават ЦИК да се съобрази с изложените аргументи и българското законодателство и да не допуска до регистрация коалиция от партии с наименование \"Коалиция за България\" за участие в евроизборите за през май 2019 г. БСП се обявява категорично против подобна практика за разрушаване на демократичността и опорочаваща изборния процес и ще защитава праватa си пред съда и всички международни органи и институции. Междувременно лидерът на АБВ Румен Петков внесе в ЦИК документите за регистрация за европейските избори. Ако на БСП много им липсва марката \"Коалиция за България\", сме готови да обсъдим тяхното приемане в нея, дебелашки се пошегува той след протеста на БСП за откраднатата марка. \"Ще ги посъветвам да се вгледат в предшественика. Ленин стиска каскета и никой не му го краде. На тях все някой нещо им краде\", коментира Петков. ", "date": "2019.04.08", "title": "Кражба на марката „Коалиция за България”"}
{"url": "https://duma.bg/protestirashtite-sreshtu-zlaten-vek-se-sreshtat-s-premiera-n189263", "text": "Представители на инициативния комитет \"Лозенец\", който от години води борба срещу строежа на небостъргача \"Златен век\" на фирма \"Артекс\", са поканени на среща при премиера Бойко Борисов. Протестиращите обявиха, че ще настояват да бъдат изпълнени всички искания около казуса с небостъргача. \"Това са искания, за които се борим всички заедно повече от година и половина - с протести, жалби или писма, адресирани до всички институции и политици\", припомнят недоволните. Жители на района излязоха на поредния си седми протест срещу строежа миналата сряда и призоваха той да бъде спрян. Това стана в четвъртък по нареждане на Борисов и след открити нарушения от ДНСК. Въпреки това обаче в петък строителството не беше спряно, алармираха столичани.  Едва в събота от \"Артекс\" изпратиха съобщение до медиите, че преустановяват строителството. Оттам обясниха дейността си с необходимостта от осигуряване на безопасността на обекта. Освен това от фирмата отстранявали и констатираните забележки от ДНСК като технологичният срок за това е до 15 април. ", "date": "2019.04.08", "title": " Протестиращите срещу \"Златен век\"  се срещат с премиера"}
{"url": "https://duma.bg/tsvetanov-napadna-fandakova-bila-upotrebena-sreshtu-gerb-n189280", "text": "Цветан Цветанов откровено нападна столичния кмет Йорданка Фандъкова заради вчерашното й изказване, че ако беше на негово място, щеше да напусне всички управленски постове в ГЕРБ. Вторият в партията обясни как Фандъкова била употребена в \"цялостната медийна атака срещу ГЕРБ\". Добави обаче, че с кметицата са в \"перфектни отношения, имаме доверие през годините\". Зам.-председателят на ГЕРБ се закани да заведе дела срещу \"определени хора, които преминаха границата\" при коментарите си по темата с апартаментите на властта. Цветанов вече обсъждал с адвокатите си подобна стъпка. Той бил сигурен, че проверката щяла да покаже, че не е нарушил закона.   ", "date": "2019.04.08", "title": "Цветанов нападна Фандъкова, била употребена срещу ГЕРБ"}
{"url": "https://duma.bg/koalitsiyata-gerb-dps-i-op-deystva-i-v-tsik-n189261", "text": "\"Коалицията ГЕРБ, ДПС и ОП се пренесе и в ЦИК. Доказателство за това са решенията им за служебно назначаване на Районни избирателни комисии. В познатия им стил, без аргументи и силово, те отстраняват представителите на опозицията от ключови позиции. Резултатите от последните заседания са, че от 31 РИК 29 са с председател от ГЕРБ. Само за сравнение си струва да припомним, че съотношението на представителите на ГЕРБ и БСП вътре в самата ЦИК е 7 към 6\". Това се заявява в позиция на ИБ на БСП. Според социалистите въпреки изискванията за запазване на съотношението между парламентарно представените партии и коалиции и без да зачита многобройните проведени по закон консултации ГЕРБ с помощта на представителите на ДПС и ОП си осигурява пълен контрол върху РИК.   \"Причината за това може да е само една. Затиснати от \"Апартаментгейт\" и срива в общественото доверие, статуквото търси начин да оцелее чрез контрол и манипулации. Няма да позволим това да се случи и ще защитаваме правата и демокрацията, в това число пред съда\", категорични са от ИБ на БСП. ", "date": "2019.04.08", "title": "Коалицията ГЕРБ, ДПС и ОП действа и в ЦИК"}
{"url": "https://duma.bg/meditsi-protestirat-na-praznika-si-n189259", "text": "В Световния ден на здравето на едночасов протест от 11 до 12 ч. излязоха медицинските сестри от областната болница в Сливен \"Д-р Иван Селимински\". Това е третият протест на професионалистите по здравни грижи в Сливен. Както колегите им в страната, те настояват за еднакви начални заплати (2 минимални), почасово плащане на нощния труд, допълнителни пари за работата в спешно или интензивно отделение, а за прослужено време - 1,2% годишно. Сестрите настояват за отпадане на търговския статут на болниците и за промяна в категорията труд и възможност за регламентирана сестринска и кинезитерапевтична практика. 1/5 от отделенията в областната болница \"Св. Пантелеймон\" в Ямбол страдат от липсата на достатъчно лекари. Безрезултатното търсене на неонатолог затвори родилното отделение до средата на лятото. От преустановяването на дейността му най-потърпевши са родилките от общините Елхово и Болярово. Те трябва да бъдат приемани в Сливен или Бургас, който е на 100 км. Кметът на община Елхово Петър Киров припомни, че преди няколко години бе затворено отделението в елховската болница и оттогава пациентите са насочвани към Ямбол. Отделенията в ямболската болница, които кадрово не са добре окомплектовани, са АГ, \"Неонатология\", \"Спешно отделение\", отчасти УНГ и \"Очно отделение\", \"Хирургия\". На 7 април изтече едномесечното предизвестие за напускане на работа на лекарите в общинската Очна болница във Варна. В петък управителят й д-р Руслан Тошев съобщи, че подал оставка, за да тушира създалото се напрежение. По думите му някой има интерес да създаде криза в здравното заведение. \"Проблемите можеха да бъдат решени, ако нямаше определени интереси. Не дай Боже, болницата да бъде приватизирана\", коментира д-р Тошев. \"На този ден цялото ни общество се обръща към вас с признателност и благодарност за професионализма, всеотдайността, благородството, състраданието и хуманността, с които е изпълнен вашият ежедневен труд. Вашето професионално и житейско призвание е да дарявате здраве на хората и да спасявате човешки живот. Никой не се съмнява, че само хора с огромни сърца могат да се посветят на толкова отговорна професия, изискваща неизчерпаема енергия, силна воля и себеотрицание\", пише в обръщението на президента Румен Радев съм българските медици по случай 7 април.  \"Уважаеми лекари и медицински работници, приемете нашата признателност и уважение към труда ви. Грижата за здравето, съпричастността към човешката болка изискват себеотрицание и неимоверни усилия. Бъдете здрави и имайте самочувствие на хора, чиято професия е не просто работа, а благородна кауза\", написа във фейсбук председателят на БСП Корнелия Нинова. \"Разбирам причините за справедливия ви гняв, възникнали далеч преди момента, в който ми бе поверен настоящият пост. Уверявам ви, че оттогава досега вашите стремежи са моите най-важни задачи\", пише в обръщението си министърът на здравеопазването Кирил Ананиев. Той уверява българските медици, че имат пълната му подкрепа.", "date": "2019.04.08", "title": "Медици протестират на празника си"}
{"url": "https://duma.bg/ksns-zasedava-zaradi-koruptsiyata-po-visokite-etazhi-n189278", "text": "Заседание на Консултативния съвет за национална сигурност при президента ще се проведе днес. Румен Радев свика КСНС заради последните скандали с апартаментите на властта и подозренията за злоупотреба с влияние и власт. Темата на съвета е \"Резултати от противодействие на корупцията по високите етажи на властта. Необходимост от мерки\". Началото на заседаниета е обявено за 13 часа. Разкритията около властимащи, сдобили се с евтини имоти, не спират. Почти всеки ден се появява информация за нови и нови собственици на евтини, но луксозни имоти. \"Апартаментгейт\" доведе до оставката на един министър и двама зам.-министри, Цветан Цветанов напусна парламента, а шефът на КПКОНПИ Пламен Георгиев излезе в дълъг отпуск, докато прокуратурата го проверява. Социологическите проучвания показват, че скандалите с апартаментите сериозно са разклатили доверието в ГЕРБ и са повлияли на личния рейтинг на Бойко Борисов. Доверието в държавността също продължава да потъва към дъното.  КСНС вече обсъжда борбата с корупцията по високите етажи на властта през 2017 година и то на два пъти. Първото заседание се провали, заради отсъствието на членове на съвета. При втория опит участниците стигнаха до заключението, че борбата с корупцията не е на нужното ниво. Разбраха се НС да приеме закон за борба с корупцията. Консенсус беше постигнат обаче наполовина. Управляващите отхвърлиха предложението на президента антикорупционната комисия да има разследващи функции, а председателят й да се назначава от държавния глава.", "date": "2019.04.08", "title": "КСНС заседава заради корупцията по високите етажи"}
{"url": "https://duma.bg/zheni-tacheva-predstavya-noviya-si-roman-v-stolichnata-biblioteka-n189223", "text": "Новият роман на Жени Тачева \"Крадлата със синя кръв\" ще бъде представен днес, 8 април, от 18 ч. в мраморното фоайе на Столичната библиотека. В него авторката отново демонстрира своя стремеж към идейно обогатяване на българската литература и издигането й до равнището на най-добрите образци, вкарвайки актуалната проблематика на нашето съвремие. \"Крадлата със синя кръв\" е не просто история, а откровение, водовъртеж от събитийност, контрасти и силни емоции, разказ за приятелството и верността, за житейските уроци и способността ни да се учим от грешките си, за мечтите и силата да се преборим за тях, за правилните и неправилните избори.", "date": "2019.04.08", "title": " Жени Тачева представя новия си роман в Столичната библиотека"}
{"url": "https://duma.bg/mari-stoilov-na-tozi-etap-nyama-da-rabotya-v-balgariya-n189199", "text": "Станимир Стоилов е треньор с впечатляваща визитка, който е временно безработен и може да говори без притеснения на всяка тема. Последната му работа беше в националния отбор на Казахстан, който започна противоречиво европейските квалификации. Но от двата мача спечели повече точки от националите на България, още един отбор воден от хасковлията. Най-успешният треньор в историята на Левски вече 11 години е далеч от \"Герена\" и поне засега не планира завръщане на любимия си стадион. Мъри говори за предаването \"Код Спорт\" по ТВ+. ", "date": "2019.04.08", "title": "Мъри Стоилов: На този етап няма да работя в България"}
{"url": "https://duma.bg/fabrika-kino-patuvane-vav-vremeto-prodalzhava-prez-april-n189225", "text": "\"Фабрика Кино - Пътуване във времето\" е част от програмата на Пловдив - Европейска столица на културата 2019. Чрез него публиката има възможност да се срещне с уникални творби на киното и специални гости - като носителя на \"Оскар\" за документален филм \"Сам на скалата\", представен от Дебра Цимерман, изпълнителен директор на нюйоркската организация \"Women Make Movies\", и документалните творби \"Северна душа\" и \"Сирийска любовна история\" на Шон Макалистър, които бяха представени лично от режисьора, определен от Майкъл Мур като \"един от най-смелите и силни кинотворци в момента\". Специално събитие през април ще бъде пускането отново на голям екран, 40 години след премиерата, на класиката \"Животът на Брайън\", създадена от неподражаемите \"Монти Пайтън\".", "date": "2019.04.08", "title": "\"Фабрика Кино - Пътуване във времето\" продължава през април"}
{"url": "https://duma.bg/topalov-s-parva-pobeda-v-shamkir-n189202", "text": "Веселин Топалов постигна първа победа на 6-ия мемориал \"Вугар Гашимов\" в Шамкир, Азербайджан. Турнирът с 10 от най-добрите гросмайстори в света е от 21-ва категория. В партия от VI кръг русенецът с белите победи Шахрияр Мамедяров (Азер), който допусна грешка и се предаде на  33-ия ход. Вчера той игра с другия гросмайстор от Азербайджан - Теймур Раджабов. След VI кръг води световният шампион Магнус Карлсен с 4,0 т. Топалов е 6-и с 3,0.", "date": "2019.04.08", "title": "Топалов с първа победа в Шамкир"}
{"url": "https://duma.bg/prof-d-r-emiliya-stoeva-na-konferentsiya-v-bryuksel-n189224", "text": "Проф. д-р Емилия Стоева (преподавателка в НАТФИЗ) е сред водещите експерти на Международната конференция по кинематографични изследвания и преподаване, която се провежда в Брюксел. 90 признати специалисти от целия свят ще обменят идеи, опит и методологии по въпросите на кинематографично мислене, алтернативно обучение, преподаване и практика, възникващи кинематографски практики, преподаване на основите на кинематографията за наративното кино и др. Проф. д-р Емилия Стоева е единственият представител за България в професионалните дискусии, нейният доклад е на тема \"Кино, вдъхновено от фотографията\".", "date": "2019.04.08", "title": "Проф. д-р Емилия Стоева на конференция в Брюксел"}
{"url": "https://duma.bg/obshtinata-zapochva-proverka-na-terasata-na-plamen-georgiev-n189281", "text": "Инспектори на столичния район \"Слатина\" ще направят проверка на терасата на шефа на антикорупционната комисия (КПКОНПИ) Пламен Георгиев, съобщи БиТиВи. От общината признаха, че още през 2012 година са имали информация, че на терасата от 186 кв.м е имало постройки без нужните документи. Проверката обаче не е била допусната от предишния собственик. Ако се установи, че постройките на терасата са незаконни, трябва да бъде издадено предписание за премахването им в срок от 1 до 3 месеца. Проверката ще отнеме 2 седмици. Припомняме, че Пламен Георгиев излезе в отпуск след настояване на премиера Бойко Борисов. Прокуратурата вече започна проверка на имотните сделки на шефа на КПКОНПИ.", "date": "2019.04.08", "title": "Общината започва проверка на терасата на Пламен Георгиев"}
{"url": "https://duma.bg/sententsiya-na-seneka-iznenada-kandidat-studentite-ot-su-n189253", "text": "Есе по сентенция на Сенека изненада вчера кандидат-студентите по български език и литература в СУ \"Св. Климент Охридски\". Те трябваше да разсъждават по мисълта на римския философ \"Всеки е толкова нещастен, за колкото се мисли\". Младежите и родителите им останаха масово разочаровани от изтеглената тема, защото очакваха да се падне български писател. Темата беше изтеглена от кандидат-студентката Яна Митева в зала 224, където беше изтеглен и вариантът на теста. От три години СУ приема по нов формат на изпит, който включва не разработване на тема по български автор, а тест и есе. То може да е върху твърдение/сентенция от литературен или нелитературен източник. Тестът носи максимален брой точки 70, а есето - 30. Изпитът по български език и литература е традиционно сред най-големите в СУ.  Кандидат-студентите имаха 4 часа, за да попълнят 50-те въпроса от теста и да изградят аргументиран текст по даден проблем - есе. ", "date": "2019.04.08", "title": " Сентенция на Сенека изненада кандидат-студентите от СУ"}
{"url": "https://duma.bg/matematitsite-ni-s-32-medala-na-olimpiada-v-tayland-n189252", "text": "Български математици спечелиха 22 златни, 7 сребърни и 3 бронзови медала на Международната олимпиада по математика на остров Пукет в Тайланд. Талантите ни са извоювали огромния си успех в конкуренцията на 1500 млади математици от 22 страни.  Международното състезание е продължило 2 астрономически часа, а участниците са работили върху 30 задачи от пет области на математиката. Вчера бе официалната церемония по награждаването на медалистите.", "date": "2019.04.08", "title": " Математиците ни с 32 медала   на олимпиада в Тайланд"}
{"url": "https://duma.bg/petima-kosmonavti-gostuvat-na-georgi-ivanov-za-40-g-ot-poleta-mu-n189251", "text": "Първите космонавти на пет държави от програмата Интеркосмос ще гостуват у нас за 40-годишнината от полета на първия българин в Космоса. Георги Иванов ще е домакин на Павел Виноградов (Русия), Владимир Ремек (Чехия), Мирослав Хермашевски (Полша), Берталан Фаркаш (Унгария), Иван Бела (Словакия), както и Татяна Егорова - съпруга на космическия лекар Борис Егоров. Годишнината е повод Институтът за космически изследвания и технологии и Българската академия на науките да организират серия от събития, посветени и на 150-та годишнина от създаването на академията. На 10 април ще има пресконференция на Георги Иванов и колегите му. Ще присъстват учени от института, вторият ни космонавт Александър Александров и дубльорът му Красимир Стоянов. В 10.15 ч. същия ден във фоайето на БАН ще бъде открита изложба за първия български полет в Космоса и тържествена сесия. За юбилея ще бъде валидирана пощенска марка.", "date": "2019.04.08", "title": "Петима космонавти гостуват на Георги Иванов за 40 г. от полета му "}
{"url": "https://duma.bg/priemna-n189249", "text": "Утре, 9 април, от 15 до 17 часа, народният представител от \"БСП за България\" Ирена Анастасова и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" №10, етаж 1.  Желаещите може да се запишат предварително на телефон 02/987 20 86.", "date": "2019.04.08", "title": "Приемна"}
{"url": "https://duma.bg/bolnitsata-v-troyan-poluchi-kuvoz-ot-kapachki-za-badeshte-n189258", "text": "Общинската болница в Троян получи като дарение нов съвременен кувьоз. Той е купен със средства, събрани от кампанията \"Капачки за бъдеще\". Кметът на града Донка Михайлова каза, че кувьозът е бил изключително необходим на болницата, тъй като тя разполагала само с един стар и амортизиран, а годишно там се раждат около 40 недоносени бебета. Михайлова пое ангажимент общината да продължи да съдейства на кампанията. Имаме намерение в центъра на града да бъде поставен специален съд за събиране на капачки, за да могат и други болници да получат кувьози, каза тя. Община Троян ще осигури и почасови мобилни интегрирани здравно-социални услуги за 104 нуждаещи се с увреждания и възрастни хора по проекта \"Патронажна грижа в община Троян\", финансиран от Оперативната програма \"Развитие на човешките ресурси\" 2014-2020. Целта на проекта, който е за над 280 хил. лв., е подобряване на качеството на живот и възможностите за социално включване на хората с увреждания и възрастните чрез осигуряване на медико-социални услуги, поясни Михайлова. Проектът ще продължи 17 месеца, като предоставянето на интегрираните здравно-социални услуги е за период от 12 месеца. Ще бъде купено транспортно средство за патронажната грижа, ще бъде оборудван и обзаведен кабинет и ще бъде купено медицинско оборудване за изпълнение на мобилните почасови услуги. Дейността ще бъде осъществена от лечебно заведение, което ще бъде избрано чрез конкурс.", "date": "2019.04.08", "title": " Болницата в Троян получи кувьоз от \"Капачки за бъдеще\""}
{"url": "https://duma.bg/sotsialistite-ot-razhdavitsa-chestvaha-100-g-partiyna-organizatsiya-n189250", "text": "Социалистите от кюстендилското село Ръждавица отпразнуваха 100 години от създаването на партийната организация на левицата. \"Това е ден на гордост от постигнатото и признателност към първооснователите на партията. Преди изборите тези хора са пример за нуждата от повече държавност в България и една променена Европа на ценностите\", написа лидерът на БСП Корнелия Нинова в поздравителния си адрес до социалистите. Гости на събитието бяха депутатът от \"БСП за България\" Валери Жаблянов, лидерът на столичната организация Калоян Паргов, инж. Росен Раденков, председател на ОбС на БСП в Кюстендил, и други.  Идеята за социалното равенство, идеята за новото общество, което има пред себе си великия идеал за равноправието на човека, заяви Жаблянов. Паргов прикани присъстващите да гласуват на евровота на 26 май и с победата на БСП да направят първата решителна крачка към демонтиране на това управление. 94-годишният Тодор Гогов, последният жив партизанин от региона, поздрави социалистите и им пожела успех.  Участниците в тържествата поднесоха венци и цветя на къщата на Гоге Шопов, където е основана партийната организация, и паметниците на Никола Стаменов и Аспарух Плачков, най-младия партизанин от Кюстендилския партизански отряд, убит на 16 г.", "date": "2019.04.08", "title": "Социалистите от Ръждавица честваха 100 г. партийна организация"}
{"url": "https://duma.bg/bolnitsata-v-troyan-poluchi-kuvoz-ot-kapachki-za-badeshte-n189268", "text": "Общинската болница в Троян получи като дарение нов съвременен кувьоз. Той е купен със средства, събрани от кампанията \"Капачки за бъдеще\". Кметът на града Донка Михайлова каза, че кувьозът е бил изключително необходим на болницата, тъй като тя разполагала само с един стар и амортизиран, а годишно там се раждат около 40 недоносени бебета. Михайлова пое ангажимент общината да продължи да съдейства на кампанията. Имаме намерение в центъра на града да бъде поставен специален съд за събиране на капачки, за да могат и други болници да получат кувьози, каза тя. Община Троян ще осигури и почасови мобилни интегрирани здравно-социални услуги за 104 нуждаещи се с увреждания и възрастни хора по проекта \"Патронажна грижа в община Троян\", финансиран от Оперативната програма \"Развитие на човешките ресурси\" 2014-2020. Целта на проекта, който е за над 280 хил. лв., е подобряване на качеството на живот и възможностите за социално включване на хората с увреждания и възрастните чрез осигуряване на медико-социални услуги, поясни Михайлова. Проектът ще продължи 17 месеца, като предоставянето на интегрираните здравно-социални услуги е за период от 12 месеца. Ще бъде купено транспортно средство за патронажната грижа, ще бъде оборудван и обзаведен кабинет и ще бъде купено медицинско оборудване за изпълнение на мобилните почасови услуги. Дейността ще бъде осъществена от лечебно заведение, което ще бъде избрано чрез конкурс.", "date": "2019.04.08", "title": " Болницата в Троян получи кувьоз от \"Капачки за бъдеще\""}
{"url": "https://duma.bg/bioproizvoditeli-izlizat-na-protest-utre-n189257", "text": "Българската асоциация \"Биопродукти\" излиза на протест утре пред сградата на Министерството на земеделието. Производителите обвиняват администрацията в репресивна политика, която може да доведе сектора до крах, и искат оставката на министъра на земеделието Румен Порожанов. Сред причините за протеста е и изчерпаният финансов ресурс за биоземеделие. Освен оставката на земеделския министър Румен Порожанов, биофермерите искат \"незабавна промяна в нормативната уредба, която да бъде синхронизирана с европейските регламенти и европейските практики\". Настояват и в Консултативната комисия по биологично земеделие да бъдат включени представители на всички заинтересовани страни. Това се казва в отворено писмо до премиера Бойко Борисов, изпратено до медиите.  Биопроизводителите се оплакват от въведени свръхизисквания към тях, които не отговарят на европейските директиви. Повод за недоволството е новата наредба за биологичното производство. Според нея, ако само в една партида биопродукция бъде намерено дори минимално количество от неразрешени за този вид производство вещества, още след излизането на лабораторните резултати контролният орган ще може да започне процедура по отнемане на биосертификата на цялото стопанство. От асоциацията твърдят, че такова нещо няма в ЕС и е въведено единствено в България по неясни за тях причини. Съгласно европейския регламент трябва да се спре само партидата, която не отговаря на изискванията, твърдят от \"Биопродукти\". Биопроизводителите пишат, че са \"свидетели на безпрецедентни репресивни действия от страна на МЗХГ - на две от контролиращите лица, опериращи в България, бяха отнети разрешителните за работа в страната\". До момента ведомството не е излязло с официално съобщение каква е причината за отнемане на лиценза, заявяват от \"Биопродукти\". Заради създалата се ситуация в момента над 900 биопроизводители са поставени в патова ситуация. От асоциацията изтъкват още, че последните одити на Еврокомисията и на Сметната палата в България са посочили много слабости - както на процеса по контрол, така и в държавната администрация.", "date": "2019.04.08", "title": " Биопроизводители излизат на протест утре"}
{"url": "https://duma.bg/mey-se-sreshta-s-makron-i-merkel-za-brekzit-n189284", "text": "Поредни политически совалки предприема премиерът на Великобритания Тереза Мей в опит да спаси безизходицата, наречена Брекзит. Мей отива във Франция за разговор с президента Емануел Макрон, съобщи Франс прес. Срещата им е насрочена за утре следобед. Преди това британският премиер ще бъде приета в Берлин от германския канцлер Ангела Меркел.  Пътуванията на Мей до Париж и Берлин са в навечерието на решаваща среща на върха на ЕС, на която британският премиер се надява да убеди Брюксел да се съгласи на ново удължаване на Брекзит до 30 юни, коментира Франс прес.", "date": "2019.04.08", "title": "Мей се среща с Макрон и Меркел за Брекзит"}
{"url": "https://duma.bg/putin-posreshta-erdogan-v-moskva-n189279", "text": "Турският президент Реджеп Ердоган пристига на посещение в Москва днес. Заедно с руския си колега Владимир Путин ще оглавят заседание на Съвета за сътрудничество на високо ниво между двете страни.  Една от темите на срещата ще бъде ситуацията в Сирия, предвижда се и подписване на редица документи за сътрудничество между Москва и Анкара. Доставката на руските ракетни комплекси С-400 също ще бъде сред темите на разговорите. Припомняме, че миналата седмица от САЩ обявиха, че спират проекта за доставка на оборудване на самолетите F-35 за Турция заради сделката с Москва за ракетните комплекси. Посещението в Русия е първо задгранично пътуване на Ердоган след местните избори в страната. Това ще бъде трета среща на двамата лидери за тази година. Първите две бяха на 23 януари в Москва и на 14 февруари в Сочи по време на четвъртото заседание на Астанинския формат за Сирия с участието и на Иран. Миналата година Владимир Путин и Реджеп Ердоган разговаряха общо 25 пъти на четири очи на двустранни или международни форуми.", "date": "2019.04.08", "title": "Путин посреща Ердоган в Москва"}
{"url": "https://duma.bg/prokuraturata-vazlozhi-na-kpkonpi-proverka-na-imotnite-sdelki-na-angelkova-n189283", "text": "Върховна касационна прокуратура е възложила на КПКОНПИ проверка по сигнала на НФСБ за имотни сделки на министъра на туризма Николина Ангелкова. Припомняме, че в края на минатала седмица бившият вицепремиер Валери Симеонов посъветва премиера Борисов да провери министрите си за още съмнителни сделки с апартаменти. Само няколко часа по-късно излезе информация за скъпи апартаменти, собственост на Ангелкова.  Прокуратурата е възложила проверка и по публикация на в. \"24 часа\", свързана с народния представител от БСП Валери Жаблянов.  Върховна касационна прокуратура е разпоредила на органите на Комисията да извършването на следните действия: изискване на информация относно притежаваните от проверяваните лица недвижими имоти, относно историята по собственици на всеки от закупените имоти, относно актуалното състояние на дружеството - продавач, относно декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от съответните нотариуси ще бъдат изискани пълни копия от нотариалните дела за всяка сделка, при стриктно спазване на разпоредбите на Закона за нотариусите и нотариалната дейност. Дадени са също указания да се снемат обяснения от всеки купувач, както и от лицата, представляващи дружеството – продавач, включително и относно предни отношения и познанства между тях, начин на установяване на контакт и начални преговори, начин на получаване на информация за обявения за продажба имот и неговата цена и осъществени последващи действия. От всяко от проверяваните лица ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции, се казва в съобщение на прокуратурата. Междувременно КПКОНПИ оповести пред медиите, че прави проверка на информация за \"приближено лице до политически лидер\". Същото лице, в качеството си на висш държавен служител, възползвайки се от служебното си положение, е извършило злоупотреби, вследствие на което е получило неправомерно парични суми в особено големи размери. За същото това лице са налични данни, че организира изборите на определена политическа партия, посочват от КПКОНПИ. По същия случай се извършва и втора проверка за изнасяне на информация от служител на Комисията към същото това лице. Материалите за изнасяне на информация са предадени на прокуратурата, уточняват от КПКОНПИ. Информациите от прокуратурата и антикорупционната комисия дойдаха броени минути преди началато на Консултативния съвет за национална сигурност при президента. Държавният глава свика съвета във връзка с последните разкрития за корупция по високите етажи на властта, а темата е именно резултатите в борбата с корупцията.           ", "date": "2019.04.08", "title": "Прокуратурата възложи на КПКОНПИ проверка на имотните сделки на Ангелкова"}
{"url": "https://duma.bg/mon-naredi-uchilishtata-da-ne-dopuskat-dzhendar-anketi-n189254", "text": "Министерството на образованието затяга контрола за достъп на материали, въпросници и срещи с ученици в училищата по спорни теми, които могат да доведат до конфликти или недоволство. С писмо до всички регионални управления по образованието МОН нарежда на училищата в страната да не допускат разпространение на информационни материали, листовки, лекции, срещи и други форми за работа с децата, които водят до обществено напрежение или създаване на недоверие. Това включва например пускането на анкети, които да подтикват учениците да определят половата си идентичност, както и материали, проповядващи нетолерантност и дискриминация. В училищата не трябва да се вкарват и материали с теми, които засягат лична информация, както и които налагат спорни възпитателни доктрини. Някои материали или дейности обаче може да се допуснат при съгласие на родителите. Ако ръководствата имат съмнения, че някоя тема е дискусионна и би предизвикала обществено напрежение, те трябва да се обърнат към РУО или МОН.  ДУМА припомня, че последният скандал бе в Бургас, където в електронния формуляр за записване на децата в първи клас в сайта на общината фигурираха графите \"Родител А\" и \"родител Б\".", "date": "2019.04.08", "title": " МОН нареди училищата да   не допускат джендър анкети"}
