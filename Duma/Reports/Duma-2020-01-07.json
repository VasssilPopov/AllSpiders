{"url": "https://duma.bg/samo-v-gartsiya-tokat-za-biznesa-e-po-skap-n206457", "text": "Токът за индустрията в България все още е рекордно скъп. Това заяви пред Нова телевизия председателят на Асоциацията на индустриалния капитал в България, Васил Велев. Според него спекулата с тарифата продължава и това ще забави икономиката. \"Сега сме с най-високата тарифа за индустрията в целия Европейски съюз, като прибавим и доплащанията, които правим за неправомерната държавна помощ за \"Марица изток 1\" и \"Марица изток 3\" - двете т.нар. американски централи. През цялата 2019 г. ние сме с втората най-висока цена на свободния пазар в Европа. Само в Гърция токът е по-скъп. Там в тарифата се включват и някои мрежови такси, които ние плащаме допълнително. Т.е. ние имаме категорично най-високата цена и това е проверено. Едно българско предприятие плаща повече, отколкото същото в Гърция\", заяви той. Велев коментира, че проблемите в енергетиката са няколко. Единият е концентрация и манипулация на пазара на електроенергия, който трябва да отпадне по линия на увеличаване на свързаността на нашата борса с борсите, и преноса на енергия в целия ЕС. \"Очакваме това да се случи през втората половина на следващата година. Тогава този монополист, който е на нашия пазар, няма да има мощта да манипулира пазара в Общността. Но и в този случай ще остане надбавката от 10,70 евро на мегават час в резултат на неправомерната държавна помощ на американските централи\", каза Велев.", "date": "2020.01.07", "title": "Само в Гърция токът за бизнеса е по-скъп"}
{"url": "https://duma.bg/1-chas-izvanreden-trud-na-den-stava-zakonen-n206463", "text": "Промяна в Кодекса на труда може да даде възможност на бизнеса да въведе законно 9-часов работен ден. Това обсъжда работна група между правителството, синдикатите и работодателите. Бизнесът поиска увеличение на ограничението за извънреден труд от 150 на 300 часа годишно. По тази промяна има съгласие от МТСП. Извънредният труд обаче да се включва задължително в колективния трудов договор, предлага МТСП. С въвеждането му ще трябва да се спазва и междудневната и междуседмична почивка -  съответно 12 и 48 часа. В момента полагането на извънреден труд може да бъде включено само в индивидуален трудов договор.  Сега извънредният труд е забранен, освен при осигуряване на сигурността на страната или при бедствия и аварии. Затова компаниите изготвят графиците така, че сборът от работните часове на служителя за периода, за който е установено сумираното изчисляване, да е равен на нормата за продължителност на работното време, което е неудобство за бизнеса. Затова работодателите настояват или да отпадне забраната, или да се увеличи обхватът на предвидените в Кодекса на труда изключения, обяснява пред \"24 часа\" Йордан Матеев, изпълнителен директор на Сдружение за модерна търговия. Синдикатите настояват да отпадне извънредният труд извън 40-часовата работна седмица. Те искат да се гарантира реално отчитане и плащане на извънреден труд при сумирано изчисляване на работното време и настояват заплащането му да бъде 75% в почивни дни и 100% на официални празници. Реформи в минималната заплата, болничните, енергетиката и данъците са сред 40 мерки в общата оферта на синдикатите и бизнеса, които те защитават пред вицепремиера Томислав Дончев. Сред предложенията са първите 3 дни от болничния да плаща НОИ, минималната заплата да е по икономически сектори, да се възстановява данък общ доход на бедните в края на годината. Според предварителните оценки на кабинета обаче 2/3 от предложенията и на синдикатите, и на бизнеса ще изискват увеличени плащания от държавата и са неприемливи.", "date": "2020.01.07", "title": " 1 час извънреден труд на ден става законен"}
{"url": "https://duma.bg/na-bogoyavlenie-osvetiha-boynite-znamena-na-armiyata-n206464", "text": "С Велик Богоявленски водосвет патриарх Неофит освети бойните знамена на Българската армия. Президентът Румен Радев участва в тържествената церемония, която се проведе пред паметника на Незнайния войн в столицата. Като върховен главнокомандващ на Въоръжените сили президентът прие почетния строй на представителните части на Българската армия и положи венец пред паметника. Българската православна църква отбеляза празника Богоявление - Йордановден, с тържествени богослужения, ритуали по спасяване на кръста от ледени води и литийни шествия. В мъжкото ледено хоро в Калофер - ритуал с 20-годишна традиция, наблюдаван от ЮНЕСКО, десетки мъже от града се хванаха за ръце и заиграха в ледените води на Тунджа, пеейки под съпровода на гайди и тъпани \"Залюбила е Василка\". Ритуалът по вадене на кръста в столицата отново се проведе в езерото в жк \"Дружба\". За първи път в Бургас спасяване на кръста в студеното море имаше на две места. Във Варна пък Александър Николов извади за трета поредна година кръста от морето. В разгара на водната криза в Перник за първи път от много години бе спазена християнската традиция за вадене на Богоявленския кръст. Ритуалът бе извършен в басейн и в него участваха само шестима ентусиасти. В ледените води на Осъм в Ловеч скочиха 12 смелчаци, ловчанският митрополит Гавриил отслужи Василиева света литургия в катедралата в центъра на града.  Над 140 хиляди именници у нас празнуват на Йордановден, показват данни на НСИ. ", "date": "2020.01.07", "title": "На Богоявление осветиха бойните знамена на армията"}
{"url": "https://duma.bg/do-10-hil-leva-globa-za-lekar-izdal-falshiv-bolnichen-n206460", "text": "От 1000 до 3000 лева е глобата за лекар, издал фалшив болничен лист, а при повторно нарушение - от 4000 до 10 000 лева. Това става ясно от писмен отговор на министъра на здравеопазването Кирил Ананиев на въпрос на народните представители от БСП Георги Гьоков и Манол Генов. Санкциите са разписани в Закона за здравето. От 1 януари са в сила и промени в Правилника за устройството и организацията на работа на органите на медицинската експертиза. Споменатите санкции се налагат. Според промените директорите на РЗИ, поделенията на НОИ, РЗОК и НЕЛК са задължени да изпращат получените сигнали за издаден фалшив болничен лист на МВР и прокуратурата. За 9-месечието на 2019 г. в страната са издадени 2 105 780 болнични листа. От тях в извънболничната помощ са 1 714 280 (81%), от които от общопрактикуващи лекари са 1 186 598 (56%). Болниците са издали 376 408 (17,9%) документа за отпуск по болест, а други лечебни заведения - 15 092 (0,7%). От всичките болнични 92 750 (4,4%) са за бременност и раждане, става ясно от отговора на Ананиев. ", "date": "2020.01.07", "title": "До 10 хил. лева глоба за лекар, издал фалшив болничен"}
{"url": "https://duma.bg/bonus-malus-mozhe-da-vleze-v-sila-samo-za-lekite-koli-n206459", "text": "Възможно е системата бонус-малус да влезе в сила първо за леките автомобили, а впоследствие за камионите и автобусите. Това каза председателят на Комисията за финансов надзор (КФН) Бойко Атанасов пред БТВ. Коментарът му е по повод думи от края на декември миналата година на председателя на Конфедерацията на автобусните превозвачи Магдалена Милтенова, че е абсурдно, ако един от шофьорите на даден автобус или камион има извършени нарушения, заради него на превозното средство да се начислява най-висок малус. Тя напомни, че при класическата бонус-малус система, малус се начислява постепенно, на база натрупани констатирани нарушения. \"До 15 януари ще бъдем проактивни с Министерството на вътрешните работи и Министерството на транспорта да изготвим окончателния вариант на наредбата за новата система, за да отговорим на обществените изисквания\", каза Бойко Атанасов и подчерта, че системата бонус-малус може да влезе в сила поетапно - първо за леките автомобили и по-късно за тежкотоварните. \"Аз се ангажирам, че специално за тежкотоварните автомобили и автобусите ще бъда проактивен, ще направим среща със съответните асоциации и вярвам, че ще намерим диалог към правилното решение. Възможно е системата ДБонус-малусУ да влезе в сила поетапно, ние сме готови на всякакъв вариант, важното е системата да бъде работеща\", заяви председателят на КФН. Атанасов каза, че въвеждането на новата система за изчисляването на премията за задължителната застраховка \"Гражданска отговорност\" е ангажимент на България по националната програма за реформи \"Европа 2020\". Държавата ни е вече единствената в ЕС, която няма такава системата. Между 5 и 7 години ще са необходими за получаването на бонус по новата система и съответно за понижаване на премията за застраховка \"Гражданска отговорност\", докато \"малусът\", или поскъпването на застраховката, ще се случва веднага. КФН е предложила два варианта за бонус-малус - с 15 и 20 скали. Ако се приеме тази с 15, бонусът ще идва след 5 години, а ако се приеме тази 20 - след 7 години. На въпрос справедливо ли е поевтиняването на задължителната застраховка да се случва след толкова години на фона на заложеното незабавно поскъпване в случай на нарушения Атанасов отговори: \"Справедливо ли е това, че в момента добросъвестните водачи плащат толкова, колкото и недобросъвестните? Справедливо ли е, ако правим промяна в поведението като цяло за плащане от сегашното положение? Справедливо ли е, ако имаме възможност да спасим човешки живот, да не се опитаме да го направим?\" \"Ние говорим за 5 до 7 години, но всъщност, гледайки скалата, през първите 2 години ще се взимат 20% от бонуса, като след това премията ще се понижава с по 1%\", добави председателят на КФН. Неговата теза е, че трябва всеки шофьор, независимо дали е собственик или просто водач на превозното средство, да носи персонално своята отговорност. Извън това правило собственикът на даден автомобил ще носи отговорност единствено, ако позволи водач, който не е вписан в застраховката \"Гражданска отговорност\" на колата, да я шофира. При продажба на автомобила натрупаните бонус или малус точки няма да се унаследяват от новия собственик.", "date": "2020.01.07", "title": "Бонус-малус може да влезе в сила само за леките коли"}
{"url": "https://duma.bg/neno-dimov-nyama-da-podava-ostavka-prehvarli-vinata-na-vik-n206462", "text": "Нено Димов няма да подава оставка. Това обяви той вчера в тв интервю. Екоминистърът прехвърли вината и отговорността за водната криза в Перник на местното ВиК. Преди около месец Районната и окръжната прокуратура в Перник излязоха със становище, че Димов и регионалният министър Петя Аврамова носят вина за ситуацията с водата. Малко след това разследването беше взето на специален надзор от главния прокурор Иван Гешев, който ще се извършва от прокурор от отдел \"Специализиран\" във ВКС. Гешев вчера отказа да отговори на \"Сега\" вярна ли е информацията, че от разследването са отпаднали двамата министри. \"Следствието ще установи какво е станало. Това, което трябва да направим с министър Аврамова, е да съдействаме на прокуратурата да решим проблема. Ние не можем да въведем режим на водата\", добави Димов и уточни, че само местната власт може да взима подобни решения. Според него с предстоящия вот на недоверие към кабинета, който БСП иска заради несправяне с проблемите във водния сектор, ще се изчисти политическият процес за оставките. За съжаление темата се политизира, но много ясно се показа с всички действия на правителството, че се търси решение, категоричен е  Димов. Той припомни, че Перник е единственият областен център, който не е успял да подаде проект по ОП \"Околна среда\" за създаването на воден цикъл, но пропусна да каже, че вина за това носи бившият кмет Вяра Церовска от ГЕРБ, която не е успяла да защити проекта.  За притеснителните данни за водоснабдяването в Ботевград Димов се оправда, че язовирът там не се следи от екоминистерството. Димов коментира внесения италиански боклук в България и откритите 9000 тона на площадка в Плевен. \"Площадката там е лицензирана. Разрешено е сепариране и оползотворяване на отпадъци, но не е разрешено горене. Има нотификация за внос, но трябва да се установи дали оползотворяването е в указания срок от една година. Проверяваме дали боклукът е в по-големи количества от разрешеното и дали оползотворяването е станало по предписания начин\", поясни Димов.", "date": "2020.01.07", "title": "Нено Димов няма да подава оставка, прехвърли вината на ВиК"}
{"url": "https://duma.bg/v-obshtina-yambol-unishtozhili-ulichavasht-dokument-n206461", "text": "Служител в община Ямбол е унищожил документ, уличаващ местната управа в незаконни действия. За това алармира общинският съветник от БСП Мариета Сивкова. По думите й става въпрос за книжа, свързани с конструктивното обследване на Безистена, за което са платени 18 000 лв. от общинския бюджет.  \"Съдържанието на документа е смущаващо. Явно не е трябвало той да достига до гражданите и обществото, за да не стане ясно какви щети са нанесли същите тези управляващи с изхарчените милиони левове за ремонт на общинска сграда\", коментира Сивкова. Преди 3 години тя завежда дело срещу общината заради отказ на секретаря да й предостави документ. Преди дни съдът е постановил в нейна полза. Сивкова поискала местната власт да изпълни решението, но се оказало, че документът е унищожен. \"Прокурорът по делото характеризира действията на общината като \"грубо незачитане\" на влязло в сила съдебно решение. С това се потвърждава фактът, че вече бивши служители в ямболската администрация най-нагло са ползвали служебното си положение, за да прикриват далавери с фактическия отказ да изпълнят съдебно решение. Независимо че вече не са във властта, редно е да им се потърси отговорност за причинените щети на гражданите от тези техни действия\", категорична е Сивкова.", "date": "2020.01.07", "title": "В община Ямбол унищожили уличаващ документ"}
{"url": "https://duma.bg/yotova-prizova-za-edinenie-na-172-godishninata-na-botev-n206465", "text": "Вицепрезидентът Илияна Йотова постави въпроса за национално единение в словото си за 172-годишнината от рождението на големия поет и революционер Христо Ботев на честването в родния му град Калофер. \"Героите на българските революции създадоха българската нация и държава, дадоха ни самочувствието на българи. Моят прочит днес, 172 години след рождението на Христо Ботев, е за силата на единението. Дългата и трагична българска история ни даде много уроци, но най-важният е, че успяваме, когато сме заедно, когато разговорът за бъдещето на България надвие омразата и самоцелното противопоставяне, когато енергията вземе връх над апатията, когато стремежът към по-добро победи примирението\", заяви вицепремиерът в словото си пред съгражданите на поета. \"В деня на Богоявление величавата фигура на Ботев отново ни събира заедно. Този ден вплита в едно кръщението във вярата с раждането на един от героите на българското освобождение, с неговата вяра в свободата и възкресението на българския народ, вяра силна, несломима\", посочи Йотова и цитира актуалните и до днес думи на поета: \"Но хвалете, не бойте се, хваленето не иска хляб и топли обуща, а за лъжите не вземат мито\". Днес моята молитва е за душата на поета и революционера, а моята вяра е за бъдещето на България, завърши словото си Йотова.", "date": "2020.01.07", "title": "Йотова призова за единение на 172-годишнината на Ботев"}
{"url": "https://duma.bg/golyamoto-rafane-n206468", "text": "Голямото ръфане на Кодекса на труда продължава. Работна група от социалните партньори обмисля поредната промяна в трудовия закон, която ще даде възможност на бизнеса да въведе напълно законно  . Социалното министерство няма нищо против. Държавата поднася поредния щедър незаслужен дар на бизнеса, който отдавна мечтае за подобна промяна. Така 1 час извънреден труд на ден става законен. А досегашните 150 часа стават 300 на година. Кеф! Не че досега работодателите плащаха този труд както трябва, напротив - с наплюнчен калем го изчисляваха \"сумирано\" все в ущърб на работягите. Сега хептен ще се разхайтят без ограниченията. Излиза, че те сами ще поръчват музиката и сами ще си тропат хорцето на воля. Както си го тропат покрай болничните за сметка на работника, майчинските отпуски, премахването на клас прослужено време, липсата на трудови договори за обучение на ученици и за надомната работа, ритниците по ред наши наредби и европейски директиви и т.н. Лошото е, че това тропкане е ръка за ръка с държавата - онази уж социалната по конституция, на която въобще не й дреме за социалната политика. След като спокойно гледа на продължаващите посегателства над права на работещите, извоювани преди години. Държавата позволява ново посегателство над социални права, без в замяна да предложи някаква защита за наемните евтино платени работници. В страната, в която е чист цинизъм уверението на властващите велможи, че хората са богати и че хвърлянето на средства за социални проекти и подпомагане, е живо губене на пари; че за даваните подаяния трябва едва ли не да ръкопляскаме и да благославяме Борисов и компания. Която даже престъпно ни вини за собствения ни хал. Но воля и политическа отговорност не се задават и занапред, мизерията се настанява все повече и сред все повече хора. Много важно, че извънредният труд щял да се включва в колективния трудов договор. Нашите капиталисти договори не ги ловят. Трудовият пейзаж избледнява с всеки изминал ден с изчезването на всичко годно, което не може да работи и да печели у нас. С подобни врътки скоро промяна няма да има. А от това страда цялата икономика, която явно пречи някому и той прави всичко възможно да слага прът в колелата й. В същото време големите международни компании често прилагат у нас доказани системи за планиране и отчетност на работното време със съответното заплащане обаче. Нашият бизнес едно си знае, едно си бае: Кодексът на труда е безкрайно остарял, ще го прекроим в наша угода! Речено, сторено. Кой да спре гоямото ръфане? От друга страна, кой ще изкарва на нашите баш бизнесмени големите печалби тук, щото никъде навън никой няма да им търпи далавераджийските игрички? Информация от вчера: новият премиер на Финландия Санна Марин предлага страната й да въведе 4-дневна работа седмица с 6-часови работни дни. 34-годишната Марин, най-младият министър-председател в света, обяви намеренията си за гъвкавата работна схема. Според нея това ще даде на финландците възможност да прекарват повече време със семействата си...  На колко години е Бойко Борисов? ", "date": "2020.01.07", "title": "Голямото ръфане"}
{"url": "https://duma.bg/nominatsii-za-evropeyskata-literaturna-nagrada-dimitar-dimov-se-priemat-do-15-yanuari-n206445", "text": "Първият етап от организацията на второто издание на Европейската литературна награда за роман \"Димитър Димов\" е към края си. Заявки за учреденото под патронажа на кмета на община Варна отличие по повод 110 години от рождението на Димитър Димов, се приемат на имейл ddimov.nagrada@gmail.com до 15 януари (включително). Право да номинират имат само издателствата, като всеки издател може да кандидатства с до 2 български и до 2 чуждестранни европейски романа от съвременни живи писатели, издадени у нас през календарната 2019 г. След подаване на заявките експертното жури ще определи петима финалисти, които ще бъдат обявени публично в края на март. Всеки от финалистите ще получи покана за лично участие във втората церемония по връчване на отличието през май 2020 г., когато ще стане ясно и името на победителя. Носителят на приза печели парична награда в размер на 10 000 лева (5000 евро), грамота и специално изработена статуетка, научи ДУМА от Емилия С. Николова. Журито на конкурса смята от тази година да включи и допълнителна награда - за превод. Тя ще бъде връчена на най-добре представилия се преводач на роман из подадените от издателите номинации - за приноса му към точното интерпретиране и запазването на авторовия стил при превод от един език на друг. Европейската литературна награда за роман \"Димитър Димов\" има за цел да отличи съвременни романи с висока художествена стойност, писани на територията на Стария континент и издадени на български език в предходната година - в случая през 2019-а. Първият лауреат е романът \"Проповед за падането на Рим\" (изд. \"Факел Експрес\") на френския писател Жером Ферари, който е отличен за книгата и с \"Гонкур\" през 2012 г.  Формулярът за кандидатстване може да се изтегли от сайта на фестивала \"ВарнаЛит\", както и от сайт към община Варна.", "date": "2020.01.07", "title": " Номинации за Европейската литературна награда \"Димитър Димов\" се приемат до 15 януари"}
{"url": "https://duma.bg/sazdadeno-s-lyubov-ot-nenko-rakov-n206444", "text": "Изложба живопис \"Създадено с любов\" на Ненко Раков показва до 21 февруари столичната галерия \"Икар\", ул. \"Бачо Киро\" 26-30, Бизнес център \"Платинум\".", "date": "2020.01.07", "title": "\"Създадено с любов\" от Ненко Раков "}
{"url": "https://duma.bg/bsp-vnasya-vota-na-nedoverie-na-20-yanuari-n206466", "text": "Внасяме вота на недоверие към правителството заради провал в политиката за околна среда и водите на 20 януари. Това обяви председателят на БСП Корнелия Нинова в Перник. На 15 януари ще бъдем готови с мотивите, на 16 и 17 ще предложим на всички други парламентарни партии без ГЕРБ консултации\", поясни тя. Нинова трябваше да се срещне с главния прокурор Иван Гешев заради водната криза в Перник вчера. Малко след като от БСП насрочиха брифинг, за да стане ясно за какво са си говорили двамата, от прокуратурата отложиха визитата. Оттам обясниха, че няма да позволят да бъдат ползвани \"за постигане на политически цели и в нарушение на конституционно регламентираните правомощия, независимо от политическия субект\". По всяка информация или сигнал за извършено престъпление държавното обвинение щяло да извърши проверка и да предприеме необходимите действия съгласно българското законодателство. При заявена необходимост за предоставяне на информация на народните представители по проблемите с водоснабдяването в община Перник главният прокурор бил в готовност да предостави на НС обобщени данни за предприетите действия след съгласуване с наблюдаващите прокурори, уточниха от държавното обвинение. След отмяната на срещата зададох въпросите от името на перничани писмено до главния прокурор Иван Гешев, заяви по-късно Нинова. Тя припомни, че след среща в Перник е била упълномощена да поиска среща с него и да потърси информация води ли се разследване за кризата в Перник, срещу кои длъжностни лица, за какви престъпления. Хората искаха да се поеме отговорност и виновните да бъдат разследвани, поясни Нинова. Тя пита Гешев има ли образувани досъдебни производства във връзка с водната криза в Перник, срещу кои длъжностни лица са и по кой член на НК. БСП настоява да бъде даден отговор и води ли се разследване по договора за ремонт на стената на яз.\"Студена\" на стойност 32 млн. лв. Внушенията, че яхаме протеста и вотът ни на недоверие не е необходим, изразяват страх и притеснение от ситуацията и опит да се потуши напрежението, коментира Нинова. По думите й кризата в Перник е политически въпрос. \"Да се вземе решение за промяна на законодателството, за действия в парламента, за търсене на решение е политически въпрос. Отговорността на тези, които не са си свършили работата, е политическа\", отбеляза Нинова. Причината за липсата на вода е некомпетентно управление на предишни управници, заяви общинският лидер на БСП в Перник Кирил Леонов. Той припомни, че ВиК дружеството е във финансов колапс, защото има задължение около 10 млн. лв. към доставчици, НАП, кредитори. Леонов настоя най-после Перник да има воден цикъл. Той обяви, че БСП в Перник ще настоява за проверка на регионалното сметище.  Реагирали сме на водната криза многократно, подчерта председателят на Областния съвет на БСП Валентин Петков. Той припомни, че въпросът с водата е поставян нееднократно на заседания на Общинския съвет. \"Настоявахме да упълномощим бившия кмет и тогавашния председател на Общинския съвет да поканят четиримата депутати, министрите на МОСВ и МРРБ, председателя на КЕВР и областния управител, за да ги запознаем с проблема. Бяхме обвинени от Вяра Церовска, че водим предизборна кампания\", подчерта Петков. ", "date": "2020.01.07", "title": "БСП внася вота на недоверие на 20 януари"}
{"url": "https://duma.bg/izplatiha-998-ot-garantiranite-depoziti-v-ktb-n206456", "text": "Изплащането на гарантираните депозити в КТБ е приключило, върнати са 99,8% от тях. Това става ясно от съобщение на Фонда за гарантиране на влоговете. Изплащането започна на 4 декември 2014 г. и по закон срокът е петгодишен. Така на 4 декември 2019 г. той е приключил. По данни от фонда изплатената сума е 3,687 млрд. лв., а около 7 млн. лв. са останали непотърсени. Според данните гарантирани депозити са получили 112 хил. вложители в КТБ, а общата бройка на сметките в банката бе над 500 хил.", "date": "2020.01.07", "title": " Изплатиха 99,8% от гарантираните депозити в КТБ"}
{"url": "https://duma.bg/datata-n206447", "text": "1502 - РАЖДА СЕ ГРИГОРИЙ XIII, РИМСКИ ПАПА (УМИРА 1585 Г.). Рожденото му име е Уго Бонкомпани. Избран за папа на 25 май 1572 г. Автор е на Григорианския календар, носещ неговото име като папа. Календарната реформа компенсира натрупаното до момента на въвеждането й двуседмично изоставане на Юлианския календар спрямо слънчевата година. 1846 - В ЕЛЕНА СЕ РАЖДА ДИМИТЪР МОЛЛОВ, ЛЕКАР (УМИРА 1914 Г.). Един от основоположниците на системата на здравеопазването в България след Освобождението. Създател е на първия здравен закон у нас (1879), един от инициаторите за основаването на Александровската болница в София, основател на Българския червен кръст (1883), съосновател (1901) и пръв председател на Българския лекарски съюз. Академик, народен представител, министър на народното просвещение (1883-1884), кмет на София (1895-1896). 1856 - В ЕЛЕНА СЕ РАЖДА СТОЯН МИХАЙЛОВСКИ, ПИСАТЕЛ И ОБЩЕСТВЕНИК (УМИРА 1927 Г.). Завършва Френския султански лицей в Цариград и право във Франция. Сатирично-публицистичното му творчество е жанрово разнообразно - басни, епиграми, афоризми, пародии, поеми, драми. Емблематична за художественото му творчество е неговата \"Книга за българския народ\". Aвтор на един от най-светлите химни на българската просвета и култура - \"Върви, народе възродени...\" 1860 - В ГАБРОВО СЕ РАЖДА ЕМАНУИЛ МАНОЛОВ, КОМПОЗИТОР (УМИРА 1902 Г.). Основоположник на българското професионално композиторско творчество. Автор на първата българска опера \"Сиромахкиня\". Един от първите български композитори, които се занимават с писане на детски песни. (На снимката - паметник на Емануил Манолов в Габрово.) 1882 - УМИРА ИГНАЦИ ЛУКАШЕВИЧ, ПОЛСКИ АПТЕКАР (Р. 1822 Г.). Първият човек, дестилирал нефт, и откривател на керосина, пионер в нефтената индустрия. Изобретява газената лампа (1853). Първото описание на обикновена лампа със сурово минерално масло е направено от Ал-Рази през IХ в. в Багдад в неговата \"Книга на тайните\". Според някои източници модерната версия на керосинова газена лампа е представена почти едновременно от полския изобретател Игнаци Лукашевич и от Робърт Едуин Дитц (САЩ). 1897 - В ДУПНИЦА СЕ РАЖДА ГЕОРГИ НАДЖАКОВ, ФИЗИК (УМИРА 1981 Г.). Автор на първото българско откритие - фотоелектретното състояние на веществото, което е в основата на ксерокса например. Създател на Физическия институт при БАН и дългогодишен негов директор, академик. Институтът по физика на твърдото тяло към БАН носи неговото име. Един от основателите и член на Пъгуошкото движение на учените и на Световното движение за защита на мира. Член и почетен председател на Световния съвет на мира (1970-1980). През 1967 г. му е присъден златен медал на мира \"Фредерик Жолио-Кюри\".", "date": "2020.01.07", "title": "Датата"}
{"url": "https://duma.bg/dvama-na-kvadrat-n206448", "text": "Понеже вече нямам думи от безгласие, ще взема повод от мълчанието и ще ви кажа нещо. Не речовито, ще използвам мисли. Ще ги напиша ето тъй. Ако ние, българите, смятахме за важна свободата, защо не помним Ботев? Вероятно Венета не е била единствената му любов. И това е най-важното за него, това ще е важно за нас. Защо не уважаваме Вазов? Понеже е харесвал руснаците, мамка му. Защо пренебрегваме Вапцаров? Сигур, щото е бачкал като машинист вместо като шеф на партиен кабинет, неуслужлив ще да е бил. Хак да му е куршумът в челото тогава.  Защо взривиха \"Света Неделя\" в София? Ами голяма черква е, в нея влизат политици и други насекоми, добре е да се прочисти с малко тротил. Въздух да влезе. И каква беше причината да изселим турците, вместо просто да ги депортираме, както е редно? Турското малцинство в България винаги е било ухажвано, поощрявано, субсидирано, а то още и още искало. Това вбесило Живков, казват. И това, същото това несъвършенство на надценяването и подценяването уби демокрацията, тази измислена купешка и непреводима на български дума, след смъртта на Живков и преди възхода на гавазина му. Ако ние, българите, обичахме свободата, щяхме ли да мразим демокрацията дотолкова, че да въздигаме в култ пошлото с безгръбначното отрицание на нравствеността, която го заклеймява? И липсата на справедливост в държава с уж съвременна конституция, съдилища и органи, призвани да решават споровете честно? И защо всеки търси при проблем връзка с прокурор, а не с адвокат? Вероятно, защото нарушенията се плащат, за да не бъдат наказани. И защо търси уния, връзка, контакт с някого онзи, който е пропаднал или предизвикал проблем? Защо не вярва в държавата, вижда, че са съвсем хормонално скапани институциите, вързани към нея като украса към коледна елха. Връзкарството е отломък от социализма, казва всеки безчестен слабоумец, който сляпо е видял ограниченията на отминалото, но не и предимствата му. Всъщност единственият начин да се смяташ за нещо значимо у нас днес, това е да отричаш другите и старото, за да забулиш собственото си нищожество. Сегашното. Свободата е доброволно освобождаване от първичното. Загърбване на егоизма в името на общо благо, в сърцето на което ще тупти кръвоносният съд на личното благополучие. То съществува редом, тялом с благополучието на другите. Неравни се раждаме, равноправни живеем и еднакво умираме. Защо Европейският съюз не се бори с корупцията, а с прането на пари? По същата причина, поради която у нас все се търсят хубави хора за кофти работа и кофти хора за хубава работа. Несъвършенството се превръща в антихристиянски символ и с него кръщават децата. Църквата у нас е мълчалива поради глупост, не заради духовност.  Европа (за САЩ да не говорим, те са хептен на всеки аман) ражда корупция, контрабанда и зло и после се бори с отрочетата си. Църквата благославя моралното, но му търси място в отвъдното, както тоалетната хартия намира себе си в съответната чиния и така оправдава битието си. Какво благородство, нали? Ако позволите, ще цитирам Сенека - нали все пак това тук е низ от виртуални мисли. Той, Луций Аней, преди две хилядолетия намира за благодетелно това добро, което човек върши, без да му е възложено или нужно. В съвременния свят благодетелно е да бъдеш себе си. Тоест - доволно нищожество. Струва ми се, че ако някой умножи двама българи и ги вдигне на квадрат, ще разбере, че такова човешко уравнение няма ефективно решение. Вероятно това е формулата на ентропията. След време физиката ще го докаже. Ако тя не успее - историята ще го направи. Дано не съм прав.", "date": "2020.01.07", "title": "Двама на квадрат"}
{"url": "https://duma.bg/balgarska-sotsialisticheska-grupa-v-sasht-n206449", "text": "В началото на миналия век се засилва икономическата емиграция на българи в Съединените американски щати. Там те търсят \"неограничените възможности\" за своя живот, работа и хляб, които не успяват да намерят в своята родина. В САЩ те неминуемо попадат и във въртопа на тамошния политически живот, в който социалистическите идеи намират почва и сред българските емигранти. Предоставям на читателите на в. \"Дума\" една снимка на Българска социалистическа трудова група в Съединените американски щати - сред участниците в групата е и Иван Дойчев от днешното село Гранит, община Братя Даскалови, който през 1919 година, завърнал се в България, е един от учредителите на организация на Комунистическата партия в родното си село.                                                                                                                                   ", "date": "2020.01.07", "title": " БЪЛГАРСКА СОЦИАЛИСТИЧЕСКА ГРУПА В САЩ"}
{"url": "https://duma.bg/zamazvane-n206453", "text": "Шубето е голям страх, както казва нашият уличен фолклор. Та к`ва стана тя! Още незатоплил столчето си, на новоизлюпения главен прокурор му настръхнаха косите от мисълта за среща с лидера на опозицията. Уплаши се Бойковият човек, че трябва да разкрие далаверките, престъпленията, кражбите, некадърността и беззаконието на висши чиновници, оставили перничани без вода. Защото въпросите искат отговори, а не поведение в стил \"шушу-мушу\" и замазване на истината. Явно шефът на държавното обвинение се страхува да каже има ли образувани досъдебни производства заради водния геноцид в Перник. Ако има, срещу кого са те и по кой член на НК? Разследва ли се къде са потънали 32 млн. лв. за ремонта на язовир \"Студена\"? Главният прокурор не се страхува да обясни свенливо споменатото от Спецпрокуратурата започнато разследване, но не и срещу кого и за какво. Ей така, ще търсим анонимни престъпници, а истинските ще се скатават зад гърба на премиера. Вината отново ще бъде заметена, нарушители няма да има, а ще го отнесат поредните бушони... Срещата на обвинител номер 1 и лидера на БСП беше отменена по най-скандалния начин. Визитата беше обявена официално от самото държавно обвинение. И вчера - хоп: обрат на 180 градуса. Поводът за врътката е абсурден. Нинова имала намерение да разкаже публично какво си е говорила с Гешев. Е, и какво страшно има!? А може би главният прокурор не иска да се знае защо в разследването на спецпрокурорите не се споменава за членове на МС, а на пусия са само местни управници и ВиК... Придворните шутове на Борисов, водени на къса каишка, са на път да ни покажат поредното си шоу \"Замитане на следите\". Защото лъжата, нахалството, некомпетентността са патентът на това управление. Проблемът с водната криза в Перник ще е поредният пример за бруталния цинизъм на властта. И се сещам за думите на Роналд Рейгън, че не трябва да очакваме правителството да реши нашите проблеми - нашият проблем е правителството. ", "date": "2020.01.07", "title": " Замазване"}
{"url": "https://duma.bg/lobizam-n206454", "text": "От думите на шефа на КФН Бойко Атанасов разбираме, че прословутата система бонус-малус, чрез която по нов начин ще се изчислява премията по задължителната застраховка \"Гражданска отговорност\", може да влезе в сила само за леките коли. А въвеждането й за камионите и автобусите щяло да се отложи, докато се оправели разногласията с превозвачите.  Един вариант, изготвен от регулаторната комисия, вече беше отхвърлен през 2018-а. И сега предложеният е подложен на критики. Очевидно е, че администрацията у нас не е в състояние да свърши работата, за която й се плаща, и обикновено успява само да създаде хаос. На същия хал е и въвеждането на тол системата за таксуване на преминаването по пътищата на тежките автомобили. Какво обаче е другото общо между тези две големи каши? Нарича се лобизъм. При тол системата става въпрос за лобизъм в полза на тежкотоварния автотранспорт. Защото всички ние с леките автомобили ще плащаме данък под формата на винетки, докато тежките автомобили ще плащат за само 6 хил. км от пътищата. Това е по-малко от една трета от мрежата. А кой руши повече пътищата - лекият автомобил или тежкият камион? Бонус-малус пък е откровен лобизъм в полза на застрахователите. Независимо от всичко, което говорят пишман експертите, на всички е ясно, че от една страна, за нарушение ще си плащаме хем на държавата, хем и застраховката ще става по-скъпа. По принцип застрахователите изплащат обезщетение при причинена щета. С готвената бонус-малус обаче и нарушител, който не е причинил щета, също ще плаща по-скъпа застраховка. Иначе бонуси-те в новата система са несъизмеримо по-малки от малуси-те. И така тя се оказва инструмент за увеличаване на застраховката, но не и за стимулиране на изрядните шофьори. А парите за застраховаката е ясно къде отиват, нали?", "date": "2020.01.07", "title": "Лобизъм "}
{"url": "https://duma.bg/tsenite-na-zlatoto-i-petrolat-tragnaha-nagore-n206455", "text": "Златото достигна вчера исторически връх на цената си за последните повече от шест години. Петролът също продължи да поскъпва заради засилването на геополитическото напрежение в Близкия Изток след убийството миналата седмица на иранския генерал Касем Солеймани от САЩ и размяната на заплахи за атаки между двете страни. Златото, което е традиционното убежище за инвеститорите, след поскъпване с 1,5 процента още в петък след новината за смъртта на Солеймани, достигна цена от 1588,13 долара за тройунция, което е нов максимум от април 2013 г. Цените на петрола продължиха силно да се повишават в азиатската електронна сесия, предаде Ройтерс. Лондонският сорт Брент от Северно море, чиито котировки са референтни за европейския пазар, поскъпна с 2,35 на сто до 70,21 долара за барел. Американският лек суров петрол повиши стойността си с 2,11 на сто до 64.38 долара за барел в азиатската електронна сесия на Нюйоркската търговска борса. Геополитическото напрежение вероятно ще остане силно през следващите дни, което ще подкрепя цените на черното, коментира анализатор на пазара, цитиран от Ройтерс.", "date": "2020.01.07", "title": "Цените на златото и петролът тръгнаха нагоре"}
{"url": "https://duma.bg/protesti-po-balgarski-n206450", "text": "България протестира... Виждате как. Тридесет, седемдесет, двеста и петдесет души по улици и площади. Само майките на децата с уврежданията, макар и малобройни, се оказаха мъжки жени, нищо, че били кресливи с уж болни деца... Има ли такъв народ? Апостола минал през села и паланки с две заптиета до конака в София и никой не се е престрашил да го освободи. Ботевата чета слиза на българския бряг и всички се затворили по къщите си. И той тръгнал да освобождава тези хора...  След събранието в Оборище за обявяването на Априлското въстание на другия ден вече знаели турците (които според образователните ни корифеи присъствали в българските селища по това време), защото веднага след събранието десетки участници в заверата отишли направо в конака да споделят  новината срещу обещани жълтички... Е, има и няколко случаи на въстаници в името на свободата, хайдути, партизани, опълченци, бунтари и знаменосци за странички от историята ни, която сега обаче тотално се пренаписва. Има такъв народ. По нашите географски ширини. Ако не гори в нашата къща, не тръгваме да гасим. Нищо, че пожарникар ни управлява. А нали виждате как масово политици сменят партии и коалиции - ренегати, ама нали са все из властта и нагоре, министри стават, заемат нови позиции на борци за промени през Прехода! Но все пак медийната среда оповестява от време на време, че България все пак протестира. Защо ли? Просто иска да живее в апартамента на финансист номер едно и при същите условия. Или да притежава поне 6-7 апартамента с джакузита, по някоя тераса с асансьор и да е все нипричом към конфликта на интереси и корупцията. Иска да получава обществени поръчки по подобие на онези, които днес ги получават. Протестите по български са заради начина на живот на съседа, за когото не важат ограниченията в закона и морала. Българинът иска също филия с мас, иска три папи да го галят и него по главата, иска и на него да му \"конграчулейшън\", да играе мачле в работно време с бистришките \"Тигри\"... Иска да няма таван на пенсията си, иска възнаграждения, близки до тези на управляващите, а не хиляда пъти по-ниски...  Той даже иска да протестира, но... ако Сорос му плати за това. Иска да влиза безнаказано в насрещното движение, да има и той шуробаджанаци като комшията и колегата. Иска да гори тук боклук от Италия и все никой да не знае, че той го е докарал. Иска и той да продаде на скрап за милиони едновремешния суперзавод, дето са му го дали за стотинки. А нека пак да е равен пред закона, като всичките тия \"съседи\".  Българинът иска да се гордее с братята Кирил и Методий, с братя Миладинови, с братя Даскалови, с братята Георгиеви, но да има днес благините на братя Галеви, Маргини, Велчеви, Диневи. Иска да има достъп до облагите от приватизацията, а не да споделя съдбата на милиони, които преживяват с минималните доходи при новите икономически условия и новите цени на стоки и услуги, данъци, застраховки и граждански отговорности. Иска като онези десетки младоци без трудов стаж да има техните имоти, хотели, коли, бизнес под нехайния поглед на правосъдието.  Иска достоен живот. Така че, протестите по български са социални, но са повече политически. Защото българската политика е такава, че прави несправедливостта в обществото все по-стабилна, непоправима и необратима.", "date": "2020.01.07", "title": "Протести по български"}
{"url": "https://duma.bg/milanovich-e-noviyat-prezident-na-harvatiya-n206436", "text": "Бившият премиер - социалистът Зоран Миланович печели президентските избори в Хърватия. Той изпреварва с над 6 на сто Колинда Грабар Китарович, досегашния държавен глава на Хърватия. Това сочат първите социологически проучвания. Миланович получава 53,25% от гласовете. За Китарович са гласували 46,75 на сто. В неделя в Хърватия се проведе балотаж на седмите президентски избори в страната, като право на глас имаха близо 3,8 милиона хървати. Роден в Загреб през 1966 г., Миланович е с юридическо образование и е запален боксьор-любител. По време на войната за независимост на Хърватия в началото на 90-те години на миналия век Миланович бе служител във външното министерство на страната. По-късно е заемал постове и в мисиите на ЕС и НАТО в Брюксел. В редица интервюта той описва себе си като човек с „ляво сърце и консервативна глава“, и често е критикуван заради високомерния си подход към медиите. Миланович обещава да превърне Хърватия в демократична страна с ценности като равноправие в обществото и независима съдебна система. ", "date": "2020.01.07", "title": "Миланович е новият президент на Хърватия"}
{"url": "https://duma.bg/sasht-otkazvat-da-napusnat-irak-n206437", "text": "Президентът на САЩ Доналд Тръмп обяви, че САЩ няма да напуснат Ирак, ако Багдад не плати за военновъздушната база Балад, контролирана от американските сили, след като в неделя иракският парламент гласува за прекратяването на присъствието на чужди военни в Ирак. По думите му базата струвала \"милиарди долари да бъде построена. Много преди моя мандат ние няма да си тръгнем, ако те не ни платят за нея. Ще им наложим санкции, каквито никога не са виждали преди. Това ще направи иранските санкции да изглеждат доста меки.\" Президентът остана на позицията си от неделя да заплашва иранските културни обекти, въпреки че според международните закони това се счита за военно престъпление. ДРазрешено им е да убиват нашите хора. Разрешено им е да измъчват и осакатяват нашия народ. Разрешено им е да използват крайпътни бомби и да взривят нашите хора. И нямаме право да докосваме техните културни обекти? Не става така\", каза Тръмп пред репортери на борда на \"Еър Форс\" 1. \"Правителството на Ирак започна процеса за напускане от страна на американските войски. Дейността на международната коалиция ще бъде ограничена до консултации, въоръжение и обучение на военнослужещи, а въоръжените сили ще си заминат\", заяви в понеделник пред телевизия \"Ал Джазира\" Абдел Керим Халф, представител на върховното командване на иракската армия. За понеделник бе насрочена и среща на иракския премиер с американския посланик в Ирак, на която Адел Абдул Махди трябваше да информира официално американската страна за решението на Багдад.  Групата \"Е3\", състояща се от Франция, Великобритания и Германия, призова Иран да се въздържа от каквито и да е насилствени действия и прикани Ислямската република да се върне към спазването на договореностите, предвидени в ядреното споразумение от 2015 г. между Техеран и световните сили. В съвместното изявление се изразява безпокойство от \"негативната роля, играна от Иран в региона, по-специално от тази на елитните сили \"Ал Кудс\" на Иранската революционна гвардия\", но не се изразява такова спрямо действията на американската страна. По-рано иранската държавна телевизия, цитирайки изявление на администрацията на президента на Иран Хасан Рохани, обяви, че страната няма да спазва ограниченията в ядреното споразумение, касаещи обогатяването на уран, количеството на запасите от обогатен уран и изследователската дейност.", "date": "2020.01.07", "title": " САЩ отказват да напуснат Ирак"}
{"url": "https://duma.bg/nikol-shertsinger-pokaza-novoto-si-gadzhe-n206438", "text": "Бившата приятелка на най-големия български тенесист Григор Димитров певицата Никол Шерцингер показа новата си половинка по време на партито на списанието \"ИнСтайл\" след церемонията за връчването на тазгодишните награди \"Златен глобус\", съобщи \"Вести.бг\", като се позова на публикация на изданието Just Jared. Роденият през 1985 г. Том Евънс е бивш ръгбист и бивш участник в музикалното шоу X-фактор. За връзката му с 41-годишната певица се знае отдавна, но сега звездата от групата \"Пусикат Долс\" афишира романтичната им връзка на официално събитие. Двамата позираха на червения килим преди началото на партито, което се е провело в хотел \"Бевърли хил\" в присъствието на редица знаменитости.", "date": "2020.01.07", "title": "Никол Шерцингер показа новото си гадже"}
{"url": "https://duma.bg/gradinarstvoto-pravelo-choveka-shtastliv-n206440", "text": "За да избягаме от стреса и напрежението, които натрупваме в ежедневието си, е хубаво да си намерим хоби, с които да се разтоварваме. Едно от тези пълноценни хобита може да бъде градинарството, пише британският вестник \"Дейли мейл\", цитиран от БГНЕС. Вестникът цитира проучване, поръчано от списанието \"Гардинърс Уорлд\" проведено сред 1500 души във Великобритания, които били попитани дали градинарството би ги направило по-щастливи. Деветдесет процента от запитаните отговарят, че се чувстват много по-добре и по-отпочинали, но и с много приповдигнат дух, след като са работили в градините си. Според същото проучване повече от 80 на сто от хората, които живеят в къща с градина, се чувстват истински щастливи. За сравнение – доста по-малко са хората, които са удовлетворени от живота си и които не работят в градината, въпреки че имат такава – 67%, според проучването. Анкетата още е установила, че хората, чието хоби е градинарството, изпадат много по-рядко в депресивни състояния и емоционални дупки за разлика от останалите.", "date": "2020.01.07", "title": "Градинарството правело човека щастлив"}
{"url": "https://duma.bg/vrachiha-statuetkite-zlaten-globus-2020-n206446", "text": "Наградите \"Златен глобус\" бяха раздадени за 77-и път. Водещ на бляскавата церемония беше Рики Джървейс, който не спести забавните коментари към индустрията и своите колеги. Този път негова \"жертва\" станаха Мартин Скорсезе, Леонардо ди Каприо, Фелисити Хофман, Асоциацията на чуждестранните журналисти в Холивуд, както и мюзикълът \"Котките\", съобщава синефиш.бг. Две от най-големите награди получи \"1917\" - за най-добър драматичен филм и за режисьор на Сам Мендес. Три отличия взе \"Имало едно време... в Холивуд\" - за най-добър мюзикъл или комедия, сценарий, както и за поддържаща роля на Брад Пит. При телевизионните филми с по 2 награди бяха отличени \"Чернобил\", \"Successions\" и \"Fleabag\". Смятаният за фаворит \"Брачна история\", който получи най-много номинации - общо шест, в крайна сметка остана само с награда за поддържаща актриса на Лора Дърн. \"Ирландецът\" на Мартин Скорсезе - с пет номинации, бе тотално пренебрегнат. Хоакин Финикс бе отличен за най-добър драматичен актьор за потресаващото си превъплъщение в \"Жокера\", филмът спечели приза и за музиката на Хилдър Гонадотур. Рене Зелуегър бе обявена за най-добра драматична актриса за ролята си на легендата Джуди Гарланд в \"Джуди\". Призът за чуждестранен филм отиде при корейския \"Паразит\" на Понг Джун Хо, носител на \"Златна палма\" в Кан. Наградата за анимация бе присъдена на \"Търсенето на Линк\" на Крис Бътлър - режисьор и сценарист на филма. Отличието за песен отиде при \"I`m Gonna Love Me Again\" от филма \"Рокетмен\" на Декстър Флечър. Автори на песента са Бърни Топин и Елтън Джон, който я изпълнява заедно с Терън Еджъртън. Статуетки връчваха Сандра Бълок, Пиърс Броснан, Уил Фарел, Глен Клоуз, Рами Малек, Крис Евънс, Дженифър Лопес, Салма Хайек, Хелън Мирън, Антонио Бандерас, Дакота Фанинг, Дженифър Анистън, Рийз Уидърспуун, Джейсън Момоа и Зоуи Кравиц. Чарлийз Терон връчи наградата за цялостно творчество \"Сесил Б. ДеМил\" на Том Ханкс. Той благодари на всички колеги и режисьори, с които е работил по време на своята успешна кариера. Една от най-забавните речи бе на Елън Дедженерис, отличена с почетната награда за телевизионно творчество на името на Карол Бърнет.", "date": "2020.01.07", "title": "Връчиха статуетките \"Златен глобус 2020\""}
{"url": "https://duma.bg/po-zakonite-na-dzhunglata-n206432", "text": "", "date": "2020.01.07", "title": " По законите на джунглата"}
{"url": "https://duma.bg/vladimir-putin-redi-mnogopolyusna-epoha-n206433", "text": "Преди 20 години управлението на Русия бе поето от неизвестния дотогава премиер Владимир Путин. Никой в онази грохнала страна не е допускал, че за нея настъпва нова епоха и Русия ще стане друга държава.  Русия берeшe душа в интензивното на историята, когато той поема управлението й. Чеченският сепаратизъм в комбина с глобалния ислямски радикализъм планираха ислямска държава в Кавказ и застрашаваха териториалната цялост на Русия. Бомбените атентати в жилищни блокове в Буйнакск, Москва и Волгодонск отнеха живота на над 300 души и оставиха ранени и осакатени над 1700 души. Пръкналите се млади олигарси грабеха държавата, както си искаха, а разпасалите се губернатори използваха бардака, за да станат съвременни феодали. Промишлеността и машиностроенето бяха спрели, упадък цареше в армията и военната индустрия, народът не можеше да свързва двата края и изнемогваше.  Прогнозата за Русия от 2000 година на Националния съвет по разузнаване на САЩ е звучала като некролог. През 2015 г. населението й щяло да падне до 130-135 млн. заради \"алкохолизъм, сърдечни заболявания, наркотици и влошаване на здравеопазването\". Пак през 2015 г. Русия щяла да има обширни радиационни територии, защото нямало да може да обслужва собствените АЕЦ-ве и друга инфраструктура. На международната сцена й се предсказвали геополитическа импотентност - ветото в Съвета за сигурност на ООН щял да остане единственият й инструмент за влияние в световните дела.  В Чечня и изобщо в Кавказ Путин спаси Русия от разпад не само с бойно антитерористично изкуство (операцията за освобождаването на Грозни), но и с държавническа гъвкавост и далновидност. Активната фаза на втората чеченска война приключи още през пролетта на 2000 г., но след това войната продължи като антитерористична кампания и приключи чак през 2009 г. Путин изпълни обещанието си да гони до дупка терористичните главатари и при спецоперации последователно бяха ликвидирани саудитският радикал Хатаб и чеченските му съучастници Басаев и Масхадов. Путин обаче спаси страната от разпад, защото компромисно се съюзи с местни влиятелни родове и авторитети, които в първата чеченска война воюваха срещу Москва. Но впоследствие те се дистанцираха от зверското лице на ислямизиращия се чеченски сепаратизъм и именно тогава си стиснаха ръцете с Кремъл. Сред тях бе е родът на Кадирови, чийто представител Рамзан пое републиката след гибелта на баща му Ахмат при бомбен атентат през 2004 г. и я управлява до днес.  През 2002 г. и 2004 г. Русия преживя своя 11 септември - заложническите драми на чеченските терористи в столичния театър на улица \"Дубровка\" (129 загинали) и в училището на осетинския град Беслан (терористите избиват 344 души, от които 186 деца). По-късно Путин ще признае, че двете събития са му станали лична болка за цял живот.  Има една снимка, на която той е уловен след края на драмата на \"Дубровка\" - стои на крака, но е закрил лицето си с ръце, сякаш иска да прогони от съзнанието си болката и ужаса на изживяното. Но и предусеща, че това няма как да стане.  Въпреки обаче античеченските емоции в руското общество, Путин отказа \"ръчно управление\" на републиката (чрез генерал-губернатор или военно положение) и я върна на чеченците. Те проведоха референдум и минаха към гражданско управление. Изобщо в етническите републики на Кавказ Путин спазва местните традиции, не посегна например на статута им именно на етнически републики, с което също спаси многонационалната си държава от разпад.  Той постави олигарсите на мястото им, като издиктува правилата на играта - няма да национализира печелившите им заводи и компании, макар и незаконно придобити по време на Елциновия бардак, но да стоят извън политиката и да започнат да си плащат данъците. Не отстъпи от тази линия дори пред световния вой срещу осъждането на Михаил Ходорковски, който не прие правилата. Путин обаче накара олигарсите не само да си плащат данъците, ами и да спонсорират някои региони или пък общонационални каузи. Успоредно с това той затягаше и гайките на държавата, създавайки вертикала на властта. \"Русия беше в състояние на хаос и идването на Путин възстанови реда. Той установи авторитарно управление, основано на принципа, че толкова голяма държава се нуждае от централизация\", тези днешни констатации на френската анализаторка Елен Карер д'Анкос в \"Пари мач\" в никакъв случай не звучат осъдително. Гайките бяха затягани чрез въвеждането на президентските пълномощници в 86-те субекта на федерацията, от които 22 бяха етнически републики, чрез отмяна на прекия избор на губернаторите и утвърждаването им от регионалните законодателни събрания, чрез балансирането между регионалните и федералните интереси или пък чрез подмладяването на губернаторите през това десетилетие. Затягането бе важно, защото от нефтените републики Татарстан и Башкорстан също дебнеше сепаратистката заплаха. Впрочем през 2012 г., когато гайките на властовата вертикала вече бяха достатъчно затегнати, Путин върна преките избори на регионалните ръководители, което говори за държавническата му гъвкавост, проявявана и при други случаи. Като цяло административната реформа бетонираше Русия срещу заплахата от разпад, която е тегнела над страната през първите два мандата на Путин. През април 2015 г. в интервю за филма \"Президентът\" той разкри, че навремето се оплакал на президента Джордж Буш-син, задето някои структури на САЩ подкрепяли ислямистите в Кавказ. Буш му отвърнал, че ще \"им спука от бой задника\", но дни по-късно контраразузнавателната служба ФСБ получила следното писмо от колегите й във Вашингтон: \"Ние поддържахме и ще поддържаме отношения с всички опозиционни сили в Русия. Смятаме, че има право на това и ще го запазим за себе си занапред\". Това е американският механизъм не за поддържането на демокрацията в Русия, а за отслабване и разпада на тази държава с цел заграбването на нейните богатства. Това Путин го е разбрал отрано и вече би трябвало да е ясно защо е циментирал вертикалата на властта, защо западни НПО-та медии или отделни лица бяха обявени за чуждестранни агенти. Опозиционерът пък Алексей Навални да се сърди на ЦРУ и Америка, че са накарали Путин не го оставя на мира. Демокрацията на Путин е управляема, не е хазартна, както се случи с Тръмп в САЩ, и не руши страната му.  Путин започна този процес с редица възлови реформи през първия си мандат (2000-2004) - данъчна, банкова, поземлената, жилищно-комуналната, на трудовите отношения.  Успоредно той впрегна властта за решаването на социалните проблеми, на което наблегна повече през втория си мандат (2004-2008). Вярно е, че световните цени на нефта и газа го облекчиха, но е вярно също, че той не пилееше пари. Именно тогава по негова инициатива бяха създадени Стабилизационният, Резервният и Фондът за национално благосъстояние, благодарение на които Русия безболезнено изкара световната криза. Шефът на Сметната палата Алексей Кудрин, който е \"мозъкът\" на руските либерали и не спестява критики към Путин, призна наскоро пред РИА \"Новости\", че волята на Путин и тези фондове, \"изиграха своята решаваща роля в кризата през 2008-2009 г. за спасяването на икономиката, за социалните разходи. При нас заплатите не падаха, а пенсиите дори се увеличаваха двойно през този период, в онази криза\". Ето ви и втората спасителна роля на Путин.  По онова време американската активистка Шарън Тенисън е ръководила успешно руска неправителствена организация за стимулиране на предприемчивостта. Това тя е правила още при Михаил Горбачов, после и при Елцин, а заради дейността си е пътувала из цяла Русия и дори се е срещала със самия Путин, когато той е работил в кметството на Санкт Петербург. Ето какво разказа тя през 2018 г.  в анализ за изданието \"Consortiumnews.com\", финансирано изцяло от дарения на читателите: \"Данъците намаляха, понижи се инфлацията, а законите постепенно влизаха в сила. Модернизираха се училища и болници, в селското стопанство се забелязваха признаци на подобрения, а магазините предоставяха голямо разнообразие от хранителни продукти. Засилени бяха мерките за контрол върху алкохола, забранено бе пушенето вътре в сградите, увеличи се продължителността на живота. Из цялата страна се строяха нови автомагистрали, железопътни линии и съвременни влакове се появяваха дори в труднодостъпните райони, банковият сектор ставаше все по-стабилен. Русия започваше да изглежда като една прилична и нормална държава. Освен в Санкт Петербург и Москва, през септември 2013 година аз бях на Урал - в Екатеринбург, Челябинск и Перм. Пътувахме с коли и влакове, полята и горите изглеждаха екосъобразни, в малките градове се строеше много. Отдалечените от Москва руски градове са опасани от дву- или триетажни къщи\". Признание Путин получи не от кого да е, а от заклетата му противничка Хилари Клинтън: \"Той беше дисциплиниран и стегнат...внушаваше на руснаците надежда и увереност, които още не бяха се оправили от резките политически промени и тежките икономически несгоди.\"   Путин спря бягството на капитала (в размер на десетки милиарди долари), инвестициите скочиха със 125%, а рублата стана свободно конвертируема валута. Преди въведените през 2014 г. санкции заради украинската криза Русия бе достигнала петорката на най-развитите икономики. През 2017 г. страната изплати дълговете на СССР, които в края на 90-те години надхвърляха БВП на страната, а парите за кредиторите отидоха за социално-икономически проекти в страната. От 2006 г. стартираха серия от националните проекти в сферата на здравеопазването, образованието и жилищата, демографията. Сред социалните придобивки са появата на медицински центрове в регионите (докато у нас такива центрове се закриваха), стремеж за изравняване на условия между центровете и регионите.  На последната си \"Пряка линия\" Путин огласи нови данни за успехите на страната - нови реактори за АЕЦ, предприятия, мощности, летища, писти, жп гари, нови магистрали, мостове, метростанции.  Отделно според съобщенията във Фонда за национална благосъстояние са натрупани над 8 трилиона рубли (115,4 млрд. евро), които от тази година ще се инвестират в реалната  икономика. Така ще се преодолее изоставането по реализирането на някои от националните проекти, включително и по вдигане на доходите на населението.    Но има и още нещо, което вече прави Путинова Русия глобална икономическа държава. Дълго време единствените износни пера на постсъветска Русия всъщност оставаха съветски - оръжия, нефт и газ. На среща през 2009 г. в Държавната дума с влиятелен тогавашен депутат го попитах кога най-после страната ще произведе своя постсъветски граждански продукт, който да се наложи на световния пазар. Е, Русия вече произвежда такива продукти. След като СССР само е внасял зърно, последните три години Русия стана световен шампион по износ на пшеница. Дори приходите от него надминаха приходите от износа на оръжия. През 2019 г. тя е произвела 120 млн. тона зърно и се очаква от тях, както и от животновъдната продукция, да прибере $24 милиарда.     Другата глобална стока станаха ядрените реактори, които руски специалисти строят по цял свят.   Глобални обаче станаха и руските държавни облигации, според съобщенията калифорнийският пенсионен фонд за държавните служители ще влага пари в тях. Глобална стана и ролята на Русия на световния нефтен пазар, след като тя координира нефтените цени заедно с ОПЕК.  Пак при Путин средната продължителност на живота нараснала от 65,3 на 72 години и населението на страната стана 145 милиона. По данни пък на Световната здравна организация (СЗО) потреблението на алкохол в страната за 2003-2016 г. е намаляло с 43 на сто. Така че Путин разпиля на пух и прах прогноза на САЩ. Геополитиката е онази сфера, в която най-ярко се откроява епохалната роля на Путин.  Известно е, че първоначално той е вярвал във възможността за партниране със САЩ. Но на Мюнхенската конференция по сигурността през от 2007 г. той обявява, че тегли кръст на това си убеждение - Русия няма да бъде васал на САЩ, ще води независима политика, а еднополюсният модел на САЩ не само е неприемлив и невъзможен в съвременния свят, но и няма нищо общо с демокрацията. В баварската столица Путин настъпи Вашингтон по хегемонизма и му обяви съперничество. Сближаването с Китай, активизирането на БРИКС, пробивите в газовата дипломация, намесата в сирийския конфликт и разбиването на терористичната групировка \"Ислямска държава\", спечелването на нови партньори в Близкия изток и разширяването на влиянието там, възстановеното историческо наследство в Крим, партнирането с натовска Турция, която вече купува руски газ и модерни ракети, активизирането в Африка са все точките от маршрута на многополюсния ред.  И най-важното - Русия създаде нови оръжия, с които за пръв в историята на оръжейната надпревара поставиха САЩ в догонващо положение. И така заби най-дебелия гвоздей в ковчега на еднополюсния свят. На Запада и досега не могат да проумеят как тази държава с по-слаба икономика от американската и с 10-пъти по-малки военни разходи изпревари Америка. В този смисъл немалко политици и анализатори и политици признават майсторството на Путин да побеждава с по-слаби карти.  Между другото Путин и политиката му печелят симпатии на общественото мнение на Запада - в това отношение Зимната Олимпиада в Сочи през 2014-а, Световното по футбол през 2018 г. като че ли имаха най-голямата заслуга. Ето например какво писа френският в. \"Монд\", който иначе е в челните редици на медийната война срещу Путин: \"С Русия бяха свързани много различни стереотипи, но по-голямата част от тях бе разбита, след като всички видяха безупречната организация и празника, които Русия подари на целия свят\". Сега, по повод 20-годишнината от управлението на Путин, американската агенция \"Блумбърг\" призна, че с него Русия възстанови значителна част от влиянието, което загуби сред разпада на СССР.  Това обаче още не е най-високата отметка в оценките за руския президент. След като извади Русия от интензивното на историята, той я превърна в световна сила на геополитическия тепих. Кремъл в немалка степен промени палитрата на геополитиката и я тласна към многополюсност. Дейността на Путин съдейства за оттласкване от старата международна система и създаването на нов световен баланс, коментира за РИА \"Новости\" бившият египетски външен министър и бивш шеф та Арабската лига Амр Муса. В момента той председателства колегията на мъдреците на Африканския съюз. Кремъл в немалка степен промени палитрата на геополитиката и я тласна към многополюсност. С откритото си противопоставяне на САЩ Путин се превърна във водещия субективен фактор на обективния процес от едно- към многополюсен свят. Той програмира една нова геополитика.  ", "date": "2020.01.07", "title": " Владимир Путин реди   многополюсна епоха"}
{"url": "https://duma.bg/prodavat-se-desetki-imeniya-kray-bosfora-n206439", "text": "В момента се продават общо 71 луксозни имения край Босфора, а общата им стойност е около 10 млрд. турски лири (1,68 млрд. долара), съобщи сайтът \"Актуално.ком\", като се позова на публикации в турската преса.  Около 622 крайбрежни луксозни имота красят двете страни на протока, който разделя Европа и Азия, включително 366, които официално са обявени за сгради с историческа стойност. Според брокери на недвижими имоти годишно се продават по 60-70 имения на цени от 2 до 100 млн. долара. Въпреки големия интерес на инвеститорите от богати арабски държави, като Катар, Кувейт и ОАЕ, вътрешното търсене било много по-високо през последната година. Например 130-годишното имение на Зеки паша в истанбулския квартал Сарайер е било продадено за 550 млн. лири (92,2 млн. долара), припомня в. \"Дейли Сабах\".", "date": "2020.01.07", "title": "Продават се десетки имения край Босфора "}
{"url": "https://duma.bg/pol-kuin-idva-s-rok-bandata-kards-na-11-fevruari-n206442", "text": "Известният метъл китарист и основател на \"Саксън\" Пол Куин и неговата странична рок банда \"Кардс\", започва европейското си турне с концерт в България. Събитието ще се състои на 11 февруари в столичния клуб \"Live & Loud\". Бандата ще представи дебютния си едноименен албум. Билетите се разпространяват ексклузивно в системата на eticketsmall. Броят е ограничен - 150. Цената им на предварителна продажба е 30 лв., а в деня на концерта - 35 лв. Начало на събитието - 21 ч. Пол Куин е автор или съавтор на почти всички песни на \"Саксън\" - \"Wheels of Steel\", \"Strangers in The Night\", \"Crusader\", \"Princess of The Night\" и др. Другите членовe на \"Кардс\" са барабанистът на световноизвестния диджей Армин ван Бюрен - Коен Херфст, и бившият клавирист на Доро и \"У.Д.О.\" - Харисън Янг.", "date": "2020.01.07", "title": "Пол Куин идва с рок бандата \"Кардс\" на 11 февруари"}
{"url": "https://duma.bg/vseki-chetvarti-uchenik-ne-chete-knigi-n206467", "text": "Около 26% от българските ученици изобщо не четат книги или го правят много рядко, се казва в анализ на Института за изследвания в образованието. Той се основава на данните, получени от международното проучване PISA 2018, представено официално преди месец в образователното министерство. Анализът на института има за цел да опише профила на читателя на 15-16 години, като акцентира върху неговите нагласи и отношение към четенето.  Според експертите всички ученици, които не четат, имат сравнително нисък резултат на PISA, който показва, че не разбират достатъчно прочетените текстове. Близо 28% от учениците са посочили, че не четат за удоволствие. Техният среден резултат е доста по-нисък от тези, които вземат книга в ръка за повече от два часа на ден. Следователно, колкото повече децата четат за удоволствие, толкова по-високи са техните резултати, обобщават анализаторите.  Друго заключение на експертите е, че колкото по-често учениците четат художествена и документална литература, толкова по-добре се справят на тестовете за четивна грамотност. Всеки трети предпочита да чете именно такава литература, а всеки четвърти се спира на списания и малко по-рядко - на вестници. Разликата в четивната грамотност на учениците, които залягат редовно над художествена литература, и тези, които никога не го правят, се равнява на почти двегодишно обучение в училище. Подобни са заключенията и при ученици, които подхождат с желание към книгите. Тийнейджърите със силна вътрешна мотивация за четене изпреварват с около 2 години и 4 месеца съучениците си, които нямат интерес към книгите. Около 8% от българчетата пък са напълно съгласни с твърдението, че четенето е загуба на време. Очаквано, те се справят по-зле на PISA. Експертите са установили, че от съществено значение за постигнатите резултати е не само личното отношение на учениците към четенето, но и примерът, който получават в дома си. Затова и колкото по-богата е домашната библиотека, толкова по-грамотни са децата. Всеки десети е посочил, че има между 200 и 500 книги вкъщи. На практика тези ученици са по-напреднали с равностойността на около 4 години обучение в училище спрямо съучениците им, които имат до 10 книги в дома си. ", "date": "2020.01.07", "title": "Всеки четвърти ученик не чете книги"}
{"url": "https://duma.bg/debyut-na-ivaylo-stoimenov-v-galeriya-debyut-n206443", "text": "Първата самостоятелна изложба на Ивайло Стоименов със заглавие \"Медитация върху обект чрез фотография и композиция\" се открива на 9 януари от 18 ч. в галерия \"Дебют\", научи ДУМА от Олимпия Даниел. Авторът се занимава с фотография от 16-годишен, завършил е фотография в Гимназията по полиграфия и фотография и курс по фотография в НАТФИЗ. Концентрира се изцяло върху обект, чрез способите на фотографията, като в случая думата медитация може да бъде заменена с \"визуална концентрация\". Kомпозиционната рамка се затваря с квадратния формат на Pentacon Six. Ще бъдат представени 20 фотографии - аналогови изображения, дигитален печат, които може да се видят до 17 януари. Кураторка е Андреа Филипа Зидарова.", "date": "2020.01.07", "title": "Дебют на Ивайло Стоименов в галерия \"Дебют\""}
{"url": "https://duma.bg/turski-voenni-veche-sa-v-libiya-n206435", "text": "Турция започна да прехвърля свои военни в Либия, съобщи президентът на страната Реджеп Таийп Ердоган пред CNN Turk. Анкара подкрепя международно признатото правителство на националното съгласие срещу метежния генерал Халифа Хафтар. По думите на Ердоган задачата на турските военни е да осигурят стабилност в Либия. Първият дипломат на Европейския съюз предупреди в понеделник, че около либийската столица Триполи може да избухнат по-интензивни сражения, призовавайки за политическо решение на кризата. \"Последните събития в Либия показват, че ескалация на насилието около Триполи може да бъде неизбежна\", заяви върховният представител на ЕС по външните работи Жозеп Борел.  Над 280 цивилни и над 2000 бойци са убити от началото (през април миналата година) на нападението на Халифа Хафтар срещу Триполи, според ООН.", "date": "2020.01.07", "title": " Турски военни вече са в Либия"}
{"url": "https://duma.bg/kratki-novini-n206434", "text": "Френският президент Еманюел Макрон се подготвя за решаваща седмица в преговорите със синдикатите на фона на национални протести и транспортни стачки срещу пенсионната реформа на правителството. Френският финансов министър Бруно льо Мер коментира пред радио \"Франс интер\", че \"компромисът никога не е бил толкова близо\". Правителството \"не е непреклонно\", каза той. Разговорите между премиера и синдикатите ще бъдат възобновени във вторник. За четвъртък обаче е насрочен нов голям протест. Министърът на отбраната на Сърбия Александър Вулин смята, че страната трябва да преразгледа европейския си път не само заради себе си, а и защото ЕС непрекъснато преразглежда позицията си относно разширяването, съобщи сръбският сайт „Данас”. „Не вярвам в ЕС\", заяви той. Според него външнополитическите приоритети се променят. Неизменни остават единствено защитата на сърбите, където и да живеят те, както и запазването на Сърбия.  Гръцкият премиер Кириакос Мицотакис планира да информира президента на САЩ Доналд Тръмп за турските нарушения в Източното Средиземноморие и Беломорието и заплахата, която представляват за международната стабилност и регионалната сигурност, каза той в неделя вечер на събитие в Търпон Спрингс, Флорида, където започна четиридневното му посещение в Съединените щати. Осъдиха на затвор двама българи за източване на банкомати в Малта, съобщава БНР. Сънародниците ни са били заловени при съвместно разследване с Европол. Двамата, идентифицирани като Благой Китанчев и Спас Полихиноров, ще останат зад решетките съответно 6 и 5 години. На 16 декември 2017 г. двамата били задържани в хотела си в Малта, след като в багажа на единия били открити скимиращи устройства.", "date": "2020.01.07", "title": "Кратки новини"}
{"url": "https://duma.bg/georgi-yordanov-i-desislav-taskov-za-finansiraneto-na-zdraveopazvaneto-n206451", "text": "  Пациентите нямат достъп до съвременните методи, защото НЗОК не плаща консумативите и те си ги купуват, казва зам.-председателят на здравната комисия в НС  - Парите наистина са повече, но това се дължи на увеличаване на минималната заплата и осигурителите вноски. Гласувахме против, защото имаме  нереформирана здравна система, в която приоритетите са обърнати наопаки, обратно на развитите страни. Вместо основните средства да са в профилактиката, превантивната медицина и извънболничната помощ, те са насочени в болничната помощ (почти половината от целия бюджет на НЗОК) и лекарствената терапия. Това няма да доведе до положителен резултат. Ще получим отново от същото, но повече. Нашата страна е страната с най-голям процент доплащане от пациента (46.6%), при средно около 20-25% в ЕС. Българските пациенти нямат достъп до съвременните методи на лечение, защото обикновено НЗОК не плаща консумативите и пациентите са принудени да си купуват сами, а като стойност в някои случаи те достигат до десетки хиляди лева. Ние сме на дъното по средна продължителност на живота и на последно място по предотвратима смърт. Определено не се справяме със заболеваемостта от социално значими заболявания. И не на последно място, не подкрепихме бюджета на НЗОК, защото управляващите не приемат нашата пътна карта в здравеопазването - въвеждане на електронната здравно-информационна система, остойностяване на медицинските дейности, включително труда на медицинските специалисти, и приемане на наредба за формиране на заплатите в сферата на здравеопазването за здравните специалисти от различните категории. - В медицината парите никога не са достатъчни. Затова е необходимо да приемем приоритети за развитие на българската система на здравеопазване. Ето например развитието на органната трансплантология.  Във връзка с демографската криза предложихме лекарствата на децата до 14-годишна възраст да са безплатни. Повече средства са необходими в почти всички сектори. Но повечето пари не са панацея. Те трябва да се харчат разумно и контролирано. При разумно планиране и съответния контрол на изразходването смятаме, че тези над 5 милиарда лева в бюджета на НЗОК и в МЗ ще бъдат достатъчни. - Основният проблем при предложенията между първо и второ четене беше отказът на управляващата коалиция от приоритетно и протежирано финансиране на група лекарства, основно за базова терапия при онкологичните заболявания, коагулопатиите и редките заболявания. Вкарването на тези лекарства в общия ред вероятно ще доведе до изчезването им от пазара в България и невъзможност за адекватно лечение на немалка група от пациенти. А в крайна сметка се касае за около 99 млн. лв. - малка част от бюджета на НЗОК, а хората ще бъдат принудени да ги купуват от съседните страни. - На този въпрос мога да отговоря, че се надявам наистина българският пациент да получи по-достъпни и качествени медицински услуги. На първо място по-достъпни. Защото пациентите от различните райони на страната нямат равни условия за достъп до медицинска помощ. Естествено, най-привилегировани са тези от столицата и големите градове. Бих искал парите да не са решаващ фактор за получаване на необходимата по обем и качество медицинска помощ от българите, търговските взаимоотношения в здравеопазването силно да намалеят и болниците да престанат да бъдат търговски дружества в днешния си вид. Бюджетът на НЗОК за 2020 г. е като този за 2019 г., казва депутатът от БСП  - Не съм удовлетворен. Става въпрос за парите, дадени от хората, които се осигуряват в България. Точно тези пари формират по-голямата част от парите в бюджета на НЗОК. Затова трябва да видим как да облекчим положението на тези хора - редовните платци. - Общо взето - не.  - Имаме бюджет, чиито характеристики припокриват тези на бюджета за 2019 г. Разбира се, отчитам и увеличенията в някои от приходните пера, което може да доведе до увеличение на цените на някои услуги. А предложенията на БСП (безплатни лекарства за децата до 14 т., повече пари за извънболничната помощ и за медицинските изделия и консумативи и др.) целяха да бъде намалена финансовата тежест върху гражданите, които са основните платци. И още нещо: предложенията ни бяха свързани с основните забележки в доклада на Европейската комисия за здравеопазването у нас. За съжаление в този доклад няма изненади, защото става въпрос за неща, които се коментират от няколко години. Половината от парите в сектор \"Здравеопазване\" излизат от джоба на хората, българите живеят най-малко в ЕС, въпреки това у нас има най-много хоспитализации, повишава се и процентът на предотвратимата смъртност. Целта на предложенията ни (да се увеличат парите за извънболничната помощ, лекарствата за деца до 14 г. да станат безплатни, част от дейностите в болничната помощ да се извършват в специализираната доболнична помощ и др.) е да се намалят хоспитализациите.  - Целият модел на здравеопазването ни е свързан с тежък лобизъм. А броят на хоспитализациите е обусловен от режима на финансиране на системата по клинични пътеки, който се изроди в тежък лобизъм към определени специалности. Клиничната пътека е алгоритъм за поведение, но не е остойностена.  Второто най-голямо перо в системата са лекарствата.  - Може би и управляващите от ГЕРБ осъзнават, че самостоятелно не могат да посегнат на големите в тези браншове и се опитват да печелят време в изливане на повече средства в един нереформиран сектор, което дава възможност за овладяване на моментното състояние, но не и за подобряване на качеството на здравните услуги. - Да се намали финансовата тежест за пациентите по отношение на медицинските консумативи и изделия, ползвани в болниците. Затова и предложихме да се увеличат парите за тези изделия в Бюджета на НЗОК за 2020 г., да се увеличат парите за специализираната извънболнична помощ, т.е. не само броят на направленията, но и стойността на едно направление, което НЗОК плаща, за да бъдат мотивирани лекарите да работят... Докато продължаваме да работим по остойностяване на медицинските дейности по клинични пътеки, сме обречени да наливаме от пусто в празно. Продължавам да твърдя, че търговският статут на болниците е несъвместим с изкуството на медицината и това е основната пречка нещата не да се случат. Без регулаторната роля на държавата в цените на лекарствата и в реимбурсацията им, в контрола на цената на медицинските изделия и консумативи, ще тупаме топката и няма да имаме резултат. Търговете за медицински изделия например, трябва да се правят от държавата и тя да регулира цените. Казвал съм го много пъти - болниците не трябва да са търговски дружества, по целия свят, освен у нас, не са. Трябва да се увеличи ролята на държавата. Друг сериозен проблем са общинските болници. Тъй като са търговски дружества, общините нямат право да са финансово свързани с болниците и например да увеличат заплатите на персонала. В същото време държавата няма право да ги дотира, защото са... търговски дружества. От друга страна, не са и равнопоставени с университетски, областни, частни болници и предимно работят по най-ниско платените клинични пътеки. Говоря за многопрофилните общински болници за активно лечение, които са в отдалечени райони и обслужват населението на две и повече общини. Ако такава болница спре работа, това води до обезлюдяване на цели региони. Ако хората нямат наблизо гарантирана медицинска помощ, се принуждават да напуснат населеното място и да търсят препитание другаде. Първо напускат младите. Като няма вътрешно и неврологично отделение, младите вземат родителите си при себе си. Вследствие на това няма работна ръка и загива и бизнесът и така регионът се обезлюдява.  Това се случва, когато си отиде персоналът на общинската болница, а след това и самата болница. Според мен е необходим статут на защитени на такъв тип болници, поне тези от пограничните райони. Те са част от националната сигурност. Ако трябва, МЗ да им стане принципал. Наясно съм, че промяната на статута на болниците от търговски дружества към друг вид ще вземе много време, но нека се започне с онези места, където живеят хората с най-ниски доходи и разчитат единствено на общинската болница да получат медицинска помощ. Трябва да има сигурност за тези над 2 млн. души. И да не забравяме, че тези болници харчат най-малък ресурс от касата, а дълговете им са най-малък дял от дълговете на болниците в страната.  В момента цялата система на здравеопазване се крепи на морала на лекарите и сестрите. Но тези хора по закон трябва да работят по Търговския закон. Затова болниците не бива и не трябва да са търговски дружества. Разградена е националната здравна инфраструктура и вече десетилетия не се изгражда нова.  И какви са тези приказки за демонополизация на касата? Кой частен застраховател или осигурител ще влезе в сектор, в който почти половината от парите са от джоба на хората и са нерегламентирани? Затова казвам, че трябва дейностите и трудът да се остойностят, да се намали прагът на доплащанията.", "date": "2020.01.07", "title": "Георги Йорданов  и Десислав Тасков  за финансирането  на здравеопазването"}
{"url": "https://duma.bg/sadyat-stopani-na-kotka-n206441", "text": "Жителка на американския град Сиракуза, щата Ню Йорк, е завела дело срещу настоящите собственици на котката си Лейси, защото те не я пускали да спи в спалнята им, както било уговорено в договора за предаването на животното. Това съобщава електронният вестник \"Лента ру\", като се позовава на публикация на изданието \"Пост Стандарт\".  През 2009 г. Карол Мани приютила котенце от породата норвежка горска котка и му дала името Лейси. Котката обичала да спи редом със стопанката си и силно мяучела, ако не бъде пусната в спалнята.  На 72-годишна възраст жената претърпяла медицинска процедура, след която й било забранено да вдига тежки предмети. Поради това тя не можела да се грижи повече за Лейси. Карол се обърнала към Данет Романо, за да й даде котката за отглеждане и през април 2018 г. двете жени подписали съответните документи.  Веднъж на няколко седмици Мани пристигала при семейство Романо, за да вижда бившия си домашен любимец. Тя питала дали семейството допуска Лейси да спи в спалнята им, но получила отговор, че котката не може да се качи по стълбите на втория етаж на къщата. Това я усъмнило, защото при нея животното без проблем се изкачвало по стъпалата.  През декември 2018 г. семейство Романо заминали в отпуск за десет дни и не разрешили на Карол Мани да вземе котката, като й обяснили, че за нея ще се грижи техен съсед. В разговор с Карол г-н Романо й признал, че те не пускат Лейси да спи в семейното ложе. След което семейството ограничило контактите си с бившата собственичка. В отговор Карол Мани завела съдебно дело срещу новите собственци на Лейси, като ги обвинила, че са нарушили договора помежду им в частта за това, къде може да спи котката. В исковата си молба тя е написала, че е била лъгана от Романо, като са й казвали, че ще пускат Лейси да спи в спалната. Освен това Карол иска животното да й бъде върнато от съда. ", "date": "2020.01.07", "title": " Съдят стопани на котка"}
{"url": "https://duma.bg/pognaha-shefa-na-svetovnite-shtangi-zaradi-finansovi-zloupotrebi-n206423", "text": "Президентът на Международната федерация по вдигане на тежести (IWF) Тамаш Аян е уличен в злоупотреби, свързани с олимпийския спорт. Унгарецът е разобличен във филм на обществената германска телевизия АРД. В него се твърди, че светът на щангите е този, в който спортистите няма какво да кажат. Твърди се, че \"това е свят, в който така наречената антидопингова програма се изражда в силова игра, защото IWF е асоциация, която наказва и блокира допинговите грешници според непрозрачни критерии и така печели милиони\". Авторите твърдят, че \"в асоциацията се извършват зрелищни нарушения, свързани с липсващи олимпийски фондове - и засега без последствия\". Документалният филм \"Властелинът на щангистите\" търси отговори на въпроса как може да съществува такава система, дори да процъфтява, под прикритието на спорта. Аян е уважаван член на олимпийското семейство, покровител на щангистите в продължение на повече от четири десетилетия и президент на IWF от 2000 г. Във филма се твърди, че почти половината от 450 медалисти от Олимпиади и Световни първенства между 2008 до 2017 г. не са били подлагани на допинг контрол през тренировъчния процес. Голяма част от тези щангисти са от бившия съветски блок. Германците твърдят, че един от тях е грузинецът Лаша Такахадзе, който в последните години строши световните рекорди в тежка категория с нечовешки резултати. \"Нямаше допинг контрол, защото знаеха, че техните проби ще са положителни. Не е честно, но не можеш да направиш нищо\", заяви испанката Лидия Валентин, която беше обявена за олимпийска шампионка в Лондон 2012 през 2019 г., когато при реанализ всички призьорки бяха уличени за употреба на допинг.  Шефът на европейските щанги Антонио Урсо (Ит) разкрива през АРД, че от 1992 г. МОК е превел на IWF над $23 млн. и тези пари са прехвърлени в две швейцарски сметки без Аян да ги е отчел във федерацията. Според немците унгарецът не е могъл да обясни пред контролните органи на МОК откъде има $5,5 млн. Въпросът е в застой, но Урсо ще го отнесе към МОК, защото това е \"вътрешна афера\". Адвокатът Марк Пита от Базел смята, че на този етап Аян е извършил поне три престъпления - изготвяне на фалшиви документи, нечестно изпълнение на задължения и кражба. АРД оповести, че всички документи вече са прехвърлени на МОК.", "date": "2020.01.07", "title": "Погнаха шефа на световните щанги заради финансови злоупотреби"}
{"url": "https://duma.bg/v-solun-ubiha-fen-na-botev-pd-n206422", "text": "Фен на Ботев Пд беше убит в Солун. 28-годишният юрист Тоско Бозаджийски и други бултраси били нападнати от гърци след градското дерби между Арис и ПАОК (4:2). Полицията е арестувала двама мъже и една жена, която случайно с автомобила си е прегазила българина. Тя е избягала от мястото на инцидента, но е установена и заловена. Според гръцки медии тя няма връзка с ултрасите на ПАОК. В неделя десетимата българи с шапки и фланелки на Арис отседнали в кафене в центъра на Солун. Там те били забелязани от група от 20 ултраси на ПАОК, въоръжени с лостове, които ги нападнали. Бозаджийски се опитал да избяга, но бил застигнат от нападателите, които го пребили и го оставили окървавен на пътното платно. Водачката на преминаващ автомобил не разбрала какво се случва и прегазила жертвата.", "date": "2020.01.07", "title": "В Солун убиха фен на Ботев Пд"}
{"url": "https://duma.bg/obzor-na-futbolnata-2019-g-n206424", "text": "Футболната година този път беше доста по-различна от останалите, но предимно извън терена. Най-накрая шефът на БФС Боби Михайлов подаде оставка. Тя разбуни духовете, но не може да се отрече, че нещата бяха подготвени. Бившият вратар хвърли бялата кърпа заради расисткия скандал в мача с Англия (0:6) през октомври, в който през първото полувреме 20-30 ултраси обиждаха британците и минути по-късно напуснаха Националния стадион. Скандалът придоби широк отзвук в Европа, което попари Бойко Борисов. И без да има право премиерът поиска оставката на Михайлов и прати жандармерия в базата на БФС в Бояна и заплаши да спре парите на централата. Стана ясно, че БФС получава от ММС само 1,2 млн. лв. държавни пари на година за подпомагане развитието на детския футбол, но и там бяха разкрити злоупотреби. Всички останали пари от бюджета на съюза се набавят от Михайлов и хората му. Държавата обаче даваше пари и за модернизиране на стадиони, главно общински. Очаква се тази година футболът да избере новото ръководство на извънреден конгрес, насрочен за 5 юни. Да не стане само обаче \"Преоблякъл се Илия - пак в тия\" и начело на централата да застане я Йордан Лечков, я Атанас Фурнаджиев или Камен Костадинов. Именно последният чрез една  в БФС и футболните хора се страхуват, че нищо няма да се промени. Бюджетът на БФС за последния 4-годишен мандат на Михайлов е 80 млн. лв. и някой трябва да контролира тези пари. Иначе във футболно естество над всички отново блесна Лудогорец. Разградчани, освен че заслужиха осма поредна шампионска титла, успяха да влязат, че и да излязат от групите на Лига Европа. При това в година, в която смениха трима треньори и купиха доста нови играчи през лятото. Гръбнакът на отбора обаче беше запазен и тази година от \"орлите\" се очаква само да надграждат. Особено ако задържат треньора, защото чехът Павел Върба е доказано име в Европа. В Разград обаче трябва да проумеят, че дори и най-добрият треньор има нужда от време. Защото за няколко месеца нищо не може да направи. Това се видя при треньорските кадрили, избутали от поста поред Антони Здравков, Стойчо Стоев и Станислав Генчев. И докато пролетта ЦСКА-Сф се бореше до последно за титлата с Лудогорец, през есента \"червените\" бяха бледа сянка на отбора от пролетта. На \"Армията\" изгониха и треньора Люпко Петрович, а поста зае сръбският му помощник Милош Крушчич. Шефът Гриша Ганчев главно гледа как да продаде някой играч, за да върже бюджета. Последното доказателство е Али Соу, като гамбиецът е пред трансфер в американския Минесота Юнайтед и се очаква в касата на клуба (Ганчев), да постъпят 2 млн. евро. Така обаче титла няма как да бъде спечелена. Каза му го и легендата Петър Жеков, който обяви, че с \"играчите, които се привличат без пари, няма да стане\". С тези футболисти предстои и ново фиаско в Европа, ако ЦСКА-Сф стигне до там, защото в момента е четвърти в класирането. В Левски все пак намериха точните треньори и ръководители и ги оставиха да работят. Сигурно е обаче, че и тази година ще е нулева, но на \"Герена\" от 2009 г. нямат трофеи, така че няма да е нищо ново. Просто трябва да оставят треньора Петър Хубчев да работи, защото той е немски възпитаник и педантично изгражда нов облик на отбора. А новият шеф Васил Божков изплаща дълговете, като в същото време купува класни за родното първенство играчи.  Другият Оказва се, че решение №1 е Христо Крушарски да остави треньора Бруно Акрапович да работи на спокойствие. Миналата есен босненецът беше пред изгонване, но му се гласува доверие и \"смърфовете\" спечелиха Купата на България след победа на финала над градския съперник Ботев с 1:0 след фамозен гол с пета на Ален Ожболт. Попадението на словенеца беше избрано и за №1 за годината, а вече на \"Лаута\" му редят трансфер и очакват да вземат добри пари. Локо продължава и да надгражда и цяла есен дишаше във врата на втория Левски, като по нищо не се отличава като класа на \"сини\" и \"червени\". В дъното на първенството се наблюдава явление. Там вече е Царско село, като това е първият клуб в елита, който е издържан от едноименния хотелски комплекс край Околовръстното шосе на София. Отборът разбираемо няма фенове, а трибуните се пълнят с деца от школата. Другото интересно в тази част на класирането е, че от този сезон последният директно изпада. Предните три години 14-ият също играеше бараж за оставане, но това беше променено. Защото 2 сезона Витоша Бистрица се правеше, че играе нещо като футбол, но накрая се спасяваше. И как няма да е така, като обществена тайна е, че са в Първа лига заради премиера, който често играе за \"ветераните\" на клуба, макар че такива в селцето под Витоша няма. В мачовете даже но това е друга тема. На дъното като представяне е националният ни отбор. \"Лъвовете\" навъртяха 12 поредни мача без победа, но все пак в 13-ия биха Чехия (1:0) в протоколна евроквалификация. Преди това българите бяха подмятани от всеки съперник, но заради новите повеи в УЕФА са на 2 победи от класиране за Евро 2020. България посреща Унгария на 26 март, а при победа 5 дни по-късно пак в София ще играе с Исландия или Румъния в пряк дуел за място на шампионата. Тима пое Георги Дерменджиев, който есента на пожар замени изкаралия няколко месеца Красимир Балъков, отбелязал на черната серия като селекционер.  2019 г. беше започната от Петър Хубчев, който избяга \"на спокойствие\" в Левски, но преди това класира България именно за плейофите в Лигата на нациите. Не трябва да се заблуждаваме обаче, че през март ни очакват две леки победи и класиране за шампионата. С тази игра може още \"маджарите\" да ни бият с разлика и пак ще започнат дежурните обвинения кой е виновен.  Никой не може да отрече, че футболистите толкова си могат, защото не са научени навреме. А и на всичкото отгоре капитанът ни Ивелин Попов обяви, че се отказва след 90 мача с националния екип. Оказа се, че повечето от проблемите ги е създавал Йордан Лечков, който беше отговорник за националните отбори и първи вицепрезидент на БФС, но постовете му бяха отнети. Големият проблем в българския футбол е  а не недомислиците, които създават легендите от САЩ 1994. С три думи - липсва адекватна подготовка. Затова клубовете не създават играчи и рядко продават родни таланти зад граница. Реформата трябва да започне именно от школите. Другото е второстепенно.", "date": "2020.01.07", "title": "Обзор на футболната 2019 г."}
{"url": "https://duma.bg/tsska-sf-zapochna-s-1-nov-iska-oshte-2-ma-n206421", "text": "  От отбора е освободен екснационалът и екскапитан Николай Бодуров, за когото собственикът Гриша Ганчев отдавна разкри, че го е зачеркнал с дебелия флумастер. \"Трябва да продължим по начина, по който завършихме. Ще направим всичко възможно да сме готови за първия кръг през февруари (когато е дербито с Левски)\", закани се 43-годишният сърбин.", "date": "2020.01.07", "title": "ЦСКА-Сф започна с 1 нов, иска още 2-ма"}
{"url": "https://duma.bg/dimitar-iliev-e-futbolist-na-2019-godina-n206364", "text": "К . \"За мен е чест получа наградата от човек, на когото съм се възхищавал. Огромна чест е да запиша името си до такива футболисти, оставили следа в световния футбол. Не съм си и представял такава година. Благодаря на всички журналисти, които са гласували за мен и сбъдват една детска мечта. Искам да кажа и няколко думи за Васко - достойно за уважение е, че е капитан на чуждестранен отбор. Мисля, че и Антон Недялков заслужава тази награда\", заяви Илиев. Той е едва вторият играч на Локо Пд, избран за №1 след почетния президент на клуба Христо Бонев - Зума (през 1972 и 1973 г.). Футболист №2 Антон Недялков призна, че е мечтал да стане първи. Той си пожела през 2020 година да бъде следващият победител в класацията. Недялков бе отличен и за най-добър защитник в Първа лига с 84 гласа, пред исландския защитник Холмар Ейолфсон (Левски) с 8 гласа. “Всеки мечтае да бъде №1, но няма да правим драми. Митко го е заслужил. Дано догодина аз да съм  победител. Защитниците най-рядко ни оценяват и затова се радвам, че попадам в тази класация”, каза Недялков. Димитър Илиев бе отличен и като Най-добър нападател с 50 гласа, пред Клаудиу Кешерю (Лудогорец) 30 и неостаряващия Мартин Камбуров (Берое) 16. Илиев остана втори с 21 гласа в класацията за най-добър полузащитник след Тодор Неделев (Ботев Пд), който получи признанието за втори пореден път и с двойно повече гласове. Трети остана рекордьорът по мачове в \"А\" група Георги Илиев (Черно море и Локо Пд) с 18. Георги Илиев бе отличен и със специален приз за “постижение за историята”. Той получи статуетка за 461-те шампионатни срещи, с които държи рекорда. Наградата му бе приета от собственика на Локо Пловдив Христо Крушарски, който заяви: “За мен е чест, че пак сме първи - три награди. Надявам се, че догодина ще оберем всички награди”, пожела си Крушарски. Вратарят на Лудогорец Владислав Стоянов бе отличен с наградата “Лъвско сърце - Трифон Иванов” по време на церемонията за упоритостта му при завръщането в игра след дълго отсъствие заради тежка контузия в коляното. Стоянов бе извън игра две години и осем месеца, но от ноември отново е на терена, като записа 5 срещи за втория тим на “орлите”. Наставникът на казахстанския Кайсар Стойчо Младенов спечели приза за треньор №1 на България за 2019 г. През изминалата година той спечели Купата на Казахстан с тима от Кизилорда и изпревари Петър Хубчев (Левски) 29 гласа и Станислав Генчев (Лудогорец) 16. Станислав Иванов (Левски) получи наградата за най-прогресиращ млад играч на България за 2019 година със 75 гласа, пред Мартин Минчев (Черно море) 18 и миналогодишния победител Валентин Антов (ЦСКА-София) 9. При жените като Най-добра футболистка за четвърта поредна година бе отличена Евдокия Попадинов (Флорида Гълф Коуст Юнивърсити) с 51 т., пред Симона Петкова 33 и Лиляна Костова 17.  Като Най-добър чужденец бе отличен нападателят на Лудогорец Клаудиу Кешерю  със 74 гласа, пред Евандро (ЦСКА-Сф) 9, Марселиньо (Лудогорец)  и Родни Антуи (Царско село) по 5. 1. Димитър Илиев    43    38    11        216 2. Антон Недялков    37    25    15        176 3. Васил Божиков    9    10    15        62 4. Ивелин Попов    7    6    13        46 5. Кирил Десподов    5    9    9        42 6. Тодор Неделев    3    6    11        32 7. Георги Илиев    2    3    10        22 8. Мартин Камбуров    2    3    7        19 9. Георги Костадинов    2    2    3        13 1. Стойчо Младенов    59    19    11        226 2. Петър Хубчев    14    33    21        129 3. Станислав Генчев    22    19    12        116 4. Илиан Илиев    4    11    21        55 5. Стамен Белчев    3    13    12        47 6. Ангел Стойков    6    3    5        29 7. Александър Димитров    1    3    7        16 8. Стойчо Стоев    1    3    5        14 9. Ферарио Спасов    0    2    7        11 10. Георги Дерменджиев    2    1    0        7 1. Пламен Илиев    63 2. Мартин Луков    19 3. Милан Миятович    11 1. Антон Недялков    84 2. Холмар Ейолфсон    8 3. Петър Занев, Стивън Езе    4 1. Тодор Неделев    42 2. Димитър Илиев    21 3. Георги Илиев    18 1. Димитър Илиев    50 2. Клаудиу Кешерю    30 3. Мартин Камбуров    16 НАЙ-ДОБЪР ЧУЖДЕНЕЦ  1. Клаудиу Кешеру    70 2. Евандро    9 3. Марселиньо, Родни Антуи    5 1. Станислав Иванов    75 2. Мартин Минчев    18 3. Валентин Антов    9 1. Евдокия Попадинова    51 2. Симона Петкова    33 3. Лиляна Костова    17", "date": "2020.01.07", "title": "Димитър Илиев е Футболист на 2019 година"}
{"url": "https://duma.bg/34-na-sto-ot-balgarite-nyamat-pari-za-otoplenie-n206458", "text": "Българите са енергийно най-бедни в ЕС, показват данни на Евростат. Според тях най-много хора, които твърдят, че не могат да си позволят адекватно отопление на дома, са регистрирани в България - 34%. Следват Литва - 28%, Гърция - 23%,  Кипър - 22%, Португалия - 19%, и Италия - 14%. Най-малко жители, които са енергийно бедни, около 2%, има в Австрия, Финландия, Люксембург, Холандия, Естония и Швеция. Според проучването на Евростат 7% от европейците посочват, че не могат да си позволят да отопляват добре своите домове. От своя страна доклад на организацията \"ЕнЕфект\", разпространен през есента на миналата година, твърди, че близо 50% от населението у нас трудно се отоплява, а в ЕС енергийно бедните са 11 на сто.", "date": "2020.01.07", "title": "34 на сто от българите нямат пари за отопление"}
