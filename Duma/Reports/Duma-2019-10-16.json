{"url": "https://duma.bg/sportat-po-televiziyata-dnes-n201579", "text": "по Диема спорт 20.00 \"Домът на футбола\" по Макс спорт 2 Баскетбол 19.30 Локомотив Кубан - Лимож 21.45 Ховентут - Дарушафака по Евроспорт 1 Снукър 14.00 и 20.45 Открито първенство на Англия по Евроспорт 2 Колоездене на писта 20.00 ЕП в Апелдорн", "date": "2019.10.16", "title": "Спортът по телевизията днес"}
{"url": "https://duma.bg/stefan-sabrutev-obeshta-silno-mestno-upravlenie-n201565", "text": "Силно местно управление с грижа за всеки гражданин обеща кандидатът за кмет на община Смолян от коалиция \"БСП за България\" Стефан Сабрутев. Заедно с кандидатите за общински съветници той се срещна с жители на града. Проблемите са едни и същи - работа на парче при инфраструктурни проекти, лошо планиране и изпълнение на поддържащи дейности. Масово е чувството, че хората са оставени на произвола, без подкрепа от кметската администрация, подчерта Сабрутев. В квартал \"Средок\" местните се оплакаха, че отпадните води от канализацията се изливат в реката. Жители на \"Чилингирска махала\" сами бетонирали улиците и ги чистят при снеговалеж. В \"Миньорски блокове\" все повече самотни възрастни имат нужда от помощ, инфраструктурата на места е в окаяно състояние. В \"Каптажа\" от години липсват мерки за безопасно пресичане на пешеходците. \"Знаем за вашите проблеми, многократно сме ги поставяли на заседания на ОбС и пред кмета, но липсва отговор. Затова и създадохме нашата управленска програма с цел да ги решим\", заяви Сабрутев. Проф. Иван Върляков, който е кандидат на левицата за кмет на Стара Загора, застъпи тезата, че в индустриалната зона на града трябва да има високотехнологични производства. По думите му за целта са необходими предвидимост, сигурност на инвестициите и работната ръка. Според проф. Върляков може да се направи още много за съвместна работа между общината и Тракийския университет.  Кандидатът за кмет на община Силистра Момчил Неков се срещна с лекари от МБАЛ и от градската поликлиника. Медиците се оплакаха, че квалифицирани специалисти бягат от града, защото заплатите им са ниски, а условията за работа - недостатъчно добри. Неков се ангажира с финансиране на специализации и курсове за повишаване на квалификацията, настаняване в общински жилища и договори за финансиране на студенти. \"В училищата в Хасково трябва да бъдат обучавани специализирани кадри, съобразно необходимостта на бизнеса от съответните специалисти. Средното образование в областния град трябва да се адаптира към нуждите на местната икономика - машиностроене, лека промишленост и хранително-вкусова промишленост\", заяви кандидатът за кмет от \"БСП за България\" Коста Стоев на среща с представители на образованието в района. \"Удивително е как в кампанията за местна власт на най-бедната държава в ЕС никой, освен БСП, не говори достатъчно за работни места и за социална политика. Затова на тези избори ключовата дума е промяна, а кандидатът, който олицетворява промяната тук, в Кърджали, е Милко Багдасаров\", заяви президентът на ПЕС Сергей Станишев. Евродепутатът посети Кърджали, за да подкрепи кандидатите на левицата за предстоящите избори. Председателят на БСП Корнелия Нинова, кандидатът за кмет на Ямбол от \"БСП за България\" Катя Георгиева, зам.-председателят на НС Кристиан Вигенин и народният представител от левицата Петър Кънев се срещнаха с представители на бизнеса в Ямбол. Нинова заяви, че е привърженик на целенасочена и дългосрочна държавна политика за подпомагане на българското производство. Правене на бизнес без подкупи е възможно, увери тя.", "date": "2019.10.16", "title": "Стефан Сабрутев обеща силно местно управление"}
{"url": "https://duma.bg/turtsiya-pohvali-borisov-n201566", "text": "Докато в България се провеждаше Съвет по сигурността, турският министър на външните работи Мевлют Чавушоглу благодари на Бойко Борисов за подкрепата му във връзка със започналата миналата седмица турска военна операция. \"Турция и България са две съседни, приятелски и съюзнически страни, които активно и ползотворно си сътрудничат в много области. Осигуряването и запазването на мира и сигурността в региона е важно не само за Турция, но и за съседите й, на първо място за България\", заяви тoй от Баку. По думите на Чавушоглу ясно и категорично изразената подкрепа от българския министър-председател, а също и от унгарския премиер Виктор Орбан, е много важна в момент, когато други европейски страни критикуват Турция, макар че са съюзници в НАТО. Борисов отрече да е давал подкрепа на Турция.", "date": "2019.10.16", "title": "Турция похвали Борисов"}
{"url": "https://duma.bg/targovtsi-plashtat-taksa-spokoystvie-na-fandakova-n201564", "text": "Плащаме такса \"спокойствие\", като лепим по магазините си предизборните плакати на Йорданка Фандъкова и на кандидата на ГЕРБ за районен кмет, оплакаха се търговци от столичния район \"Възраждане\" на среща с кандидата за кмет на София Мая Манолова. \"В \"Люлин\" и Банкя всички търговски обекти са облепени с агитационни материали на ГЕРБ и хората признават, че не смеят да откажат да ги залепят, защото веднага стават обект на различни проверки\", обясни Манолова.  Кандидатката за кмет е категорична, че на тези избори битката е за хората и промяната, която те искат. \"Това, което ни управлява, не е дясно, а е корупционно, диктатурно и двулично. Корупцията е в неизградената канализация, в разбитите тротоари, в липсата на достатъчно места в детските градини, в състоянието на планината Витоша, на минералните бани и на езерото Панчарево\", коментира Манолова. Тя алармира, че с идването на по-студените месеци проблемът със замърсения въздух става по-голям. Според нея има три източника на замърсяване - горенето на какво ли не в печките, автомобилите и калта. Мерките, които Столичната община прилага, са без резултат, смята тя.  Манолова има ясна позиция относно презастрояването, свързано със справедливи обезщетения за собствениците на терени. \"Не е проблем, че се ремонтира центърът, проблем е, че парите, които се харчат, са много, а ремонтите са некачествени. Мога да работя с хора от различни партии, важното е човекът да е качествен, грамотен, с квалификация\", отговори Манолова на въпроса как ще управлява, след като няма екип в Столичната община.", "date": "2019.10.16", "title": "Търговци плащат такса \"спокойствие\" на Фандъкова"}
{"url": "https://duma.bg/pak-intrigi-sas-su-n201561", "text": "Поредна интрига от Алма матер възбуди духовете, след като БТВ изнесе факта, че вузът е сключил договор с проф. Мария Герджикова, майка на ректора проф. Анастас Герджиков. По този повод СУ съобщи вчера, че договорът е граждански и е подписан не от ректора, а от зам.-ректора Г. Велчев по предложение на директора на Департамента за информация и усъвършенстване на учителите, което е в унисон със Закона за висшето образование. Велчев подписва и всички други документи на департамента. Договорът е за разработване на методология и инструментариум за изследване на потребностите от обучение по български език и литература в българските общности в чужбина, както и на методика, учебна програма и обучителни материали за нуждите на обучението на българи, живеещи в чужбина. Проф. Герджикова е всепризнат специалист по методика на обучението по литература за деца, живеещи в чужбина, за чужденци и за усъвършенстване на учители. Тя е дългогодишен ръководител на катедра \"Методика\" в Славянския факултет на СУ, доайен на методиката на обучението по български език и литература. Департаментът е сключил граждански договори и с други експерти за изпълнение на такива дейности. Процедура за техния избор няма, департаментът сам поканва експертите. Той не обучава студенти, не получава субсидия и възнагражденията по договорите са от собствени негови приходи от курсове и пр. Тези факти са били съобщени от СУ на БТВ 5 дни преди предаването. Огорчена от охулването, проф. Герджикова е дарила на департамента парите по договора.", "date": "2019.10.16", "title": "Пак интриги със СУ"}
{"url": "https://duma.bg/ustanoviha-nerednosti-na-patya-kray-kazanlak-n201559", "text": "Институтът по пътна безопасност установи редица нередности на пътя край Казанлък, на който преди дни загинаха още шест души. Независими експерти направиха вчера оглед на мястото на инцидента край село Крън. Те са констатирали, че пътната маркировка според измервателните уреди не се забелязва през нощта. Видимостта е недостатъчна заради избуяла растителност. Констатациите са предоставени на Областното пътно управление в Стара Загора. До месец ще бъде изготвен и детайлен анализ с препоръки.", "date": "2019.10.16", "title": "Установиха нередности на пътя край Казанлък"}
{"url": "https://duma.bg/v-lukovit-predizborno-urezhdat-imoti-n201562", "text": "Съмнителна разпродажба на частна общинска собственост в Луковит е причината местните жители да подозират, че ГЕРБ предизборно са си уредили гласове. Съмненията са породени от сделки с парцели в местността Голия връх, където има преобладаващо ромски постройки, повечето от които незаконни. Справка от вота на секционните комисии в района на предходни избори също показва добрите отношения между живущите и ГЕРБ. През юли и септември тази година общинските съветници в Луковит са приели предложение от кмета Иван Грънчаров (в момента кандидат за нов мандат от ГЕРБ) общински земи да бъдат продадени на цени далеч под пазарната им оценка. Представителите на БСП в ОбС не са подкрепили сделките. Две от продажбите са разрешени през юли, една - през септември.  Де факто общината узаконява жилищни постройки, изникнали върху собствените й имоти. Аспарух Господинов и Антонио Асенов са подали до общината искане да закупят парцели, върху които са построили сгради. Едната къща е 73 кв.м, а другата - 84 кв.м. Парцелите съответно са по 285 и 465 квадрата. Гербаджийският кмет предлага на общинарите да продадат земята, но противно на пазарните принципи сделката е на цена, значително по-ниска от пазарната, но все пак надвишава данъчната оценка. 21-годишният Аспарух Господинов е поискал да купи имот на ул. \"Лале\" в Луковит. Адресът, който е посочил за връзка, е ул. \"Лале\" 39. Въпреки че пазарната оценка е 2995 лв., кметът Грънчаров определя тръжна цена от 1934,04 лв. За близо половин декар с пазарна цена от 4885 лв. на ул. \"Теменуга\" гербаджията иска близо 2000 лв. по-малко - 2865,24 лв., като обосновава исканията, че сумата е 120% от данъчната оценка. Подобна е ситуацията с третия парцел, който е разрешен за продажба през септември. Искането на Надка Минчева е от края на юли. За 257 кв.м, оценени на 2700 лв., Грънчаров иска 2005 лв. Местни жители алармираха ДУМА, че по този начин, освен че се узаконяват незаконни сгради, кметът си урежда гласове от махалата. Традиционно жителите там предпочитат да гласуват за ГЕРБ, на парламентарните избори през 2017 г. БСП са взели от двете СИК в района 43 гласа, ДПС - 103, а ГЕРБ - 520. Тази пролет, на еровота, левицата получава 34 гласа, ДПС - 88, а ГЕРБ събират почти 500. Любопитното е, че махалата масово припознава за свой фаворит Лиляна Павлова, която обира преференциалния вот. В десета секция тя е събрала 40 гласа, а в осма - 38. Почти няма други преференции.", "date": "2019.10.16", "title": "В Луковит предизборно уреждат имоти"}
{"url": "https://duma.bg/treti-svyat-n201570", "text": "Борислав Михайлов подаде оставка като шеф на БФС. Твърде късно. По време на управлението си стори толкова поразии, че дори катастрофата с 0:6 от Англия е нещо незначително. В ролята на спасител се намеси Бойко Борисов. Премиерът обаче не разполага с такива правомощия, независимо че Боби хвърли бялата кърпа. Борисов застана срещу \"самодейна масова обществена организация\", която има собствен бюджет и структура. Пред Михайлов на дневен ред е дилемата дали да накара членовете на Общото събрание да приемат оставката му, или окончателно да се оттегли и да бъде избран друг председател. И двата варианта изглеждат немислими в главата му. Вчера доста време яростно отказваше да напусне. Но явно е получил обаждане с призив да си тръгва. Типично по български, както действа Той. И с ГДБОП за гарнитура. Борисов опитва да яхне вълната, както по принцип прави, но ФИФА забранява държавна намеса във футболните дела. Той, разбира се, го направи по заобиколен начин, като обяви, че е разпоредил на финансовия министър Горанов и на спортния Кралев да прекратят всякакви отношения с БФС. Михайлов не иска да си тръгва, защото на последните избори бе преизбран с над 90 на сто от гласовете. Това и Цветан Цветанов не го може. Правителството не формира бюджета на БФС. То обаче отделя от държавните пари за осветление, настилки, стадиони, които са общински. Например тези във Враца и в Русе, където кметовете са от ГЕРБ. Държавата дава тази година на БФС 1 180 000 лв., но те са за подготовка и лагери на подрастващи. Те не подпомагат пряко работата на федерацията. Борисов се меси неправомерно. Затова ФИФА може да изхвърли националните ни отбори от турнирите. Правилата са такива. А примерите са много - Пакистан, Сиера Леоне, Нигерия, Гана и др. Борисов ни нареди до страните от Третия свят. Направи го, без да му мигне окото. Това няма да остане незабелязано от ФИФА. До исканията за оставка на Михайлов се стигна заради расизма на Националния стадион в мача с Англия. Играта бе спирана два пъти и част от гамените напуснаха арената преди почивката. Какво може да се направи с тези ултраси? Защо те се държат толкова нагло и с чувство за безнаказаност? Защото още утре ще бъдат повикани да протестират срещу или в подкрепа на единствения кандидат за главен прокурор например. Държавата на ГЕРБ отгледа тези агитки и ги използва при нужда. Друг е въпросът, че случаите на расизъм в България са 3-4. В Англия са 27, в Испания - около 15. Което означава, че у нас проблемът не е толкова сериозен. Но в английските медии е точно обратното. Но на Острова като държат медийните бухалки, правят каквото искат. Всяко чудо за три дни. Оставката на Михайлов вероятно няма да бъде приета. Той ще се изтъпани някъде и ще каже, че започва нова реорганизация, която, разбира се, ще се провали с гръм и трясък. Още преди години Иван Славков-Батето обяви, че \"четвъртите в света ще сринат футбола из основи\". Както и направиха.", "date": "2019.10.16", "title": "Трети свят"}
{"url": "https://duma.bg/poredna-zelena-plosht-ogradiha-v-mladost-n201560", "text": "Поредната зелена площ бе оградена вчера в столичния район \"Младост\" и това предизвика напрежение сред живеещите в квартала. Те забелязали, че от сутринта се поставят мрежи в карето между блоковете 75, 76, 78 и 79А.  По-късно през деня хората се събраха на спонтанен протест и поискаха да разберат мотивите за поставяне на загражденията. Оказа се, че теренът е частен, но е отреден за детска градина. Още в началото на миналата година временният кмет на района Румен Русев е изпратил писмо до собственика на имота, в което отказва възможността за заменка. Той се обосновава, че районът не разполага с равностойни по площ и възможност за застрояване терени, с които да обезщети частника. Затова инвестиционните намерения могат да бъдат реализирани чрез изграждане на частна детска градина, пише в писмото на арх. Русев. Собствениците все още нямат разрешение за строеж на каквато и да било сграда и хората коментираха, че поставянето на оградата е опит за провокация. Възмутени жители на района публикуваха през целия вчерашен ден клипове в социалните мрежи как се поставят загражденията и възникналите конфликти с работниците.  Спорният терен е бил в списък за обезщетяване на собствениците на проблемни имоти в района, но така и не се стигнало до замяна. ДУМА припомня, че преди малко повече от месец столичният кмет Йорданка Фандъкова се похвали със спасяването на 5 имота в \"Младост\", но в същото време само в този район на София проблемни са още 30 терена. ", "date": "2019.10.16", "title": "Поредна зелена площ оградиха в \"Младост\""}
{"url": "https://duma.bg/konflikt-na-interesi-pri-obshtinar-ot-gerb-n201563", "text": "Столичани от кв. \"Дружба\" са подали жалба до антикорупционната комисия за наличие на конфликт на интереси и други нарушения от общинската съветничка от ГЕРБ Лорита Радева. Според жалбата години наред тя, освен съветник и председател на комисията по околна среда, се изявява и като председател на сдружение \"Дружба-София\". Неправителствената организация участва в проекти и инициативи, получава материална и финансова подкрепа от СО, СОС и района. Според жалбоподателите участието на Радева едновременно в Общинския съвет и в сдружението е конфликт на интереси и е в нарушение на нормативни разпоредби.", "date": "2019.10.16", "title": "Конфликт на интереси при общинар от ГЕРБ"}
{"url": "https://duma.bg/darzhavata-shte-sabira-novi-nalozi-po-zakona-za-hazarta-n201553", "text": "Фирмите, които се занимават с онлайн залагания в България, ще трябва да плащат такси при извършване на промени по издадените им лицензи. Това предвижда проект на постановление на МС за изменение и допълнение на тарифата за таксите, които се събират по Закона за хазарта, публикуван на сайта на Министерство на финансите (МФ). В момента в действащия чл.5 на тарифата за таксите, които се събират по Закона за хазарта, не са предвидени такси за разглеждане на документи по подадени искания за извършване на промени по издадени лицензи за онлайн залагания. Става дума за изменения по игралния софтуер. За извършването на идентична услуга при организиране на хазартни игри в игрални зали и казина обаче се заплаща такса. Към момента броят на лицата, притежаващи лицензи за организиране на дейности по Закона за хазарта, е 415. Ако новите текстове на тарифата бъдат приети, за подмяна на игрален софтуер на комуникационно оборудване за организиране на онлайн залагания вече ще се плащат по 4000 лв. Сумата е същата за увеличаване на броя на игралните софтуери. За намаляване на броя на игралния софтуер пък ще се плаща 2000 лв.  За подмяна или преработка на игралните модули на игрален софтуер на комуникационно оборудване за организиране на онлайн залагания ще се дължи по 200 лв. за всеки модул. Толкова ще плащат операторите и за увеличаване на броя на игралните модули, а за намаляване на броя таксата ще е по 100 лв. за всеки модул. Ако пък настъпи промяна на интернет страницата за организиране на онлайн залагания, компаниите ще плащат 100 лв. Същата е сумата и за промяна на адреса на контролния локален сървър.", "date": "2019.10.16", "title": " Държавата ще събира нови налози по Закона за хазарта"}
{"url": "https://duma.bg/grupa-oligofreni-orezili-balgariya-n201568", "text": "Като \"група олигофрени\" определи Бойко Борисов ултрасите, които в понеделник вечерта имаха расистки прояви на футболния мач с Англия. Британските медии свързаха името на България с думата расизъм, а феновете бяха наречени \"животни\". Без да има право, Борисов поиска   Той първо отказа да я даде, но по-късно под натиск го направи. Междувременно ГДБОП влезе на проверка в БФС. От ФИФА и УЕФА приемат подобни призиви като намеса на държавата във футбола. Националните отбори може да бъдат изхвърлени от всички турнири. Скандалът стана и международен, след като британският премиер Борис Джонсън поиска УЕФА да вземе мерки срещу България за расизъм.", "date": "2019.10.16", "title": "\"Група олигофрени\" орезили България"}
{"url": "https://duma.bg/bezhanski-lager-plamna-sled-svada-na-obitatelite-mu-n201548", "text": "Голям пожар избухна в център за бежанци на гръцкия остров Самос, съобщават местни медии. Пламъците са лумнали след свада между сирийци и афганистанци. Двете групи се спречкали в парк до мигрантския лагер, като са извадили и ножове. Трима от тях са пострадали, но са без опасност за живота. Ситуацията се успокоила, когато се намесили служителите на реда.  Няколко часа по-късно обаче в центъра избухнал пожар. Предполага се, че става въпрос за умишлен палеж. Заради огъня се е наложила евакуацията на близо 4000 души, които живеят в лагера, въпреки че капацитетът му официално е 650. По-късно пламъците бяха потушени. Инцидентът на остров Самос се случва само месец след пожар и в бежански лагер, и на остров Лесбос, отне живота на един човек.  Междувременно Италия разреши на 176 мигранти на борда на спасителен кораб да слязат в пристанището в Таранто в южната част на страната. Те са спасени край либийския бряг от кораба \"Оушън вайкинг\", собственост на две неправителствени организации, сред която и \"Лекари без граници\". Плавали са в две надуваеми лодки. Сред тях четири бременни жени и най-малко 9 непълнолетни под 16 години. Миналия месец Италия, Франция, Германия и Малта предложиха система за автоматично разпределение на търсещите убежище в ЕС, но засега само няколко други държави подкрепиха плана.  ", "date": "2019.10.16", "title": " Бежански лагер пламна  след свада на обитателите му "}
{"url": "https://duma.bg/ekspert-balgariya-v-evrozonata-nay-rano-sled-5-7-g-n201550", "text": "Реалистично е България да се присъедини към еврозоната най-рано между пет и седем години, прогнозира финансистът Григорий Вазов пред БНР. Той смята, че е добре да останем във валутния борд при евентуално още едно преминаване през някакъв модел на икономическа криза. По думите на финансиста това е много добър срок, защото страната ни ще се присъедини към \"Клуба на богатите\", когато е преминал следващият кризисен икономически цикъл. Вазов коментира и евентуалното отлагане на влизането ни в ERM II - \"чакалнята на еврозоната\", до март или юни догодина, а не през януари както очаквахме. \"Всичко това е нормално. Дали ще е януари, дали ще е март, дали ще е юни, аз мисля, че няма някакво голямо значение за България. Защото не е важна датата, а е важен самият процес на подготовка\", посочи той. Експертът настоява да продължи провеждането на структурни и институционални политики за реформи, които да създадат условие на ускорен и устойчив растеж. \"Защото, ако нямаме това, влизането в тази зона, както казваме, че това е началото на няколкото кръга на ада, които ще премине България, за да влезе в еврозоната, мисля че това е нормално и нека тези неща да вървят по-спокойно\", коментира финансистът. По думите му, за да влезем в ERM II, трябва да продължат институционалните реформи, да се ускори производителността на труда, да се увеличат темповете на растеж на икономиката.", "date": "2019.10.16", "title": "Експерт:   България в еврозоната - най-рано след 5-7 г."}
{"url": "https://duma.bg/evrohold-opitva-da-oprovergae-kzk-s-oshte-dokumenti-n201552", "text": "Дружеството \"Еврохолд България\" е предоставило на Комисията за защита на конкуренцията (КЗК) допълнителна информация във връзка с решението на регулатора да започне \"задълбочено проучване\" на сделката за ЧЕЗ. Това може да отнеме до 4 месеца и ще развали плановете на холдинга да придобие българските активи на чешката енергийна група ЧЕЗ в началото на следващата година. В документите се посочва, че застрахователните дружества на \"Еврохолд\" в България нямат водеща позиция в \"застраховка гаранции\" на българския пазар нито поотделно, нито взети заедно. Комбинираният им пазарен дял в този сегмент е 5%. Посочва се, че въпросните дружества не предлагат \"застраховка гаранции\" на търговци на електроенергия и нямат приходи от този продукт на местния пазар. Освен това те предоставят застрахователни гаранции по обществени поръчки в различни сектори. \"Доколкото ги има, енергийните дружества са бенефициенти, а не са купувачи на този вид застраховки. Същите застраховки се предлагат от много на брой застрахователни компании и при много по-добри условия\", посочва дружеството. Дружеството посочва, че при концентрацията между застрахователните дружества на \"Еврохолд\" и дружествата от групата на ЧЕЗ - България, ще са свързани лица, което означава, че сделките между тях до определени граници са ограничени, а над тях - забранени както по българското, така и според европейското законодателство. \"Поради тази причина няма как търговците на електроенергия от новата група да се възползват или да получават каквото и да било конкурентно преимущество под формата на гаранционна застраховка от застраховател в групата. Вътрешногруповият достъп на търговците до \"застраховка гаранции\" ще бъде негарантиран, бавен и финансово неизгоден за всички участници в групата\", се посочва в съобщението до медиите.", "date": "2019.10.16", "title": "\"Еврохолд\" опитва да опровергае КЗК с още документи"}
{"url": "https://duma.bg/eso-obeshtava-energiynata-sistema-da-izdarzhi-prez-zimata-n201551", "text": "Обектите и съоръженията от електропреносната мрежа, стопанисвани от Електроенергийния системен оператор (ЕСО), са подготвени да посрещнат есенно-зимните месеци. Това гарантира дружеството, след като са приключили много от ремонтите на енергийните обекти и са подсигурени служителите. Екипите на ЕСО са ремонтирали над 111 км електропреносна мрежа на обща стойност над 21 млн. лв. Извършена е пълна профилактика на 95 подстанции, прочистени са над 240 км просеки на територия от близо 5000 декара, съобщават от обществения доставчик. Също така обясняват, че е осигурена високопроходима техника - 10 машини със специално предназначение, 4 автокрана, 6 автовишки. Подменени са над 142 км мълниезащитни въжета на 7 въздушни линии.  На 110-киловолтовите електропроводи „Радецки“ и „Липа“ са положени оптични мълниезащити. Завършени са планираните инвестиционни дейности в подстанции 110 kV „Карнобат“, „Марек“ и „Марица изток“. Финализирани са ремонтните дейности в подстанции 400 kV - „София Запад“, „Столник“, „Варна“, както и в подстанции 110 kV - „Перун“, Кюстендил“, „Сандански“, „Симитли“, „Враца 1“, „Русаля“, „Дряново“, „Дулово“, „Бабово“,  „Железник“, „Капитан Петко“, „Пясъчник“ и други. Приключила е реконструкцията и ремонтът на 7 въздушни линии 110 kV  - “Гълъбец“, „Панорама“, „Правец“, „Болгар“, „Странджа“, „Азот-Дракон“, „Игнатиев“.", "date": "2019.10.16", "title": "ЕСО обещава енергийната система да издържи през зимата"}
{"url": "https://duma.bg/radev-nastoyava-za-plan-na-es-pri-bezhanski-natisk-n201567", "text": "България да постави пред Съвета на ЕС въпроса за приемане на общ европейски план за действие в случай на внезапно увеличение на миграционния натиск по външните европейски граници, призова президентът Румен Радев. Той отправи искането си на среща с Бойко Борисов, представители на правителството и спецслужбите след заседанието на Съвета по сигурност към МС. Борисов свика съвета заради ескалацията на напрежението в Близкия изток, произтекло от военната офанзива на Турция срещу сирийските кюрди и информациите за нова бежанска вълна. След час дискусия членове на съвета отидоха на \"Дондуков\" 2, за да запознаят президента с взетите от властта мерки за охрана на границата и безопасността на гражданите. Службите са уверили Радев, че няма пряка заплаха за сигурността на страната. \"Категорично сме против турската операция в Сирия. От евентуални санкции към Анкара България би загубила милиарди. Военната операция трябва да спре. Рискът от хуманитарна криза е много голям, а това означава нарастване на мигрантската вълна\", заяви премиерът на излизане от президентството. Борисов твърди, че са взети мерки, които действат идеално, както и че \"имаме нула миграция от Турция\". Провели сме учение между МВР, \"Гранична полиция\", армията, специалните сили. Имаме разработени планове, увери премиерът. Борисов допусна, че като член на НАТО Турция може да иска задействане на чл.5 и \"тогава можело да стане много интересно\". \"Турските власти отчитат 700 нападения от кюрди и сирийци. Така ли е, не е ли - нито искам да знам, нито се интересувам. Ако в България влязат 50 или 100, или 200 хил. мигранти, не знам какво изобщо ще се случи със страната. Докато Турция спазва на 100% споразумението с България и то работи перфектно, съм длъжен заради нашата сигурност да отстоявам тази позиция. Гърция има острови, има къде да ги слага. Ако влязат в Странджа няколкостотин хиляди, не искам да се ангажирам с резултата\", продължи да плаши премиерът.  \"Опасност от бежанска вълна няма. Ситуацията е съвсем различна от 2015 и 2016 г. Борисов плаши с бежанци предизборно. Внушава страх у хората, за да играе спасителят. Толкова е прозрачно. Прави го преди всички избори\", коментира от Ямбол председателят на БСП Корнелия Нинова.", "date": "2019.10.16", "title": "Радев настоява за план на ЕС при бежански натиск"}
{"url": "https://duma.bg/tramp-nalozhi-mita-na-turtsiya-zaradi-siriya-n201549", "text": "В понеделник вечерта, когато в Анкара вече е било нощ, президентът на САЩ Доналд Тръмп подписа указ за налагане на санкции на Турция заради събитията в Сирия. Санкциите засягат две министерства - на отбраната и енергетиката, техните ръководители, а също така зам.-председателя на управляващата Партия на справедливостта Сюлейман Сойлу. По-късно държавният глава внесе яснота какви точно санкции ще понесе Анкара за \"необмислените\" си действия в Сирия. Мерките ще включват връщането на двойните мита върху вноса на стомана от Турция в размер на 50% и спиране на търговските преговори за сделка на стойност 100 млрд. долара. Заедно с това вицепрезидентът Пенс съобщи, че Тръмп е провел телефонен разговор с президента Ердоган и настоял за спиране на огъня в Сирия. В Белия дом също така съобщиха, че в най-скоро време по поръчение на Тръмп за Анкара ще замине американска делегация начело с Пенс. ЕС също критикува турските действия. Държавите членки на общността обещаха да прекъснат износа на оръжия за Турция, но не стигнаха до официално общоевропейско оръжейно ембарго. По време на среща на външните министри на блока в Люксембург страните се споразумяха и да подготвят списък с потенциални санкции заради сондажните дейности на Анкара край Кипър. САЩ ще поискат от съюзниците си в НАТО да наложат наказания на Турция за инвазията й в Североизточна Сирия, заяви американският министър на отбраната Марк Еспер. Той обвини Анкара, че с действията си е довела до освобождаването на опасни затворници, членове на ИДИЛ, съобщи АФП.  В статия за американски вестник президентът на Турция Реджеп Тайип Ердоган пък обеща да не позволи на бойци на \"Ислямска държава\" да избягат от Северна Сирия. \"Ние ще гарантираме, че никой от бойците на ИД няма да напусне Североизточна Сирия\", написа Ердоган в \"Уолстрийт джърнъл\". Но той добави, че западните страни лицемерно изразяват притеснение, че операцията на Турция срещу кюрдските бойци рискува да доведе до масово бягство на джихадистите.  Междувременно турският министър на външните работи Мевлют Чавушоглу благодари на българския премиер Бойко Борисов за подкрепата му във връзка с турската военна операция в Сирия. По думите на Чавушоглу ясно и категорично изразената подкрепа от българския министър-председател, а също и от унгарския премиер Виктор Орбан, е много важна в момент, когато други европейски страни критикуват Турция, макар че са съюзници в НАТО. В същото време сирийските кюрди оказват сериозна съпротива на турската армия в района около етнически разделен граничен град, който е ключова цел на офанзивата на Анкара. Сирийските демократични сили (СДС), де факто армия на кюрдската администрация в Североизточна Сирия, \"започнаха голяма контраатака през нощта срещу турските сили и техните сирийски съюзници в близост до Рас ал Айн\", съобщи Сирийски наблюдател за правата на човека. Кореспондент на АФП в района заяви, че сблъсъците продължават, въпреки многократните твърдения на Анкара през последните дни, че е превзела района. В резултат на турската инвазия вече има 70 цивилни жертви и 135 бойци на СДС. Организацията на обединените нации твърди, че 160 000 души са избягали от домовете си в района на сраженията. Любопитна информация съобщи РИА \"Новости\". На публикувани видеокадри от пътя между Манбидж и Кобани се вижда как мирно се разминават американски бронетраспортьори и пикапи със сирийски войници. Двете страни по никакъв начин не реагират едни на други. В понеделник Тръмп уточни, че на практика вече е изтеглил контингента на САЩ от Сирия.", "date": "2019.10.16", "title": "Тръмп наложи мита   на Турция заради Сирия"}
{"url": "https://duma.bg/folksvagen-otlaga-reshenieto-za-zavoda-v-turtsiya-n201555", "text": "Автомобилният гигант \"Фолксваген\" реши да отложи окончателното си решение за изграждане на завод в Турция на фона на международната критика срещу военната операция на страната в Северна Сирия и опасенията за потенциални негативи върху репутацията на компанията. Това съобщава германското издание \"Ханделсблат\". Ние наблюдаваме ситуацията с голяма загриженост, е заяви говорител на компанията пред вестника. Междувременно от \"Фолксваген\" обявиха официално, че е отложено решението за строителството на нов завод в Турция. \"Решението за новия завод бе отложено от борда на директорите\", е казал говорител на автомобилостроителя. \"Следим ситуацията отблизо и наблюдаваме текущото развитие с безпокойство\", добавя той. По-рано този месец \"Фолксваген\" създаде филиал в западната провинция Маниса. Гигантът предпочете южната ни съседка за място, където да изгради своята нова фабрика. На финалната права бяха останали Турция и България. Германският концерн обаче започна преговаря само с турската страна за изграждането на завод в близост до град Измир.  Инвазията на Анкара в Сирия обаче променя ситуацията коренно, пише \"Ханделсблат\" и добавя, че засега договорът за строителство остава без подписи, а автомобилният концерн не бърза да финализира отношенията. Турция е изправена пред остра международна критика заради нахлуването в Северна Сирия. Правителствата на Европейския съюз се споразумяха да ограничат износа на оръжия към страната. Часове по-късно американският президент Доналд Тръмп настоя Анкара да прекрати военните си действия и дори наложи санкции на страната. Военната операция \"Извор на мира\" започна на 9 октомври. Турският президент Реджеп Ердоган твърди, че тя е насочена срещу Кюрдската работническа партия и \"Ислямска държава\". Действията на Турция бяха заклеймени от почти всички европейски страни, а Ердоган заплаши, че ще пусне над 3 млн. бежанци към континента, ако го наричат \"окупатор\". В новия завод в Маниса, разположен близо до пристанището Измир, е запланувано да се произвеждат новите модели \"ПасатФ и \"Шкода СупърбФ. \"Фолксваген\" ще инвестира в завода 1 милиард евро. С планираните 4000 служители след 2022 г. заводът трябва да произвежда 300 000 автомобила годишно. За целта \"ФолксвагенФ регистрира дъщерна фирма в Маниса с капитал от 150 милиона евро.", "date": "2019.10.16", "title": "\"Фолксваген\" отлага решението за завода в Турция "}
{"url": "https://duma.bg/balgariya-plashta-za-ruski-gaz-dvoyno-po-skapo-ot-evropa-n201554", "text": "През тази година България бележи лек спад на и без това ниското си потребление на природен газ, а транзитът на руски газ през територията ни в момента е намалял двойно. В същото време българските потребители плащат двойно по-високи цени за синьото гориво спрямо постиганите пазарни на европейския газов хъб в Баумгартен (Австрия), а на по-ликвидния газов център в Холандия тарифите са още по-ниски заради растящия износ на втечнен газ от САЩ. България има шанс да постигне по-добри цени на газа спрямо сегашните 266 долара за 1000 куб. м, след като обаче реализира газовата връзка с Гърция, газовата борса, хъба \"Балкан\" и дори спорния руски газопровод \"Турски поток\", коментира председателят на Балканската и Черноморска петролна асоциация (БЧПА) Валентин Кънев. Той участва вчера в дискусия за проблемите на петролните и газови пазари, организирана от Българската петролна и газова асоциация. По думите му държавният газов доставчик \"Булгаргаз\" трябва да си изиграе добре картите в провежданите преговори с \"Газпром\" за промяна на съществуващия договор, както и да е по-активен в търсенето на алтернативни доставки на много по-ниски цени от газпромовските. Кънев дори коментира, че при изключително ниските пазарни цени на втечнения газ \"Булгаргаз\" дори може да си позволи с икономиите да покрива плащанията към руския доставчик по клаузата \"вземай или плащай\".Като пример той даде обявените от \"Булгаргаз\" постигнати по-ниски с 10 процента цени на друг вносен газ чрез търг, проведен през пролетта и чрез директно договаряне с търговци. Все пак Кънев уточни, че тази информация няма как да бъде потвърдена, тъй като договорите са тайни, както и че цитираните от него двойно по-ниски цени в Баумгартен не включват разходите по транзита. ", "date": "2019.10.16", "title": "България плаща за руски газ двойно по-скъпо от Европа"}
{"url": "https://duma.bg/proshtavame-se-s-dyado-panch-n201557", "text": "Панчо Панчев - Дядо Пънч, напусна този свят, но със сигурност ще остане в спомените на неговите съвременници и на нас, неговите колеги и приятели. Това се казва в писмо на Клуба на социалистите писатели и преводачи и Федерацията на клубовете на социалистите в културата и медиите по повод кончината на детския писател. Двете организации припомнят, че поколения български граждани израснаха със стиховете и гатанките, с театралните пиеси, с филмите, радио и телевизионните предавания, с публицистиката на Панчо Панчев. \"Той ще остане да живее най-вече чрез словата на децата, които отново и отново, поколение след поколение, ще повтарят неговите рими и ще търсят отговорите на неговите гатанки. Защото Дядо Пънч няма как да не е жив\", заявяват обществениците.  Прощаването с Панчо Панчев ще се състои днес от 14,30 часа в Ритуалната зала на Софийските централни гробища.", "date": "2019.10.16", "title": "Прощаваме се с Дядо Пънч"}
{"url": "https://duma.bg/vodata-poskapva-zaradi-nova-taksa-n201556", "text": "Правителството работи по идеята за въвеждането в цената на водата на такса, подобна на \"задължение към обществото\", която сега плащат битовите и фирмените клиенти на електроразпределителните дружества, твърди Economic.bg. Става въпрос за твърда компонента в крайната цена на водата за абонатите. Това ще е една от идеите, които ще се обсъждат по време на подготвената за близките дни среща на представители на ръководствата на Министерството на финансите, Министерството на регионалното развитие и благоустройството (МРРБ), Комисията за енергийно и водно регулиране (КЕВР), Българската асоциация по водите (БАВ) и други институции и организации. Тя се организира по нареждане на вицепремиера Томислав Дончев и явно показва, че решаването на проблемите във ВиК сектора вече не търпят никакво отлагане. Мисли се и за провеждане на голям обществен форум по темата веднага след местните избори. Най-важното, което в най-близко време трябва да се случи във ВиК сектора, е да се вкара твърда компонента в цената на водата. Това коментира за Economic.bg инж. Иван Иванов, председател на Управителния съвет на БАВ. Причината е, че например голяма част от разходите на ВиК операторите, особено в малките общини, са абсолютно невъзвръщаеми. А авариите в такива региони са чести не само поради старата инфраструктура, но поради неравномерността на налягането в нея вследствие на малкото потребление. \"Категорично сумите, плащани от местните жители, не могат да възстановят дори и няколко процента от разходите за поддръжката на мрежата. Затова включването на твърда компонента в цената на водата, дали тя ще се казва \"такса инсталация\" или \"такса инфраструктура\" или по някакъв друг начин, ще помогне за стабилизирането на ВиК сектора, смята инж. Иванов. БАВ ще предложи върху тази бъдеща твърда компонента в цената на водата да не се начислява ДДС или поне налогът да се плаща след събирането на сумите от клиентите. Сега ВиК операторите фактурират изразходваната вода и внасят ДДС върху сумите в законния срок, но много клиенти плащат сметките си със закъснение, нерядко дори от по няколко месеца. Да се отнеме правото на общините да съгласуват бизнес плановете на ВиК дружествата в раздела \"цена\", а само по целесъобразността на заложените в тях инвестиционни предложения. Това ще е друга тема, която ще се обсъжда на предстоящата среща на цитираните по-горе институции и организации. Определянето на цената на водата трябва да остане работа само и единствено на независимия регулаторен орган. Причината за това предложение е, че поради некомпетентност общините блокират с години приемането на бизнес плановете и на новите цени на водата, а оттам - и инвестициите в регионите. \"Начинът, по който си подредихме бизнес планирането във ВиК сектора, засега показва, че не е ефективен, коментира Иванов. \"Още от 2017 г. всички оператори трябваше да имат 5-годишни бизнес планове и да ги изпълняват, а все още има дружества без такива планове\", добавя той.", "date": "2019.10.16", "title": "Водата поскъпва заради нова такса"}
{"url": "https://duma.bg/kiril-dobrev-bsp-tragna-za-pobeda-na-mestniya-vot-n201541", "text": "- На първо място, те са смели хора, защото знаем колко е тежко да си кандидат на опозицията. БСП издигна млади, образовани и амбициозни хора, които са напълно наясно с каква машина ще се сблъскат, но същевременно познават проблемите на общините си в най-малкия детайл и имат ясни визии за тяхното управление. Левицата в България излиза с ново поколение политици, които не търсят смяна на местоработата, а приемат кметското място като кауза.  Кандидатите на БСП, както и тези, подкрепени от нас, са гарант, че направените добри неща в общините ще бъдат наградени, но в същото време ще прекъснат масовите практики на непрозрачно управление, на нагласени обществени поръчки и неясни политики. Освен на новото поколение политици, залагаме и на настоящите кметове на БСП, които са се доказали като безспорни авторитети и градоначалници, и които изтърпяха наистина много през всичките тези години, защото парите за общини се раздават по симпатии на управляващите. Тук използвам възможността да им благодаря, че не изневериха на себе си и партията, а повярвайте ми, повечето имаха възможност да изберат по-лекия път. Такива са Владимир Москов в Гоце Делчев, Румен Гунински в Правец, Донка Михайлова в Троян, Любка Александрова в Левски, Пламен Чернев в Сухиндол, Милчо Лалов в Брегово, Александър Горчев във Велики Преслав, Христо Христов в Болярово, Георги Георгиев в Тунджа и др. Освен в София, където със сигурност ще има сблъсък и това вече изнервя управляващите до краен предел, очаквам по-сериозни битки във Велико Търново. Там кандидат на БСП е Весела Лечева, която нито има нужда от представяне, нито от изтъкване на качествата й. Не мога да не спомена градовете Ямбол (Катя Георгиева), Ловеч (Радина Банкова), Перник (Станислав Владимиров) и Русе (Пенчо Милков). В Горна Оряховица БСП излезе с младия депутат Явор Божанков. - Една трета от кампанията вече мина. Стараем се навсякъде по места да водим честен разговор за състоянието на общините, за проблемите и решенията, които предлагаме. На местно ниво нещата са далеч по-ясни. Хората виждат кой колко може. Предизвикателството е дали ще се отърсят от смущението, че в голямата си част общините се владеят от една партия, и да гласуват свободно. Удари под кръста очаквам винаги, не само от опоненти, но и от свои. В крайна сметка това е част от политиката и няма да го ползваме като оправдание. - Нали не мислите, че има изненадани от случилото се?! Това е поредният пример за стила на ГЕРБ за сплашване на опонентите си. Това няма как да се случи. Ние стоим зад всичките си кандидати за кметове и общински съветници. Те не могат да бъдат уплашени и няма да се влияят от нападките на опонентите си. Ще продължим да водим чиста кампания, без агресия, залагайки на аргументите в политическите дебати. И само да вметна - убеден съм, че въпреки грозното поведение на политическите опоненти и негативната кампания, Русе ще има кмет социалист и това ще бъде Пенчо Милков. - Основни проблеми си остават ниските доходи, демографската криза, липсата на работни места, недостъпно или липсващо здравеопазване, лоша инфраструктура. В тази кампания обаче има нещо напълно ново, което придобива масовост, а именно замърсяванията на околната среда. Бедността рефлектира ясно върху екологията. Все по-често по места чувам проблеми за замърсен въздух, некачествена и в същото време скъпа питейна вода, депата за отпадъци. Понякога тези въпроси изпреварват дори тези с доходите и неравенствата. Това показва, че прекалено дълго време са неглижирани и че българинът въпреки всички проблеми милее за своята природа. - Независимите класации сочат, че българите са най-бедните и най-болните в ЕС. Това е накратко оценката за 10-годишното управление на ГЕРБ и тя е на западни институции, не на Кирил Добрев. Бойко Борисов трябва да си тръгне, защото политиката му на практика не променя стандарта на живот на хората. Всъщност го променя, но за много тесен кръг от хора.  Стратегията за инфраструктурата е хубаво нещо, но е абсолютно безсмислена, когато няма стратегия за хората. Не можем да се сърдим на ГЕРБ, те се стремят всячески да са десни, затова е нужно ляво управление, в което център да е българинът от всяка прослойка. Затова и предложенията на БСП се отхвърлят от мнозинството в Народното събрание. Защото на управляващите не им пука как живее обикновеният българин. Те не се интересуват, че нашите майки и бащи, дядовци и баби живеят с мизерните си пенсии на ръба на оцеляването. Че неравенствата се задълбочават, че младите бягат и търсят препитание зад граница. ГЕРБ не се тревожат, че хората нямат пари да се лекуват и да изучат децата си. Затова ГЕРБ трябва час по-скоро да си ходят от властта. - Нашите кандидати са хора, които няма да ги \"управляват\" или по-лошото - да ги \"владеят\". Те ще са партньорите и добрите съседи, на които винаги можеш да разчиташ за помощ.  Ключовото ни послание е едно - \"ЗА ПО-ДОБЪР ЖИВОТ\"! То обхваща всичко, към което се стремим. Нещото, което \"успяха\" да постигнат управляващите, е да накарат хората, независимо къде живеят - дали в столицата, дали в най-закътаното село в Родопите, да искат едно и също - по-добър живот! По-добър живот за тях, за децата им, за родителите им. Достойнство и справедливи доходи. Иначе всяко населено място има своята специфика, а нашите кандидати със сигурност я познават много добре.  Във всяка община БСП излезе със своя визия за нейното развитие - визия, която е стъпила на основите на \"Визия за България\", но обръща специално внимание на специфичната обстановка в общината и проблемите на нейните граждани.", "date": "2019.10.16", "title": "Кирил ДОБРЕВ:    БСП тръгна за победа на местния вот"}
{"url": "https://duma.bg/pusnaha-polfriyman-ot-busmantsi-n201558", "text": "Още днес Джок Полфрийман ще бъде освободен от дома за настаняване на мигранти в Бусманци, съобщи вчера привечер шефът на Дирекция \"Миграция\" към МВР Николай Николов на извънреден брифинг пред общежитието в селото. По-рано адвокатът на австралиеца Калин Ангелов обяви в социалните мрежи, че МВР прави обиск на вещите му, за да му конфискува паспорта. В мрежата имаше снимки, на които Полфрийман позира с паспорт, наличието на който би трябвало да е повод да напусне Бусманци и дори страната. \"Адвокатът на Полфрийман е внесъл искане той да бъде освободен от дома в Бусманци и да бъде настанен на външен адрес. Процедурата е в ход. Трябва да се изпълнят определени изисквания, за да се случи това. Очаквам доклад от директора на дирекция \"Миграция\" дали всички изисквания са изпълнени\", обяви по-рано вътрешният министър Младен Маринов. Николай Николов съобщи, че австралиецът ще бъде настанен на адрес в София. Полфрийман ще трябва всяка седмица да се явява в столично районно управление. Австралиецът няма право да напуска страната, гласи заповедта от шефа на дирекция \"Миграция\" от 2011 г. Тя спира заповедта за експулсиране, увери Николов. Той обясни обиска като стандартна практика в дома за настаняване на бежанци. У Полфрийман са намерени четири мобилни телефона, сред които и един с камера, макар това да е напълно забранено на територията на дома. При обиска Полфрийман собственоръчно е счупил телефона с камера.", "date": "2019.10.16", "title": "Пуснаха Полфрийман от Бусманци"}
{"url": "https://duma.bg/v-ohrid-zasedavat-nashi-i-makedonski-istoritsi-n201547", "text": "Заседание на Смесената българо-македонска експертна комисия започна вчера в Охрид. Тя ще продължи разговорите от миналия месец по въпросите за личността и делото на Гоце Делчев в контекста на историческата памет на двата народа. Освен начините за съвместно отдаване на почит на Гоце Делчев експертите ще обсъдят съвместни препоръки за подобряване на съдържанието на учебниците по история, третиращи Средновековието и ранноосманския период. До края на годината предстои да се проведе още една среща на Интердисциплинарната комисия. В понеделник македонският премиер Зоран Заев проведе среща с историците от македонската част на съвместната интердисциплинарна експертна комисия с България. Срещата бе свързана именно със заседанието в Охрид. На нея бе подчертано намерението на Скопие да изпълни ангажиментите си по Договора за приятелство, добросъседство и сътрудничество, както и за поддържането на диалог и постигане на консенсус по всички въпроси. ", "date": "2019.10.16", "title": "В Охрид заседават наши  и македонски историци"}
{"url": "https://duma.bg/tereza-bouchkova-pristiga-v-balgariya-n201536", "text": "Една от най-популярните писателки на Чехия - Тереза Боучкова (р. 1957 г.), пристига в България, за да представи своята книга, истински феномен в читателския интерес - \"Годината на петела\" (преводът е на Красимир Проданов, изданието - на ИК \"Персей\", в поредица, съфинансирана от програмата \"Творческа Европа\"). Две са основните събития с участието на авторката: днес, 16 октомври, в Художествената галерия в Пещера, и на 17 октомври в Чешкия център в София. Любопитното е, че майката на писателката е родена в София, а баба й и дядо й живеят тук до 1947 г. Тереза е дъщеря на един от най-големите живи писатели дисиденти на Чехия - Павел Кохоут, а след развода с него майка й има дългогодишна връзка с Вацлав Хавел. Родителите трябва да са като лък. А децата са стрелите. Лъкът изстрелва стрелите в света, когато настане часът. Така звучи накратко равносметката на всяко родителство. Но за Тереза - главната героиня на романа \"Годината на петела\" и всъщност негова авторка, всичко е малко по-различно. Защото стрелите обръщат посоката си, забиват се в сърцето й. Романът е разтърсваща равносметка за осиновяването на две ромски деца. Превръщащи се в зверове, те заплашват да унищожат ония, които са им подали ръка и са ги отгледали. Това води Тереза Боучкова към неочаквана равносметка - за живота й дотук, за дисидентските години, за провалените мечти, за многото разочарования. Но тя продължава да търси светъл лъч, иска животът й да е прегръдка, да е изпята от сърце песен, да е търкулнала се сълза, от която се ражда само усмивка. Книгата излиза през 2008 г., като дотогава авторката е направила няколко литературни опита, но все още е известна само като дъщерята на Павел Кохоут. А точно баща й е живата легенда на чешкото дисидентство. Изненадващо, още на 20 години, по стъпките му тръгва и Тереза.  \"Годината на петела\" неочаквано води и към България. Но това е само загатнато, просто един от цветовете в романа, който се чете със смях и през сълзи, защото разтъжава, вдъхновява, депресира и ентусиазира - истински празник на една богата душевност, изливаща се пред нас в своето изобилие и превръщащо се в увлекателна и любопитна книга, отбелязват издателите.", "date": "2019.10.16", "title": " Тереза Боучкова пристига в България "}
{"url": "https://duma.bg/radina-bankova--krizata-e-tolkova-dalboka-che-poedinichno-spasenie-nyama-n201538", "text": "- Дамите не странят толкова от политиката, колкото тя си остава все още \"мъжки свят\". В политиката отношението към жените се разчупва по-бавно, отколкото в бизнеса, където жените навлязохме сериозно през последните 15 години. Дори в определени кръгове на бизнеса жените все още не са допускани. Това е архаизъм, който продължава да важи с всичка сила, независимо от факта, че за това не се говори... Истината е, че много жени притежават повече качества от някои мъже на ръководни позиции. За съжаление все още продължават да живеят митове за половете. Хората трябва да се оценяват според способностите им! - Няма как да бъдеш удовлетворен от успехите си, когато хората от общността, в която живееш, не вярват в бъдещето и не виждат перспектива за себе си, за семействата си и за своята реализация, и всекидневно напускат Ловеч. Демографската катастрофа, която сполетя нашата община, е основният индикатор за състоянието на икономиката и заетостта във всички обществени сфери.  Като човек, който има силно чувство за гражданско самосъзнание и е участвал в много доброволни инициативи, смятам, че в нашето общество отсъства разбирането за необходимото гражданско присъствие и отговорност във всекидневието. Моята мотивация да се включа в изборите произхожда основно от това, но и от дълбокото убеждение, че управлението на общините трябва да бъде структурирано така, че да не се определя от политически зависимости, а да е в полза на гражданите и предприемачите. Оттам е и разбирането ми за нуждата от нов модел на управление, нов пример за провеждане на обществено отговорни политики.  Родена съм и израснала в Ловеч, моето семейство живее тук и моята фирма осъществява дейност в Ловеч. Мотивирана съм градът и цялата община да се развиват и да станат по-добро място за живеене. - Чисто статистически, като брутна стойност на износа до края на м.г., нашият бранш успява да задържи позициите си на европейския пазар. За жалост обаче, поради негативната демографска тенденция, най-вече напускането на страната на толкова много българи в работоспособна възраст, и нашият бранш не може да се развива поради липсата на квалифицирана работна ръка. Нещо повече, ние губим по близо 5000 заети всяка година и от 165 000 заети през 2007 година, вече в бранша работят около 92 000. Задържането на износа се дължи основно на повишение на ценовите нива и ориентацията към клиенти от среден и висок клас, както и на иновативността на фирмите и обръщането им към нишови производства. Да се надяваме, че ще можем в краткосрочна перспектива да надскочим сегашното ниво, за жалост е нереалистично, още повече, че в нашите съседни държави отрасълът получава сериозна подкрепа заради експортната си насоченост. У нас подкрепата почти отсъства. - Местната власт няма лостове за директна подкрепа на бизнеса, но управлява широка палитра от административни услуги, които са от ключово значение за всеки вид бизнес, независимо от размера на фирмата. Тяхното структуриране и управление е от съществено значение за комфорта и устойчивото развитие на икономиката в общински мащаб. От близо 10 години слушаме за електронно правителство и то все не се случва. В цял свят административните услуги са електронизирани, а и в нашата общинска администрация все още не се е случва, въпреки заявените планове. - Подобни обещания избирателите чуват от години. Преходът показа, че познатият ни политически елит не е в състояние да се справи с тежките проблеми на местните общности - западат цели региони, малките населени места продължават да се обезлюдяват, а хората са принудени да търсят препитание извън страната. По-страшна обаче е липсата на идеи за бъдещето. Кои са основните предизвикателства, пред които ще бъдем изправени утре? Какво трябва да направим днес, за да оцелеем като общност и заедно да преодолеем тежката криза? Достатъчно ли ще е да продължим да се хвалим с частично ремонтирани улици, отделни санирани сгради или тук-там обновени детски площадки, ако в тях няма да живеят и няма да правят първите си стъпки нашите деца и внуци? Време е за промяна - да има управление, отворено към мнението на общността, да има инвестиции в хората, които са най-ценният капитал на града и които ще работят за бъдещето на града и общината. Необходима е коренна промяна в структурата на общинските политики в интерес на гражданите. - Без условия за реализиране на интелектуалния потенциал на младите хора бъдещето на Ловеч е обречено. Наложително е да бъде потърсен контакт с млади хора, които в момента учат и да им се предложат стипендии, финансирани от общинския бюджет, както и договори за стажуване, които да им гарантират работни места след дипломирането им. Ако няма достатъчно такива деца или желаещи, трябва да се привличат младежи от други градове и да им се предоставят без наем общински жилища. Да се направи карта на града, която да прогнозира колко специалисти в различните сфери ще се пенсионират в следващите 4 години. На тази прогноза да се даде широка гласност и да се търси подкрепата на възможно най-голям брой хора, тръгнали от този град и реализирали се професионално. - Акцентите на моята платформа са трите най-важни сфери от живота на общността - образование и култура, здравеопазване и икономика и социални дейности. Икономическото оживление на Община Ловеч е задължително условие за преодоляване на кризата. Първоначално ще бъде трудно да се привлекат големи инвеститори и затова във фокуса трябва да бъдат малките и средни фирми от сферата на услугите, туризма и земеделието, за които имаме огромен потенциал. Ловеч трябва да стане средищен туристически център в областта. Виждам чрез развитието на туризма възможно най-бърза възможност за повишаване на икономическата активност и за запазване на местните традиции и обичаи, както и на традиционните занаяти. - Съществуващите и все по-задълбочаващи се проблеми на МБАЛ \"Проф. П. Стоянов\", закриването на много отделения, липсата на млади специалисти (85% от персонала на лечебното заведение са вече пенсионирани хора), ниското заплащане и скритата абдикацията на държавата от ангажимента за запазване на нашето лечебно заведение, са проблеми, които изискват незабавни действия. Необходими са диалог и преосмисляне на партньорството между община Ловеч и МЗ, както и конкретни ангажименти на местната власт по привличането на млади специалисти с медицинско образование. Трябва да се инициира диалог между представителите на лекарската гилдия и всички структури на здравната система в областта. Време е всички да осъзнаят, че кризата е толкова дълбока, че поединично спасение няма да има. За мен работата за подпомагането, по-скоро спасяването на лечебното заведение, е от ключово значение.  - Само и единствено избирането ми за кмет на община Ловеч. Хората са се нагледали на политици, които оправдават загубите с изсмукани от пръстите аргументи. Аз не съм политик. Искам да помогна на града си да се развива. Разчитам на широка подкрепа от гражданите, освен от БСП, която застана зад мен. ", "date": "2019.10.16", "title": "Радина Банкова:     Кризата е толкова дълбока, че поединично спасение няма"}
{"url": "https://duma.bg/poluistina-n201542", "text": "Не забравяйте, че живеем на полуостров. На Балканския полуостров при това. И всичко при нас е полу... Полусоциализъм, полудемокрация, полуреформи и полупромени... Полуистина. И полулъжа.  Полуздравеопазване, полуобразование и полуграмотност, полуинтелигентност. Затова и пенсиите у нас са полупенсии и непрекъснато говорим за осъвременяване и актуализиране. Естествено, нали не се и съмнявате, че става дума за полуактуализиране и полуосъвременяване?! А чувате какви ги говори премиерът... В петицата на Европа сме били!? А едновременно сме последни на Балканския полуостров по всякакви параметри - ръст на икономика, доходи, приходи, средни заплати, пенсии, но пък сме първи по смъртност, болести, неграмотност, емиграция, по калпави закони, по асансьори в апартаменти и беседки по терасите. И т.н. Какво е, преценете сами. Полуистина или полулъжа? Доходите у нас така са се вдигнали, че някои няма да можем да ги стигнем още тридесет години преход и демокрация при управлението на Бойко Борисов и политическа партия ГЕРБ. Нашите курорти за чужденците били най-евтините в Европа, обаче чуждите туристи намаляват, а джобът на българина не му позволява не до Боровец, а до Банкя да отиде... Сигурно и на Борисов джобът не му позволява, щом е тръгнал само с държавния джип да обикаля из села и паланки, за да си хвали \"постиженията\".      Защото живеем на полуостров и всичко продължава да е полуистина. И полулъжа. Е, много често е и пълна лъжа!", "date": "2019.10.16", "title": "Полуистина..."}
{"url": "https://duma.bg/parviyat-ni-vipusk-voenni-lettsi-stana-na-55-n201540", "text": "Преди 60 години, на 26 септември 1959 г., 34 момчета, подбрани сред 190 кандидати, прекрачват прага на Висшето народно военновъздушно училище (ВНВВУ) \"Георги Бенковски\", за да се появи след 5 години първият випуск военни летци инженери у нас. Тогава се обединяват в едно висше училище Военнотехническото училище \"В. Коларов\" и НВВУ \"Г. Бенковски\" - Долна Митрополия, за да подготвят нужните за авиацията ни пилоти, щурмани и инженери. Вече са пристигнали от СССР безвъзмездно 358 бойни и учебни самолети, както и изтребители, торпедоносци, щурмови и реактивни самолети, а самолетостротелните фабрики в Ловеч и Казанлък започват да произвеждат българските ЛАЗ-7 (Тогава бяхме във Варшавския договор и не сме купували за милиарди американски Ф-16, както сега, когато сме в НАТО).  Новата авиация има нужда от добре подготвени и опитни летци и техничари. В първата държавна комисия, която оценява младите пилоти, участват видни професори от София с международна известност като математика проф. Георги Брадистилов и физика проф. Саздо Иванов. Произнасят се със суперлативи за техническата подготовка на курсантите и за преподавателите, които са ги обучавали. Летателната подготовка се извършва и с помощта на съветски инструктори. През 1963 година 16 октомври е обявен за празник на авиацията и на Военновъздушните сили (на тази дата през 1912 г. двама български летци - поручиците Радул Милков и Продан Таракчиев, за първи път са използвали самолета като бойно средство в небето над Одрин и са извършили първия боен разузнавателен полет в Европа. Едва ли мнозина знаят, че дори Никола Вапцаров е карал стаж на летището Божурище като курсант във Военноморското ни училище).  На 6 септември 1964 г. в двора на Военната академия \"Раковски\" на тържествена церемония е присвоено първото офицерско звание \"лейтенант-инженер\" на 26 випускници от Долна Митрополия, Велико Търново, Шумен и Варна. Те са разпределени да служат в четири авиополка на ВВС. Този първи випуск е емблема на военната ни авиация, дава на ВВС 8 командири на полкове, двама началници на ВНВВУ, един командващ на ВВС; трима стават генерали, сред тях - първият ни космонавт Георги Иванов. През годините от училището са тръгнали много известни личности, сред които са и генералите Михо Михов, Симеон Симеонов, Никола Колев и Константин Попов, достигнали до най-високия пост във военната йерархия - Началник на отбраната. Летецът инж. Пенчо Пенчев е бил зам.- министър на транспорта, ген.-майор Щерю Щерев - Генерален директор на БГА. Сегашният ни президент ген. Румен Радев е завършил ВНВВУ \"Георги Бенковски\" през 1987 г. В новото време масовите реорганизации не подминават и ВНВВУ. С президентски указ от 1991 г.  се открива Висше военновъздушно училище (ВВВУ) \"Г. Бенковски\". През 2002 г. поради структурни реформи в Българската армия, с решение на Народното събрание трите висши военни училища - ВВОВУ \"В. Левски\", ВВУАПВО \"П. Волов\" и ВВВУ \"Г. Бенковски\", бяха преобразувани в Национален военен университет (НВУ) \"Васил Левски\", а в Долна Митрополия остана седалището само на неговия факултет \"Авиационен\". Летателните часове за курсисти бяха сведени до една карикатура. И както става почти с всички реформи у нас, предприети след 1989 г., и тази бе отчетена като грешка... През април тази година парламентът ни реши на базата на факултета \"Авиационен\" отново да бъде открито самостоятелно висше училище - Висшето военновъздушно училище \"Георги Бенковски\" в Долна Митрополия. Поправя се грешката, допусната преди 17 години. Отново се възражда едно от емблематичните ни висши военни училища, възпитало стотици, може би хиляди кадри.  Решението за откриването на новото старо военновъздушно училище на България влиза в сила на 1 януари 2020 г. ", "date": "2019.10.16", "title": "Първият ни випуск военни летци стана на 55 "}
{"url": "https://duma.bg/hora-bdete!-n201543", "text": "Неотдавна във в. ДУМА писах, че нямат мирка, нямат спирка лошавите, често нагли, деяния на властта. Нямах намерение, поне засега, да пиша отново за подобни \"хубавини\". Нямах, но проимах, защото властта се \"отчете\" с нови деяния, които потресоха мало и голямо. Кои са те ли? Ето ги... Пролетес запротестираха медицинските сестри, акушерките, фелдшерите и санитарите; искаха увеличаване на заплатите си и подобряване на условията, при които работят. Протестите бяха масови, чести и доста остри. Управниците се стреснаха. Министър-председателят Бойко Борисов, в негов султански стил, обяви на всеослушание, че отпуска петдесет милиона лева, най-вече за сестрите; те са огромното мнозинство от протестиращите. Управникът добави, че парите са осемдесет и шест милиона. По-добра новина от тази, здраве му кажи.  Моментът за нея бе избран точно: в навечерието на европейските избори. Така хем протестиращите ще се кротнат, хем всички електорални единици ще се убедят, че властта мисли за тях, милее за тях. Така и стана: ГЕРБ спечели изборите, а сестрите и съпридружните им колеги и колежки напуснаха улиците и площадите, предвкусвайки новите блюда на трапезите си. Уви, нито една стотинка от обещаното не звънна в джобовете на протестиращите, защото Министерският съвет, тайно и скришно, бе намалил петдесетте милиона на шест, та стана като в оная приказка:  Министър-председателят Борисов не се явна да се извини, да обясни какво е наложило тази мистификация с парите, ами се снижи и запраши в провинцията с ножица в ръка, за да резне нова лентичка за пребогатата му колекция от манифактурни финтифлюшки. На пангара остана министърът на здравеопазването, доктор... пардон - финансистът Кирил Ананиев. И започна този човечец да се свива, да се гърчи, да измислюва едно-друго, кое от кое по-никакво, за да защити една лъжа, една измама. Мъчеше се горкиот да докара вода от девет балкански дерета, белким поразреди и поизбистри калта в гьола, с който го обзаведе началството. Деретата обаче сухи, сухи, дори една мравка не може да утоли жаждата си в някое от тях. Шашнат до немай къде, министърът плисна още шепа калчица в гьола с обяснението, че пари за протестиращите ще има, но ще ги даде не министерството, а НЗОК, с която всичко било уговорено; също и с лекарският съюз. Не се знае кой дявол подкокороса двама мъже от посочените институции, които се явиха и казаха, че в случая няма никаква уговорка с никого. Ами сега? Както често-често става у нас: призован бе председателят на НЗОК, който рече, че всичко е уговорено, всичко е наред. Трудно е да се каже кой лъже и кой маже, нито се знае на кого от четиримата мъже какво е обещано. Както и на кого са скръцнали с яки началнически зъби, че може да изгуби службата си, а има жена, деца... Запитах се дали и тази нагла история ще е чудо за три дни, дали народът ни, изпаднал в тридесетгодишен мазохистичен унес, ще се събуди, за да покаже и докаже, че не е нито мърша, нито роб. И тъй като не можах да си отговоря, седнах и написах тази статия със заглавие \"Хора, бдете!\" Тези две чутовни думи са от \"Репортаж, писан с примка на шията\" на големия чешки интелектуалец и комунист Юлиус Фучик, обявен за национален герой в страната си.  В целия свят антифашистите са високо тачени люде. Само и единствено в България те са обявени за престъпници и терористи. Някой може да ме запита защо избрах за заглавие на статията си тези думи на Фучик, а не някое мъдро откровение от библията, от апостол Павел, да речем. Отговарям: не защото съм атеист, а поради това, че Фучик е убит от фашистите, а у нас сега шава и пълзи фашизмът.  Вече чувам глас, чувам гласове: това не е вярно! Вярно е, дами и господа, вярно е, та оттатък минава. Податки за това, колкото щеш. Ето някои от тях... Абсолютната власт, довела до диктатурата на едно лице. Циничната гавра с бившата кметица на \"Младост\" Иванчева и заместничката й. Опитите хакването на НАП да бъде обявено като замислен преврат за свалянето на властта. Стъкменото в този дух обвинение срещу русофилите. Луков марш. Запалената кола на художника Минеков. Разправата със журналистката от БНР Силвия Великова. Изборът на нов главен прокурор. Подчиненото на властта правосъдие. Несвободните медии. Ненаказаното дрънкало от ВМРО, депутат в Европарламента, заявило, че социалистите трябва да бъдат избивани. Вселеният в хората страх. Безумното плюене на социализма. Възхвалите на фашизма - кога завоалирани, кога открити. Не забравям и подозрителната смърт на моя приятел Юлиян Вучков.  Няма смисъл. Има смисъл обаче да знаем, че чудовището, наречено \"фашизъм\", може да се откаже от пълзенето и да скочи, за да гази и смазва. През миналия век то бесня в България и погуби хиляди достойни мъже и жени, дръзнали да му се противопоставят. Ето, заради всичко това аз избрах думите \"ХОРА, БДЕТЕ!\" за заглавие на тази статия. Дали срещу пълзящия (засега!) фашизъм, дали заради измамата с неполучените милиони от медицинските сестри, дали заради всичко, довело до днешното трагично състояние на страната ни, българите трябва да се събудят най-сетне и да сложат край на т.нар. стабилност, която е упадък и пълна съсипия на нацията и държавата. Не приканвам съотечествениците си да направят това с оръжие, не, препоръчвам им да го сторят с мирни средства, най-вече с избори. Да мислят, преди да гласуват. И да бдят. Защото, доста сме се парили, би казал Апостола.  Повтарям, постотвам: братя и сестри, събудете се, за да спасим и съхраним родината си. Инак... Инак, след няколко десетилетия, останалите живи тук нашенци, повечето бабички и старци, ще бъдат събудени - я от ятагани, я от камшици, може и со кротко и со благо, без кьотек, зависи кой ще ги събужда. За да разберат, че България вече я няма, че е погубена от българи...", "date": "2019.10.16", "title": "Хора, бдете!"}
{"url": "https://duma.bg/turtsiya-v-kapan-n201544", "text": "Заради военните действия на Турция в Североизточна Сирия над България и Европа отново надвисва мигрантската заплаха. Нейната операция \"Източник на мира\" става вторият повратен момент в хода на сирийския конфликт. Първият беше намесата на Русия през 2015 г., който преобърна хода на конфликта в положителна насока - разбиване на \"Ислямска държава\", военна деескалация в по-голямата част на Сирия, стартиране на политическото регулиране. Войната в Сирия просто спря. От конфликтност обстановката в Сирия бе преминала към политическо регулиране. Ето скоро престоеше да заработи конституционният комитет за изработване на нов основен закон на страната. Във всичко това участваше и самата Турция в рамките на астанския формат с Русия и Иран.  Сега операцията на Анкара \"Източник на мира\" става вторият повратен момент, но с отрицателен знак, противно на наименованието си. Турското главоболие от Сирия е кюрдската заплаха. Заради нея тя се съюзи ситуативно с Русия и Техеран в рамките на астанския формат. Съответно целта на военната операция е да бъдат изтласкани кюрдите от граничния район, а на тяхно място да бъдат заселени сирийските бежанци в Турция. Така Турция се надява да прекъсне връзката между сирийските и нейните кюрди, които не едно десетилетие се борят поне за автономия от Анкара. Турция дори имала план в планираната буферна зона, простиращата на 30 км от границата навътре в Сирия, да създаде цели селища за бежанците. Всъщност става дума за етническо преформатиране на на населението на чужда, макар и съседна държава. Но операцията на Анкара връща обстановката в Сирия назад към конфликтност. Вече воюват сирийските кюрди срещу опозиционната Сирийска свободна армия (ССА), действаща под турско крило. Предстоят обаче сражения между нея и сирийската правителствена армия, която навлиза в региона за защита на кюрдите. Това си е вече рестартиране на междусирийския конфликт отпреди деескалацията. Ами ако се стигне и до преки сражения между армията на Дамаск и на Анкара? Това пък ще скара Анкара с партньорите й Москва и Техеран и може да доведе до разпада на астанския формат. И изобщо до парализа на политическото регулиране. Как в такива условия да заработи конституционният комитет? Геополитическото гросмайсторство на Кремъл в Сирия не е дадено свише и Путин предупреди за това в интервю наскоро за арабски телевизии с фразата \"Москва не смята, че може от небесата да ръководи ситуацията в Близкия изток\". Да не говорим, че заради турската операция има избягали от затвори или плен ислямистки терористи, а те могат и да драснат клечката на терористична кампания.   Едно рестартиране на междусирийския конфликт дотолкова ще обезвери сирийските бежанци в Турция, че те като нищо ще се втурнат към Европа. А щом се скара не само със САЩ и  Европа, но и с Русия и Иран, сприхавият Ердоган като нищо ще ги хвърли към ЕС. И тогава те ще трябва да минат не само през Гърция, но и през България.  Разбира се, това е най-лошият вариант. Има и междинни състояния, които могат да минимизират негативите. Примерно, ако турската армия избягва сблъсък с армията на Дамаск. И процесът на политическо регулиране не бъде убит. А той остава реална възможност да се търси такова компромисно разплитане на кюрдския възел, което да бъде приемливо за всички начин. Но това означава отстъпки от всички. Примерно Турция да преглътне някакъв вид кюрдска автономия в Сирия, но срещу гаранции за тяхното разоръжаване и изобщо за отказ от действия, които Анкара сметне за застрашаващи националната сигурност. А защо международни гаранти за такова споразумение да не включат Москва и някои арабски държави. Опитът с автономията на Иракски Кюрдистан, който е приет от Турция, също може да се използва.  Но това е идеалният вариант, а сега бушува точно противоположният.   ", "date": "2019.10.16", "title": "Турция в капан"}
{"url": "https://duma.bg/novoto-dzhizie-n201545", "text": "Според тълковния речник \"джизие\" е поголовен данък, плащан всяка година от немюсюлманското население в Османската империя. Събиран е от държавни чиновници-джизиедари, за държавната съкровищница и рядко в полза на феодални владетели. От XIV в. до 1691 г. е налаган на всяко домакинство, а след това - на човек, според имущественото му състояние. От края на XVII и през ХVIII в. при облагането с джизие и събирането му са били допускани големи своеволия. По-късно е заменен с военен откуп - бедели-и-аскери. За съжаление данък \"джизие\" се появи и в наше време. Той се казва такса \"задължение към обществото\". В момента с него се облага електроенергията. Заради безсилието си пред огромните проблеми и задължения, които съществуват у нас в енергетиката, властта тръгна по линия на най-малкото съпротивление. За да увеличи приходите, тя въведе тази компонента в цената за крайните потребители.  Сега ни кроят същия номер и за водата. Идеята идва от вицепремиера Томислав Дончев. Той, след като похарчи милиони за създаването на е-правителство и нищо не направи, сега започва с експериментите и във ВиК сектора, където положението изобщо не е розово. Това също е област, където се наливат милиарди левове от бюджета и ефрофондовете без никакъв видим резултат. Според последния сравнителен анализ, одобрен от КЕВР, този сектор остава силно неефективен. При инвестиции общо от държавата и оперативните програми от 193 млн. лв. през 2017 г. течовете от водопреносната системата са от порядъка на 64%, а рехабилитацията е под заложените показатели.  Данните ясно показват, че ВиК секторът отчита недостатъчно ниво на събираемост на вземанията от потребители и доставчици (86% за 2017 г.), като  е далеч от постигане на дългосрочното ниво от 95%. Ниската събираемост пряко рефлектира върху по-ниското ниво на приходи от оперативна дейност. И като няма събираемост, на помощ идва новото джизие. След тока и водата за него да се готви и въздухът.", "date": "2019.10.16", "title": "Новото джизие"}
{"url": "https://duma.bg/sled-hvalbite-dupka-n201539", "text": "В предизборната кампания от най-високо място ни убеждаваха между другото и какви прекрасни паркове имало в София. Явно не са успели в последните години да се разходят из парковете на Варшава, Виена или Москва например, за да се убедят какво означава модерен столичен парк, запазил традиция и историческия си вид, с паметниците, зелените площи, алеите с калдъръм или друга настилка, цветята в необикновени съчетания и замайващо разнообразие. Не са се разхождали и из алеите на Борисовата градина, гордост на Столична община, за да се спъват в остатъците от асфалт по алеите, които помнят и по-добри времена, но за тях имат наглостта да говорят с ирония. Не са забелязали и утъпканата пътека към онзи паметник, който се руши оставен на произвола на съдбата, само защото бил свързан с армия, обявена за \"окупатор\". Новите столичани дори и не могат да си представят, че вместо тази често кална пътека някога е имало килим от цветя и окото се е радвало на майсторството на озеленителите.  После ни се похвалиха с метрото. Ами придобивка е и се харесва. Само дето едни от тунелите са още от Татово време, когато едни мотриси години наред се разхождаха напред-назад, за да се тренират, но \"усмивката\" Софиянски се гордее с първата копка на същото метро! Не е много европейско да не се подчертава приемственост. Сигурно и в метрото не са се возили, за да се запознаят какво предлагат там рекламите. Напоследък \"официалният представител\" на истинската фирма кани за \"болногледачи в Германия\", обещава добро заплащане. То и моя близка, цигуларка с консерватория, години вече гледа болни в странство, защото им закриха окръжния филхармоничен оркестър. Всъщност това е единствената реклама на български език в метрото. Дори призивите да се учи италиански в училища са на английски. Защо тогава някои се сърдят, че братята-македонци искат да си имат свой език, който няма нищо общо с нашия?   В суматохата с македонските ни дилеми пък едни водещи решиха, че е удачно да повтарят, че въпреки всичко е имало \"наша фашистка окупация\" в Повардарието, и то под хитлеристки флаг. Наливат вода в мелницата на онези македонисти, които изтровиха и отношения, и родство. Депортирали сме евреите от Беломорието и Вардарска Македония. Но и дума няма как е бил посрещан Цар Борис III в Скопие, Велес или Щип - като освободител, с килими цветя и ликуващ народ, което е документирано със снимки и филми. Как са възстановени черкви и училища, където се е преподавало и проповядвало на онзи език, който сега предаваме, а населението го е приемало като благодат. И за това има документи. А за евреите въпросът никак не е прост. Там хората не са се надигнали като у нас, за да ги спасяват. Били сме в тези територии управници от името на Хитлер, но те не са били включени в държавните ни граници. Видно е, че ние сами си създаваме недоразумения, в разнобой сме на собствена територия, и то в най-неподходящите моменти, пък се чудим после защо не се съобразяват с нас отвън. Не само заставаме по навик до губещата страна, ами и губим от недалновидност, незнание и липса на стратегическо мислене. Ще се потупваме по рамото, че \"държим червен картон в джоба\" за Скопие, но дори и в Косово ще ни питат защо, като сме член на НАТО и ЕС, младите ни бягат по света. Ето за това трябва да се мисли и говори на високото ниво. Борисов все хвали колко сме се замогнали, я колко коли има в София! Хората не са виновни, че в столицата още се намира работа, но някой трябва да мисли как да се вдъхне живот в занемарените им родни селища, за да не се превръщат те в декори за филми от войната. Изборите ще минат, хвалбите ще отшумят, но проблемите ще останат и точно това е въпросът. Защото са от години. ", "date": "2019.10.16", "title": " След хвалбите... дупка?"}
{"url": "https://duma.bg/kratki-novini-n201546", "text": "Съветът на ЕС по външната политика постигна съгласие за назначаването на Лаура Кьовеши за европейски главен прокурор. Вотът на външните министри на страните в ЕС трябва да бъде потвърден от Европейския парламент. Очаква се офисът на главния прокурор да заработи през ноември догодина. Сръбският президент Александър Вучич заяви, че Белград ще завърши своята част от изпълнението на проекта за газопровода \"Турски поток\" до края на годината, съобщи \"Российская газета\". Уверението той даде в отговор на пряко поставен въпрос от третото политическо лице в Русия Валентина Матвиенко, която е на посещение в Белград. Тя е ръководителка на Съвета на федерацията, горната камара на парламента. Вучич добави, че Сърбия успешно сътрудничи по проект за газопровод с Унгария.  От полунощ на 15 октомври по 230-километровата магистрала Белград-Ниш са задействани камери срещу джигитите зад волана. Те са разположени на 14 места по магистрата, а разстоянието между тях варира от 6 до 32 километра. Специален софтуер ще изчислява средната скорост на колата във всеки участък между пунктовете. И всяка кола със средна скорост над ограничението от 130 км/час в някой от участъците незабавно ще бъде глобена на следващия пункт за плащане. Глобите започват от 3000 динара (25 евро). Магистралата Белград-Ниш е ключова за пътуващите от и към Германия, Франция и Австрия, както и от и към курортите в Гърция, Турция и Албания, а също за турските гастарбайтери, пътуващи за и от родината си. Ледниците в Швейцария са загубили 1/10 от обема си само през последните 5 години, което е невиждан темп за цял век, откакто се правят наблюдения, съобщи АФП. През април-май снежната покривка върху ледниците е била между 20-40 см по-висока от обикновено, а на някои места са били измерени 6-метрови дълбочини на покривката. Но през горещините в края на юни и на юли \"обемът на топене на снега и леда на швейцарските ледници... беше еквивалентен на общото годишно потребление на питейна вода в страната\", констатираха учените. Така последните 12 месеца са загубени около 2% от общия обем на ледниците в Швейцария, а загубата през последните 5 години \"надхвърля 10 на сто.", "date": "2019.10.16", "title": "Кратки новини"}
{"url": "https://duma.bg/erik-bosgraaf-sviri-na-shalyumo-v-aulata-na-su-n201534", "text": "И през новия семестър Културният център на Софийския университет има удоволствието да домакинства на серия концерти от фестивала \"Изкуството на барока\" в аулата на ректората. Акцент в първия - \"Шалюмо - изгубената любов\", е гостуването днес, 16 октомври от 19.30 ч., на фаворита на фестивалната публика Ерик Босграаф, който ще свири не само на блок флейта, но и на едноименния старинен инструмент шалюмо. Предшественик на кларинета, шалюмо съществува само няколко десетилетия, но успява да вдъхнови композитора Георг Филип Телеман и колегите му в Дармщат да експериментират с тембри и музикални окраски. Освен редки творби Ерик Босграаф ще свири Вивалдиеви и Бахови шедьоври. Той ще се представи в компанията на елегантната блокфлейтистка Уей Хунг от Тайван, българската фаготистка - специалист в областта на барокова интерпретация, Сабина Йорданова и още изпълнители на старинни инструменти от Италия, Русия и Германия, обединени в ансамбъл \"Кордевенто\". Билетите са от 15 до 25 лв.", "date": "2019.10.16", "title": " Ерик Босграаф свири на шалюмо в аулата на СУ"}
{"url": "https://duma.bg/balakov-ne-vizhda-klasa-v-otbora-no-i-ne-barza-s-ostavka-n201523", "text": "\"Нямаме класа. Това е. Срещу този отбор на Англия, с тази динамика, можеше да изглеждаме по-добре. Първото полувреме бяхме зле, второто се опитахме да променим нещата, но не се получи. В тази ситуация, в която излязоха от игра трима основни футболисти - Антон Недялков, Страхил Попов и Васил Божиков... Искам да дойде друг треньор, който да направи нещо друго. Много точно съм анализирал всичко. Трудно можеше да измъкнем нещо друго от Англия. Нашата цел остават плейофите в Лигата на нациите през март. Ако съм аз проблемът и ако хората искат да си отида, ще съм първият, който ще си тръгне. Нито аз съм проблемът, нито Боби Михайлов. Трябва да се работи, за да имаме успехи след 6-7 годни. Ако остана селекционер, ще си върша работата, както сега\", обяви селекционерът на националния тим Красимир Балъков след катастрофалното 0:6 от Англия на \"Васил Левски\". \"Като народ много са ни мачкали и това вероятно дава отражение. Ето сега, вече 11 мача нямаме победа и сме смачкани психически. Вината е обща - на футболисти, ръководство, министерство, държава. И на манталитета ни като цяло. Подходихме с прекалено голям респект. Закъснявахме да пресираме. Само мога да поздравя Пламен Илиев, защото ако не беше той, щеше да стане голям резил. Разликата в класите е голяма, няма смисъл да се заблуждаваме. Във футбола обаче всичко идва от главата, от настройката. Разочароващо е, че загубихме с толкова голям резултат. Треньорът е до тъчлинията, а на терена сме ние. Явно не сме изпълнили задачите така, както трябва. Няколко пъти ходих да говоря със стюардите от сектор \"Б\" - ако могат, да предупредят феновете да не се стига до ексцесии. Всички страдаме от това, прави се лоша реклама на България. Кой футболист после ще иска да дойде тук? На полувремето е имало големи преговори, за да се съгласят англичаните да излязат на терена. Дори Гарет Саутгейт дойде преди малко да ми благодари, че съм се опитал да помогна\", поясни капитанът Ивелин Попов. \"Това е реалността. Като цяло нищо не се получаваше. Можеше резултатът да е двоен. Това е все пак Англия, да гледаме реално на нещата. Не сме паднали от Албания, но това е положението. Не трябва само треньорът да бъде нападан. Всички са виновни. Не трябва да се обвинява само един човек\", допълни нападателят Кирил Десподов. \"Извинявам се на всички. След първите 4 гола нямаше какво да губим и излязохме напред и видяхме какво се случи. Дано тази загуба да не повлияе на развитието на младите, защото те не са и много\", призна ветеранът Петър Занев. Мениджърът на Англия Гарет Саутгейт пък намери думи дори да окуражи нашите. \"Не беше толкова лесно на терена. За съжаление исках да се говори повече за футбол в този мач и се радвам, че играчите го направиха в крайна сметка. Футболистите имаха колебания дали да продължат този мач. Трябваше на полувремето да ги окуражавам, за да го направят. Младите играчи не се огънаха и показаха добра психическа устойчивост.\"", "date": "2019.10.16", "title": "Балъков не вижда класа в отбора,   но и не бърза с оставка"}
{"url": "https://duma.bg/angliya-ni-pregazi-n201525", "text": "Англия отново ни разби на футбол. Този път пред 20 000 души на Националния стадион \"Трите лъва\" ни биха с 6:0 в мач от квалификациите за Евро 2020. Това е най-тежката домакинска загуба на нашите в историята. Британците буквално се подиграха със селекцията на Красимир Балъков, като през второто полувреме даже играха в тренировъчно темпо. Срещата не мина и без скандал, като през първата част гостите на два пъти спряха да играят заради расистки викове от трибуните. Първото оплакване беше в 26-ата минута, когато говорителят на стадиона предупреди публиката, а в последните минути преди почивката хърватският рефер Иван Бебек спря мача, за да се успокоят феновете. Част от тях, от сектор \"Б\", където главно пребивава агитката на Левски, дори напусна стадиона. Очаква се Дисциплинарната комисия на УЕФА, която да наложи ново наказание на БФС. Вероятно последната квалификация с Чехия, която е на култовата дата 17 ноември, ще се играе пред празни трибуни на ст. \"Васил Левски\". В мача Англия постигна най-разгромната си победа над България. По два гола забиха Рос Баркли (20 и 32) и Рахийм Стърлинг (45 и 69), Маркъс Рашфорд (7) откри, а капитанът Хари Кейн (85) оформи резултата. Гостите удариха и 2 греди през втората част, а вратарят ни Пламен Илиев спаси 4 чисти положения, като англичаните и без да се напрягат особено след почивката можеха да бият с двуцифрен резултат. Нашите записаха 11-и мач без победа, като в квалификациите са допуснали 15 гола, а са вкарали само 3.  Европейските медии осъдиха поведението на част от българските фенове, които си позволиха да обиждат тъмнокожите футболисти в състава на Гарет Саутгейт. Редица от тях не обръщат толкова внимание на разгромния резултат, колкото на обидите към англичаните. На Острова обаче медиите прекалиха, защото поставят под общ знаменател всички българи, обиждайки ги на \"животни\" и \"расисти\".", "date": "2019.10.16", "title": "Англия ни прегази"}
{"url": "https://duma.bg/mihaylov-vse-pak-hvarli-ostavka-n201524", "text": "Президентът на БФС Борислав Михайлов подаде оставка, която ще бъде представена пред членовете на Изпълнителния комитет на заседанието в петък, съобщиха от БФС на своя сайт. Позицията му е следствие от създалото се напрежение в последните дни; обстановка, която е в ущърб на българския футбол и на футболен съюз. След дългите години, прекарани на поста, и с множеството си контакти на високо международно ниво, г-н Михайлов изразява категоричната си готовност да продължава да помага за развитието на българския футбол по всякакъв начин.  Сутринта вчера бившият вратар се подигра на премиера Бойко Борисов, който му поиска оставката заради проблемите във футбола. \"Не може заради един човек да търпим всичко това. Когато държавата ни е сложена на челни страници като расистка държава заради група олигофрени или недоброто ръководене на футболния съюз - като протестни действия към него... Не искам по никакъв начин правителството в лицето на спортното министерство да бъде ангажирано с този председател на Футболния съюз, ясно и точно\", каза Борисов. Ситуацията обаче е твърде деликатна, защото от ФИФА и УЕФА приемат подобни призиви за опит за намеса на държавата във футбола. Нерядко от международните организации са взимали драконови мерки - изключват съответната федерация или съюз от турнирите под егидата на ФИФА и УЕФА.  \"Това не е нарушаване на правилата. Правилата се нарушават, ако директно се интервенира във футболния съюз. В момента казваме, че искаме оставката заради цялостното състояние на българския футбол, заради инцидентите. Държавата не може повече да толерира подобно поведение. Но след последните прояви, имайки предвид цялото състояние на футбола, премиерът ми разпореди да преустановим всякакви отношения с футболния съюз, включително и финансови, до подаването на оставка на Михайлов\", побърза да обяви спортният министър Красен Кралев. ", "date": "2019.10.16", "title": "Михайлов все пак хвърли оставка"}
{"url": "https://duma.bg/lyubovni-pisma-s-yana-marinova-i-svezhen-mladenov-n201535", "text": "ТМПЦ-Варна - ДТ \"Стоян Бъчваров\" представя премиерно в София \"Любовни писма\" - романтична драма по едноименната пиеса на Албърт Р. Гърни. Спектаклите са днес, 16 октомври, и на 30 октомври от 19.30 ч. в Сити марк арт център в София, бул. \"Янко Сакъзов\" 30.  Преводът, адаптацията и режисурата са на Георги Михалков, сценография и костюми - Петър Митев, авторска музика - Иван Драголов, хореография - Кремена Колева. В ролите ще видим Яна Маринова и Свежен Младенов. Помощник-режисьорка е Валентина Андонова. Писмата от него до нея и обратно от нея до него. В рамката на цял един живот. Бесен екшън, в който с изумителна скорост преминават събития, възрасти, чувства, настроения... Лентата се забавя за миг, рисува конкретна случка, наивна, тъжна, страшна или страшно смешна, и литва през зъбчатките на времето към следващата. Един чат, който в задъханите си редове прескача всичко маловажно и незначително, за да ни потопи в гъстото вино на една любов, която все не може да се случи и категорично отказва да умре. Яна Маринова и Свежен Младенов ще ви разкажат една история, която няма нищо общо с вас и в която няма да спрете да се откривате, посочват от екипа.", "date": "2019.10.16", "title": " \"Любовни писма\" с Яна Маринова и Свежен Младенов"}
{"url": "https://duma.bg/vav-vrotslav-se-voziha-bezplatno-zaradi-nobelova-nagrada-n201526", "text": "Общината в полския град Вроцлав отбеляза Нобеловата награда на почетната си гражданка писателката Олга Токарчук, като постанови, че през изминалите почивни дни, всеки пътуващ с нейна книга в ръка в обществения транспорт, ще го прави гратис, съобщава \"Лайфстайл бг\".  \"Щом научихме новината за наградата, искахме да споделим радостта си с жителите на Вроцлав, който наскоро направи писателката почетен гражданин\", коментирал говорителят на общината Премислав Галецки. Затова всеки с книжна или електронна книга на Токарчук през изминалия уикенд се е возил безплатно с градски транспорт. 57-годишната Олга Токарчук, чийто последен роман \"Бегуни\" наскоро беше издаден на български, живее във Вроцлав, както и в град Крайанов на границата с Чехия, \"Лайфсатйл бг\". ", "date": "2019.10.16", "title": "Във Вроцлав се возиха безплатно заради нобелова награда"}
{"url": "https://duma.bg/pak-shte-meryat-everest-n201527", "text": "Непал и Китай се договориха да проведат съвместно точно измерване на най-високия връх на планетата - Еверест, който е разположен на границата между тези държави, предаде ТАСС, цитирана от \"Дарик\". Причината за новото измерване на върха, чиято официална височина е 8848 м, е заради предположенията на геолозите, че след унищожителното земетресение в Непал от 2015 г., Еверест може да се е \"смалил\". Договореността за съвместното измерване на върха е била постигната по време на посещението в Непал на председателя на КНР Си Цзинпин. Преди време готовност да окаже помощ на Непал при точното измерване на височината на Еверест изяви и Индия, припомня \"Дарик\".", "date": "2019.10.16", "title": "Пак ще мерят Еверест"}
{"url": "https://duma.bg/toni-se-zavrashta-na-muzikalnata-stsena-n201528", "text": "На 16 октомври, сряда, от 21.00 часа, един от най-емблематичните гласове на българската поп сцена, се завръща след дълга пауза, за да ни върне назад във времето, когато всички в един глас \"сливахме дъха си\", пеейки \"Всичко било е насън\", съобщиха от \"София лайв клуб\", където Тони ще гостува за пръв път. На концерта ще бъдат представени хитовете от изминалите десетилетия, както и няколко нови парчета.  Тони е артист, който излиза пред публика, когато знае, че има какво да каже, а посланието й този път е пълно с изключителен заряд, насъбран, за да избухне чрез музиката, коментират организаторите.  На 16 октомври ще станем част от едно \"Пробуждане\", вдъхновено от жажда за живот и емоция. \"Както преди\" музикантите, които ще са на сцената редом до певицата, са Краси Тодоров - пиано, Щерион Пилидов - китара, Радослав Славчев Riverman - бас, Росен Ватев - барабани, и Теодора Радилова - вокал. Специален гост на събитието ще е оперната певица Гергана Николаева.", "date": "2019.10.16", "title": "Tони се завръща на музикалната сцена "}
{"url": "https://duma.bg/borshat-stana-politicheski-vapros-n201529", "text": "Руският борш може да се разглежда като оръжие на руската военна пропаганда, твърди в своя публикация вчера Би Би Си, широко цитирана от руската и украинска преса.  Авторът Андрю Еванс обръща внимание на туит на руското министерство на външните работи от май т.г., в който се посочва, че боршът е символ на руската кухня. Британският журналист обаче обръща внимание, че подобно твърдение яростно се отхвърля от украинците, които смятат борша за свое национално блюдо. Той дори стига до извода, че при сегашните силно обтегнати отношения между двете страни туитът на руското МВнР е като вид военна пропаганда.  В публикацията са цитирани лондонски политически аналитик от белоруски произход и шеф-готвач на украински ресторант в Ню Йорк, които определят руските претенции към борша като \"пореден опит за културна апроприация от страна на Москва\" и че руснаците са получили известната супа \"за сметка на окупацията\", предават \"Лента ру\" и \"Униан.  Последното твърдение е на шеф-готвача Олеся Лев, която смята, че виновен за всичко е Йосиф Сталин, по чието време е създадена легендарната за по-старите поколения в СССР \"Книга за вкусната и здравословна храна\", която пък създала усещането в колективното съзнание, че боршът е част от руската кухня.   \"Тази книга направи всички тези блюда (описани в кулинарната книга - бел. ред.) част от съветската култура и по такъв начин от руската култура, защото руската култура беше най-значимата за СССР\", казва готвачката Олеся Лев пред Би Би Си.  Боршът действително е сочен да основното първо блюдо на украинската кухня, но не само на нея. Супата на основата на цвеклото се е появила вероятно по времето на Киевска Рус, откъдето се разпространява в околните територии, заемани днес от Русия, Полша, Румъния, Молдова. ", "date": "2019.10.16", "title": "Боршът стана политически въпрос"}
{"url": "https://duma.bg/datata-n201537", "text": "МЕЖДУНАРОДЕН ДЕН НА ПРЕХРАНАТА. Отбелязва се по решение на Организацията на ООН по прехрана и земеделие (ФАО) в деня на създаването й (16 октомври 1945 г.). ФАО ръководи международните усилия в борбата срещу глада. Мотото на организацията е изписано на емблемата й на латински - \"Fiat Panis\" (\"Нека има хляб\"). МЕЖДУНАРОДЕН ДЕН НА АНЕСТЕЗИОЛОГА. На този ден през 1846 г. в масачузетската обща болница в САЩ е дадена първата анестезия в света (етер). Тогава за първи път е направена хирургическа интервенция под анестезия от хирурга Уилям Мортан пред аудитория. Тя се смята за едно от най-големите открития в света, което спасява пациента от болката. ДЕН НА БЪЛГАРСКИТЕ ВОЕННОВЪЗДУШНИ СИЛИ. Тази дата е знаменателна не само за нашата, но и за световната авиация и въздухоплаване. На 16 октомври 1912 г. по време на Балканската война (1912-1913) за пръв път в реална бойна обстановка е осъществен полет за въздушно разузнаване и от борда на летателен апарат е употребено оръжие. Самолет \"Албатрос F-2\" с пилот поручик Радул Милков (1883-1962) и навигатор поручик Продан Таракчиев (1885-1957) извършва разузнавателен полет над Одринската крепост. След като оглеждат турските позиции, хвърлят две ръчни бомби над гара Караагач край Одрин. 1813 - ЗАПОЧВА БИТКАТА НА НАРОДИТЕ. Така е известно в историята най-мащабното сражение до началото на Първата световна война, състояло се на територията на Саксония, край Лайпциг. Битката между коалицията на Наполеон Бонапарт (Франция, Полша и Саксония) и Шестата коалиция (Русия, Австрия, Прусия и Швеция) завършва след три дни с поражение на Наполеон. На тази дата през 1853 г. Турция обявява война на Русия, известна като Кримска война, защото след намесата на Англия и Франция в подкрепа на Турция бойните действия се пренасят в района на Кримския полуостров. 1888 - РАЖДА СЕ ЮДЖИЙН О'НИЙЛ, АМЕРИКАНСКИ ПИСАТЕЛ И ДРАМАТУРГ (УМИРА 1953 Г.). Автор на 45 театрални творби. Четирикратен носител на \"Пулицър\". Нобелов лауреат за литература през 1936 г. Пиесите му са добре познати и често поставяни и в България - \"Злато\", \"Любов под брястовете\", \"Електра в черно\", \"Дългият път на деня към нощта\" и др. Много от тях са филмирани. 1902 - РАЖДА СЕ ФАНИ ПОПОВА-МУТАФОВА, ПИСАТЕЛКА (УМИРА 1977 Г.). Майсторка на българския исторически роман. Завършила консерватория (пиано) в Германия. Авторка на сборниците с разкази \"Жената с небесната рокля\", \"Жената на приятеля ми\", \"Велики сенки\"; на романите \"Дъщерята на Калояна\", \"Иван Асен II\", \"Боянският майстор\"; на историческата хроника \"Солунският чудотворец\"; на повестта \"Недялка Стаматова\"; на книгите \"Д-р П. Берон\", \"Йоан Асен\", \"Последният Асеневец\", \"Заветът на Левcки\" и др.", "date": "2019.10.16", "title": "Датата"}
{"url": "https://duma.bg/premiera-n201530", "text": "Джон Туртуро представи в Рим новия си филм \"The Jesus Rolls\", в който разказва историята на Хесус Кинтана - своя герой от филма на Братя Коен \"Големият Лебовски\". Лентата тръгва по кината в Италия на 17 октомври", "date": "2019.10.16", "title": "Премиера"}
{"url": "https://duma.bg/chernogorski-kirilski-pechatni-knigi-pokazva-izlozhba-n201531", "text": "Изложбата, подредена в Национална библиотека \"Св. св. Кирил и Методий\", на Черногорските кирилски печатни книги е посветена на 525 години от отпечатването на първата печатна книга - \"Октоих - първогласник\", и 500 години от отпечатването на \"Псалтир с последования\" и \"Служебник\". Тя е инициирана от Научния архив на БАН и е посветена на 150-годишния юбилей на институцията. Експозицията е в 24 пана и представя знакови издания на кирилица от държавната печатница на Георги Църноевич, изложени са и заглавните страници на \"Октоих\" от 1494 г., \"Псалтир с последование\" (1495), \"Миней\" (1496).", "date": "2019.10.16", "title": "Черногорски кирилски печатни книги показва изложба"}
{"url": "https://duma.bg/da-si-spomnim-gorki-v-rkits-n201533", "text": "Арт театър започва програмата \"Литературен театър\", чрез която всеки месец ще поднася на зрителите среща с прекрасни, малко популярни произведения на известни писатели. Първата от тях ще бъде с Максим Горки и неговите фантастични разкази-легенди \"Старицата Изергил\" и \"Макар Чудра\". Разказите ще бъдат изпълнени от артистите Милена Червенкова и Теодор Софрониев. На пиано и цитра - Михаил Шишков-баща. Художествен консултант е проф. Надежда Сейкова. В уютното пространство на Кафе-театър \"50 стола\" в Открита Арт сцена на Шипка в РКИЦ публиката ще се наслади на красивите легенди с чаша питие в ръка. Литературният спектакъл \"Да си спомним... Горки\" ще се представи днес, 16 октомври, от 20 ч. ", "date": "2019.10.16", "title": "\"Да си спомним... Горки\" в РКИЦ"}
{"url": "https://duma.bg/rezultati-n201521", "text": "България - Англия 0:6 0:1 Рашфорд (7) 0:3 Баркли (20 и 32) 0:5 Стърлинг (45 и 69) 0:6 Кейн (85); Косово - Черна гора 2:0 1:0 Рахмани (10) 2:0 Мурики (34). 1. Англия 6 5 0 1 26:6 15 2. Чехия 6 4 0 2 11:9 12 3. Косово 6 3 2 1 11:9 12 4. Черна гора 7 0 3 4 3715 3 5. БЪЛГАРИЯ 7 0 3 4 5:17 3 14.11 Англия - Черна гора; Чехия - Косово. Група В: Литва - Сърбия 1:2 0:2 Митрович (49 и 53); 1:2 Казлаускас (79); Украйна - Португалия 2:1 1:0 Яремчук (6) 2:0 Ярмоленко (27) 2:1 Роналдо (72-д). 1.  УКРАЙНА 19 2. ПОРТУГАЛИЯ  11 3. СЪРБИЯ 10 4. Люксембург 10 4. Люксембург 4 5. Литва 1. 14.11: Португалия - Литва; Сърбия - Люксембург.    Футбол по БНТ 3 8.00 Европейски квалификации (обзор) по Диема спорт 20.00 \"Домът на футбола\" по Макс спорт 2 Баскетбол 19.30 Локомотив Кубан - Лимож 21.45 Ховентут - Дарушафака по Евроспорт 1 Снукър 14.00 и 20.45 Открито първенство на Англия по Евроспорт 2 Колоездене на писта 20.00 ЕП в Апелдорн Група Н: Франция - Турция 1:1 1:0 Жиру (76) 1:1 Айхан (82); Исландия - Андора 2:0 1:0 Сигурдсон (38) 2:0 Сигторсон (65); Молдова - Албания 0:4 0:1 Чикалеши (22) 0:2 Баре (34) 0:3 Траши (40) 0:4 Манай (90).  1. Турция 19 2. Франция 19 3. Исландия 15 4. Албания 12 5. Андора 3 6. Молдова 3.  14.11: Франция - Молдова; Албания - Андора; Турция - Исландия. ", "date": "2019.10.16", "title": "Резултати"}
{"url": "https://duma.bg/poetichna-premiera-v-stolichnata-biblioteka-n201532", "text": "Новата книга \"Приятелят, когото нямам\" от Мартин Спасов, носител на значими награди и отличия в областта на поезията, ще бъде представена днес, 16 октомври, от 19 ч. в зала \"Надежда\" на Столичната библиотека. Със специалното участие на Боян Младенов - актьор (театър \"Възраждане\"), Антон Яначков - китара (дует \"KsANa\"). Думи за книгата ще чуем от нейния редактор - поетесата Маргарита Петкова, и от издателите Ива Спиридонова и Симеон Аспарухов.", "date": "2019.10.16", "title": "Поетична премиера в Столичната библиотека"}
