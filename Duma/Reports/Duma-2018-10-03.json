{"url": "http://www.duma.bg/node/176319", "text": "Онлайн магазин за стоки за свободното време не е информирал коректно клиентите си за наличните количества от пуснати в промоция артикули. Сайт за продажба на уреди за дома пък не е спазвал посочения от него срок за доставка на поръчките. Нелоялните търговски практики са установени и забранени от Комисията за защита на потребителите (КЗП), съобщиха оттам. \nЕдиният от електронните магазини - ozone.bg, е предлагал различни стоки с намалени цени, сред които и устройства за виртуална реалност за игрови конзоли по 399 лв. След поръчката на десет такива хедсета, клиент е получил само един. Проверка на КЗП по случая установила, че към момента на изпратената от потребителя заявка за покупка търговецът не е информирал за ограничена наличност на промоционалните стоки. Обяснението било \"техническа грешка\" при отчитането на наличните бройки в складовата система. \nКогато търговец не е в състояние да достави предлаганите от него стоки или сходни на тях при обявените параметри и да посочи разумни обяснения за това, е налице нелоялна практика, е изводът на експертите на КЗП. \nНелоялна практика е и неспазването на обявения срок за доставка на поръчките, тъй като той често оказва влияние върху избора на потребителя от кого да купи. В КЗК гражданин се оплакал, че електронният магазин Diplomat.bg е обещал да достави покупката за две седмици, но тя пристигнала след три. Търговецът се оправдал с персонален пропуск на служител. В хода на проверката КЗП установила, че в общите условия онлайн търговецът обещава доставката да става за седем работни дни.     \n \t\n", "date": "2018.10.03", "title": "КЗП Забрани нелоялни практики на онлайн магазини"}
{"url": "http://www.duma.bg/node/176317", "text": "Ирландският нискотарифен авиопревозвач \"Райънер\" (Ryanair) обяви, че съкращава дейността си в Германия заради стачката на пилоти и кабинен персонал в германското подразделение на компанията, предаде ТАСС. Германският профсъюз \"Ферди\" (Verdi) уточни, че авиокомпанията е уведомила вчера сутринта всички свои служители за решението си. \nКомпанията изцяло ще съкрати дейността си на летището в Бремен до 5 ноември. Ще намали също така от 5 на 3 полетите, осъществявани от летище Веце. В Бремен за \"Райънер\" работят 90 души. Компанията по данни на профсъюза е обосновала съкращенията със стачните действия. Призоваваме \"Райънер\" незабавно да се откаже от това решение, посочва в изявление \"Ферди\". Според синдиката това е отмъщение в отговор на стачката на служителите, които се борят за законните си права. \nНа 28 септември \"Райънер\" бе принуден да отмени над 130 полета от и за Германия заради 24-часовата стачка на пилотите, стюардите и стюардесите си. По данни на синдикатите досега от ръководството на авиокомпанията не е постъпило достойно предложение въпреки неколкото кръга преговори.     \n \t\n", "date": "2018.10.03", "title": " \"Райънер\" свива дейността си в Германия заради стачките"}
{"url": "http://www.duma.bg/node/176322", "text": "От първи януари догодина Албания забранява вноса на автомобили, които са по-стари от 10 години. Решението вече е подписано от министъра на инфраструктурата и енергетиката Дамиан Джикнури и на туризма и защитата на околната среда Бленди Кльоси, а през следващите дни трябва да мине през министерски съвет. Кльоси заяви в тази връзка, че вносът на по-старите от 10 г. коли ще бъде напълно забранен, а стандартите за двигателите на допуснатите до внос автомобили трябва да отговарят на ЕВРО 5. При камионите и автобусите е позволен вносът на \"по-възрастни\" машини - до 15 години. \nДоколкото има интерес за внос на превозни средства, към които интересът е колекционерски, ще има разрешение за внос на коли, произведени само преди 1970 г. \n\"Може да продължи използването на вече регистрираните коли, те също така ще могат да се продават. Тези, които са внесени, но още не е платено митото за тях, трябва да се регистрират най-късно зо 31 декември тази година. Средната възраст на превозните средства в страната е 20 г. и правителството иска с това решение да допринесе за намаляване на замърсяването на въздуха\", каза Кльоси. \nСпоред медиите в Албания има около 600 000 коли, 80% от които са произведени преди 2007 г.. Средно годишно в Албания се внасят между 30 и 40 000 превозни средства.   \n \t\n", "date": "2018.10.03", "title": " Албания спира вноса на коли, по-стари от 10 г."}
{"url": "http://www.duma.bg/node/176321", "text": "\"Булгаргаз\" и \"Газпром Експорт\" са подписали  анекси към Договора за доставка на природен газ, които уреждат възможностите за преразглеждане на цената на внасяното у нас синьо гориво според движението на цените на границата на три европейски държави и в най-големите европейски газоразпределителни центрове, както и на точките за доставка на суровината. Тези промени са били подписани преди състоялата се миналия петък - 28 септември, среща в Санкт Петербург между представители на двете дружества, съобщиха от \"Булгаргаз\". Реално тогава е даден стартът на техническите преговори за същинското преразглеждане на цената и точките за доставка. Те ще продължат през ноември. Разговорите са в изпълнение на решението на Брюксел и поетите от \"Газпром\" ангажименти от май 2018 г., за да не бъде наложена глоба на руския газов концерн за злоупотреба с господстващо положение в осем европейски държави, сред които и България. \nОт \"Булгаргаз\" информират, че от \"Газпром Експорт\" е било депозирано в \"Булгаргаз\" предложение за изменения и допълнения в Договора за доставка на природен газ в съответствие с поетите от руската компания ангажименти пред Брюксел. \nПредложено е всяка от компаниите да може да задейства преразглеждане на цената при две обстоятелства. Едното е значителна промяна на икономическите обстоятелства на Европейските газови пазари, които са извън контрола на двете страни. Другото - ако цената не отразява промяната на цените на границата на Германия, Франция и Италия, или промяната на цените на газа в хъбовете в континентална Европа. В момента тече първото преразглеждане на цената, а след като то бъде договорено, отварянето на тарифата ще може да става  веднъж на всеки две години, ще има и извънредно право на преразглеждане на всеки пет години. На \"Булгаргаз\" ще бъде дадена възможност да поиска промяна на сегашната точка на доставка на суровината Черна Вода в Румъния и всички или част от договорените обеми газ (не по-малко от 50 милиона куб. метра на година и за период не по-малко от 12 месеца) да бъдат доставяни на пункта в Берегово, Украйна, или Велке Капушани, Словакия. Българският газов доставчик ще може да иска тази промяна, ако не е в състояние самостоятелно да организира преноса на газ. Предстои да се уредят и условията за промяна, основанията за отказ от страна на \"Газпром Експорт\", както и разрешаване на спорове от Monitoring Trustee (Контролиращ управител), допълва българското дружество. \nСпоред него тези предложения съответстват на поетите ангажименти на \"Газпром\" пред ЕК и са в полза на \"Булгаргаз\". Затова и те били одобрени от Съвета на директорите на \"Булгаргаз\" и от едноличния собственик на капитала на газовото дружество \"Български енергиен холдинг\". При разговорите миналия петък българското дружество поставило за обсъждане и други търговски и технически въпроси, с което да се даде началото на процес на договаряне за същинското изменение в клаузите на Договора за доставка на природен газ. \n    \n \t\n", "date": "2018.10.03", "title": "Плащаме природния газ по европейски цени  "}
{"url": "http://www.duma.bg/node/176324", "text": "Изследванията за африканска чума по свинете на част от пробите от диви прасета, които ловците изпращат в централната лаборатория в София, се бавят повече от 35 дни. През това време отстреляните животни пълнят фризерите и няма място за нови, става ясно от въпрос на народния представител от \"БСП за България\" Пенчо Милков до министъра на земеделието Румен Порожанов. \"Постъпват данни, че по предоставените втори органни проби от ловците на централната лаборатория в София повече от 35 дни няма отговор за наличие на заболяване в тях. Така дружинките и ловците са принудени да държат повече от 35 дни отстреляни диви прасета във фризерите и нямат възможност за прибиране на нови\", подчертава депутатът. Така се ограничават възможностите за намаляване на популацията от диви свине, а това е една от основните мерки срещу разпространението на чумата. В същото време от Румъния идва информация за нови огнища на опасната зараза в близост до България. Само на територията на област Русе работят свинеферми с над 150 хил. животни. Народният представител изтъква, че ако инфекцията влезе в свинекомплекс, може да се достигне до невъзстановими щети за този животновъден сектор в страната. Неговите впечатления са, че досега борбата за недопускане на африканската чума по свинете се води главно от кметовете на общините. Пенчо Милков припомня, че местните власти в региона настояват собствениците на домашни прасета да ги заколят още сега като мярка срещу разпространението на инфекцията. \nДепутатът иска устен отговор от министъра какви мерки за недопускане на заболяването е предприела държавата и дали те са достатъчни. Пенчо Милков настоява и за информация какво ще стане, ако заболяването бъде установено на територията на страната - как ще действат държавните власти и какви ще са последиците за стопаните. \n  \n    \n \t\n", "date": "2018.10.03", "title": "Пробите за чума от отстреляните прасета се бавят повече от 35 дни"}
{"url": "http://www.duma.bg/node/176318", "text": "Тол полиция ще се занимава с контрол на пътя, ще преследва и шофьорите, които са с неплатени тол такси. Това каза пред БТВ Радослав Николов, съветник в Министерството на регионалното развитие по въпросите за новата тол система.Той уточни, че контролът ще е насочен предимно към шофьорите на тежкотоварните автомобили, като ще се правят и проверки на място. \nПо думите му предстои да се изгради цялостния капацитет на службата, която ще поддържа новата тол система. Скоро ще стартират и конкурси за назначаване на 920 служители - 680 ще се занимават с контрола на пътища, а останалите 240 ще поддържат системата. \nВсички, които имат валидни хартиени винетки след януари 2019  г., когато влизат в сила електронните винетки, няма да бъдат глобявани, увери още Николов. По принцип шофьорите, чиито винетки важат и през следващата година, трябва да ги презаверят. Ако не го направят обаче, няма да получават глоби, просто регистрацията им в системата ще става на пътя, уточни експертът. След 1 януари ще се закупуват винетки по електронен път. Цените на винетките няма да се променят. Годишната ще е 97 лв., тримесечната - 54 лв., месечната - 30 лв., а седмичната - 15 лв. Има възможност, шофьорите, които не са платили, да могат да го направят на място с карта, обясни още Николов. Той добави, че ще има и нов вид винетка - за уикенда, но все още не е решено каква ще е нейната цена и за какъв период ще важи.   \n \t\n", "date": "2018.10.03", "title": "Тол полиция ще лови шофьорите без винетки"}
{"url": "http://www.duma.bg/node/176320", "text": "Поне три – кой от кой по-спорни варианта за стабилизиране на държавната ТЕЦ \"Марица изток 2\", разглежда работна група към Министерството на енергетиката, съобщи \"Медиапул\", цитирайки свои източници. Централата е на червено с над 122 млн. лв. за полугодието, което според енергийното ведомство е заради поскъпналите рязко парникови емисии, а според неофициални оценки до края на годината може да стигне 300 млн. лв., ако не се вземат мерки. Работната група бе сформирана преди по-малко от месец и публична информация за това какви са точните данни и анализи, върху които ще се базират мерките, засега липсва. Такава е обещана едва след окончателното приемане на мерките. \nИнтересна подробност е, че финансово затъналата държавна въглищна централа доброволно се отказа от свои договори за осигуряване на студен резерв за \"Електроенергийния системен оператор\" и те отидоха при ТЕЦ \"Варна\", чийто мажоритарен собственик вече е почетният лидер на ДПС Ахмед Доган. \nЕдната от обсъжданите мерки е сливане на ТЕЦ \"Марица изток 2\" и АЕЦ \"Козлодуй\" с цел оптимизиране на разходите. Другият обсъждан от групата вариант е въглищната централа да бъде субсидирана от Фонда за сигурност на електронергийната система (ФСЕЕС), където в момента постъпват по 5 процента от приходите на всички производители на ток и от електроенергийния и газопреносния оператор, както и приходите от продадени в европейската търговия с парникови газови държавни квоти, спестени през годините от свитата икономика. \nТретият план включва повишаване на цената на тока с компонента \"критична инфраструктура\" по подобие на сегашната компонента \"Задължение към обществото\". Ако това бъде прието, цената на тока ще скочи с около 10 лв./МВтч, за да може да покрие разходите на държавната ТЕЦ за закупуване на парникови емисии, за да работи, сочат разчетите. \n    \n \t\n", "date": "2018.10.03", "title": "Спасяването на ТЕЦ \"Марица изток 2\" включва и поскъпване на тока"}
{"url": "http://www.duma.bg/node/176323", "text": "Министерството на финансите е изпратило заявление за тясно сътрудничество в рамките на Единния надзорен механизъм (ECB) - т.нар. Банков съюз, съобщиха от Министерството на финансите. Решението е в изпълнение на поетия ангажимент с писмото за намерение за участие във Обменно-валутния механизъм (ERM II), изпратено до Съвета на ЕС на 18 юли 2018 г. Присъединяването към Банковия съюз е задължително условие пред България, за да може страната да кандидатства за приемане в \"чакалнята за еврото\" и след това в еврозоната. Според приетите от правителството условия София ще се присъедини едновременно в ECB и ERM II, но трябва да покрие условията за това. Според МФ това трябва да се случи в рамките на една година. \nФормалната процедура за такъв вид сътрудничество се прилага за първи път от създаването на Банковия съюз и е подробно дефинирана в Решението на ЕЦБ от 31 януари 2014 г. за тясното сътрудничество с националните компетентни институции на участващите държави членки, чиято валута не е евро. Към момента тече процедура по съгласуване на проект на тези текстове между МФ, БНБ и ЕЦБ, който ще бъде внесен за формално становище от ЕЦБ.     \n \t\n", "date": "2018.10.03", "title": "България изпрати молба за присъединяване към Банковия съюз"}
{"url": "http://www.duma.bg/node/176340", "text": "Преди началото на зимата, когато хората традиционно се запасяват с дърва за огрев, се очертават   - по-високата им цена в сравнение с миналата година и трудното снабдяване с тях, научи ДУМА. През миналата година цените на буковите дърва се движеха средно между 80 и 90 лв. за тон, сега са 120-130 лв., а на места достигат 170-180 лв. \nЗаради тази назряваща криза трима депутати от \"БСП за България\" - проф. Светла Бъчварова, Дора Янкова и Лало Кирилов, отправиха питане към министъра на земеделието Румен Порожанов. \"Не само дървата за огрев са недостатъчни, но и цените са изключително високи\", заявяват те. \nПо неофициална информация във връзка с проблема Румен Порожанов спешно събира шефовете на държавните горски стопанства.     \n \t\n", "date": "2018.10.03", "title": "Криза с дървата за огрев за населението "}
{"url": "http://www.duma.bg/node/176325", "text": "Преди началото на зимния сезон, когато хората традиционно се запасяват с дърва за огрев, се очертават два основни проблема - по-високата им цена в сравнение с миналата година и трудното намиране, научи ДУМА. Докато през миналата година, когато също имаше трудности, цените на буковите дърва се движеха средно между 80 и 90 лв. за тон, то през тази година цената им достига до 120-130 лв. за тон. Проблем има и с доставката на дърва, което означава, че някой не си е свършил работата, макар че по закон осигуряването на дървата за огрев е социална дейност. \nПо информация на ДУМА в Трънско кубикът върви дори по 180 лв., докато миналата година хората там са купували дървата за огрев за по 100 лв. Не е ясно дали в тази сума обаче влиза и цената за доставка на дървата. По данни от края на август, когато хората вече започнаха да се запасяват за зимата, с повече от 20%, или 30 лв. на кубик са поскъпнали дървата за огрев във Велико Търново. До 170 лв. за тон достига цената в търговските бази в града. Увеличена е и цената на пелетите, които се продават от 250 до 390 лева за тон. Едно домакинство средно изразходва 5-10 куб. за зимата. За някои семейства, особено за пенсионерите този разход е непосилен. В Смолянско буковите дърва са по 85-90 лв. за куб., а еловите са 45-50 лв. Поскъпването тази година е с 5-10 лв. на кубик в зависимост от доставчика. В складовете цената е дори още по-висока - 100-110 лв. за кубик нарязани букови дърва и 65 лв. за еловите. В Търговищкото с. Бистра цените за доставка са 120-130 лв. за тон. Наблюдават се и аномалии - в близки населени места има драстична разлика в цените. \nВъв връзка с този назряваш проблем още през миналата седмица трима депутати от \"БСП за България\" - проф. Светла Бъчварова, Дора Янкова и Лало Кирилов, отправиха питане към министъра на земеделието Румен Порожанов. \"За втора поредна година се срещат трудности при осигуряването на достатъчно дърва за огрев на населението. Към настоящия момент информацията, която получаваме от цялата страна, сочи, че не само дървата за огрев са недостатъчни, но и цените са изключително високи. Другият проблем е големият ценови марж, като при два съседни общини разликата достига до 30 на сто\", заявяват народните представители. \nДепутатите чакат отговор от Поржанов каква е реалната картина, свързана с осигуряването на дърва за огрев за зимния период, и изпълняват ли се плановете на държавните горски предприятия. Каква е причината за драстичната разлика в цените, които на практика стават недостъпни за голяма част от населението, питат още тримата депутати. Те очакват отговор от министъра на земеделието още тази седмица в рамките на парламентарния контрол. \nПо неофициална информация във връзка с проблема Румен Порожанов спешно събира шефовете на държавните горски стопанства.   \n \t\n", "date": "2018.10.03", "title": "Криза с дървата за огрев  "}
{"url": "http://www.duma.bg/node/176336", "text": "Управляващите настояват изтребителите, с които България ще модернизира армията си, да бъдат нови. Това стана ясно от вчерашните заявки на премиера Бойко Борисов и военния министър Красимир Каракачанов. \n\"Държим да бъдат нови, не само да могат да охраняват нашите летци небето ни. Ако стане война, да имаме най-модерните самолети\", каза Борисов. Той заяви, че са поканени летците от Граф Игнатиево, за да се запознаят с предлаганите самолети, защото според него именно те са най-добрите пилоти и ще трябва да летят на машините. \nБорисов обяви, че не гледал подадените оферти, бил научил от новините за кандидатите. \"Единственото, за което съм дал указания, е да се направи публично, отворено, пред медиите, за да могат хората да знаят за пълната прозрачност на този конкурс, защото това са милиарди. От това, което видях, най-добрите самолети, които поне сме чували ние, са участвали. Ние държим самолетите да бъдат нови, не само да могат да охраняват небето на България, но и в този размирен свят, не дай Боже, ако стане война, да могат да се бият с другите изтребители\", заяви премиерът. \nВинаги новото е по-хубаво, но и въпросът опира до пари, коментира в телевизионно интервю Каракачанов. \"Моята цел беше да участват повече кандидати за нов тип боен самолет. Получихме оферти за изтребители за Ф-16, Ф-18, \"Грипен\" и \"Юрофайтър\". Само последният е втора употреба, но ние предпочитаме нови изтребители\", продължи с обясненията той. \nРаботната група за новите изтребители ще работи до 19 октомври. След това ще се създаде нова \"политиковоенна\" работна група, която да преговаря за цената. Тя е политико-военна, защото в нея ще има експерти от министерството на икономиката например, освен от отбраната, разясни министърът. Макар неофициално да се знае, че фаворит на правителството са американските предложения за Ф-16 и Ф-18, Каракачанов отрече да е имало лобизъм или натиск в полза на един или друг от кандидатите. \n\"Оттук нататък е важна и поддръжката на новия самолет. Много важно е колко ще струва поддръжката им на година\", заяви министърът. По думите му повече от половината пари, които се харчат за самолети в 30-годишния им живот, е за поддръжка, а не покупка. \n\"И аз искам да изляза с Наоми Кембъл на вечеря, но не мога да платя сметката\", опита да се пошегува той по повод информациите, че синдикатите искат българската \"Авионамс\" да ремонтира самолетите СУ-25. Сега ги лицензират, не са извършвали подобни дейности от 2001 г., поряза той идеите българи да се грижат за някои от машините.     \n \t\n", "date": "2018.10.03", "title": "Властта настоява за нови изтребители "}
{"url": "http://www.duma.bg/node/176339", "text": "Негативната оценка към идеите на министъра на здравеопазването Кирил Ананиев за промяна на финансирането на системата се споделя и от привържениците на ГЕРБ. Това става ясно от резултатите от проучване на Агенция АФИС, проведено между 29 септември и 2 октомври сред 1010 пълнолетни български граждани. Наблюдаваме политологическа загадка: управниците сами вбиват клин между гласоподавателите, на които ще разчитат, и себе си, коментират от социологическата агенция. Оттам правят извод, че е налице значително одобрение към алтернативни методи за оздравяване на финансите в системата с повече държавност и отговорност. Докато предложението за нови реформи е в обратна посока и въвежда още повече комерсиализация на здравеопазването. \nЕдва 17% от запитаните одобряват идеята за задължително допълнително здравно застраховане в частна компания с месечна вноска от 12 лв., а 4 пъти повече (65%) не я харесват. 29% одобряват лечението над 700 лв. да се покрива от допълнителното здравно застраховане, но 47% го отхвърлят.  \nНад 80% са за засилване на контрола върху държавните болници и премахване на възможностите за спекулативно оскъпяване на лекарствата. Две трети от анкетираните подкрепят идеята държавните болници да не са търговски дружества.  \nНедоволството от досегашните \"пазарни\" реформи на здравеопазването е значително и 39% го оценяват като \"лошо\", 11% като \"добро\". \nВъзрастните над 60 г. са групата, която осъществява 63% от потреблението на здравни грижи и следователно е най-компетентна по темата, смятат от АФИС. В тази група 43% от запитаните смятат, че здравните грижи в страната са лоши, едва 8 процента са на обратното мнение. Сравнително най-приемлива изглежда системата за хората със среден доход над 1000 лв. на човек. \nСамо 61% са преминали през годишен профилактичен преглед за 2017 г. - колкото са били и през 2008 г. Близо 26% от запитаните твърдят, че личният им лекар не настоявал да проведат годишния профилактичен преглед, а за 17% изследванията и прегледите при специалист са скъпи. Постъпването в болница изисква над 3 часа пътуване за 18% от осигурените. \nЗа 9% лабораторията е в друго населено място.  \nВсе по-остър става проблемът с достъпа до здравеопазване. На въпрос: \"Там, където живеете, колко часа са нужни, за да ползвате спешна помощ?\", 21% от запитаните посочват над 1 час. Т.е. за всеки пети здравноосигурен в България т.нар. златни 40 минути, в които инфаркт може да бъде овладян без тежки увреждания, са априори пропуснати. \nБитува мнението, че бюджетният недостиг на НЗОК се дължи на хора, които не си плащат здравните вноски. Всъщност само 8% не са здравно осигурени, сочат данните. Главната причина е безработицата. Безработните представляват 54% от неосигурените, докато делът им в населението е само 8 процента. Над 80% от безработните не са преминали годишния преглед.   \n \t\n", "date": "2018.10.03", "title": "  И привърженици на ГЕРБ отхвърлят реформата на Ананиев  "}
{"url": "http://www.duma.bg/node/176326", "text": "Пациенти на Националната специализирана болница за физикална терапия и рехабилитация (НСБФТР), намираща се в столичния квартал \"Овча купел\", се оплакват от лоша храна в лечебното заведение. \nВ книгата с оплаквания на болницата 13 от настанените за лечение са изразили недоволството си от сервираната им храна. Te се оплакват от стомашни проблеми и настояват пред ръководството на болницата за подобряване на качеството й. Хората твърдят, че на 29 септември 2018 г. са осъмнали с болки в корема, гадене, повръщане и разстройство. Освен в книгата за оплаквания, е подаден и телефонен сигнал до Регионалната здравна инспекция. \nТова не е първото оплакване от пациенти на болницата, свързано с качеството на храната в нея. В началото на август те написаха колективна жалба до министъра на здравеопазването Кирил Ананиев, в която изразиха недоволството от поднасяната им храна. Тогава пациентите бяха недоволни и от новия ценоразпис на допълнителните услуги, които лечебното заведение предлага.      \n \t\n", "date": "2018.10.03", "title": " Пациенти в \"Овча купел\" получиха стомашни проблеми заради храна"}
{"url": "http://www.duma.bg/node/176327", "text": "50 болни на хемодиализа във Видинската болница останаха без животоподдържащата процедура заради повреден апарат. От Центъра по хемодиализа във Видин обясниха, че е повредена апаратурата, която омекотява водата, за да може да се осъществява диализното лечение. На авариен режим работи центърът, уведомен е министърът на здравеопазването, каза зам.-директорът на болницата в града д-р Богдан Томов. \nЦентърът за хемодиализа във видинската болница е единственият работещ за цялата област. Алтернативата за хората е да ходят или в Лом, или в Монтана, които са на повече от 100 км от Видин.   \n \t\n", "date": "2018.10.03", "title": "Болни от Видин останаха без хемодиализа заради авария"}
{"url": "http://www.duma.bg/node/176328", "text": "Обявяваме код \"червено\" за достъпна среда обяви вчера Петър Кичашки от Комисията за защита от дискриминация (КЗД). На 3 декември 2017 г. Комисията сложи началото на кампанията \"Достъпна България\", а от април до септември екипи на КЗД са проверили 538 обществени сгради в цялата страна. От тях само 60 обекта са достъпни за хора с увреждания, детски колички и трудно подвижни хора. За шестте месеца са образувани 478 преписки за недостъпна среда, които са в различни фази на производството - повечето са все още на фаза предварително проучване, но вече има и редица преписки, които са разгледани на открити заседания и предстои да бъдат обявени за решения по тях, поясни зам.-председателят на КЗД доц. Баки Хюсеинов. В отговор на въпрос на ДУМА той поясни, че когато КЗД излезе с общо решение за необходимост от законодателни промени, е възможно да бъдат изменени или допълнени нормативни актове с изискване сградите да бъдат достъпни. ДУМА припомня, че такива изисквания има в закона, но очевидно не се спазват от всички инвеститори. От всички 478 обекта 165 са банки и застрахователни дружества, 149 преписки са срещу обекти на държавни и общински институции, 89 са мобилни оператори, останалите са търговски обекти - аптеки, пощенски станции и др. Според междинния доклад на КЗД съотношението недостъпни:достъпни обекти е 8:1.  \nНай-много образувани производства има в София - 66, следват Ловеч с 30, Варна с 26, Бургас с 22.  \nПри установена недостъпна среда по всяка преписка КЗД прави предписание и има право да налага първоначална глоба до 2 хил. лв., а ако нарушението не се отстрани в предписания срок, глобата може да достигне 20 хил. лв. Въпреки някои от възраженията на частните обекти, че не са отговорни за изграждане на достъпна среда по реда на Закона за интеграция на хората с увреждания, те носят отговорност по реда на чл. 5 от Закона за защита от дискриминация, припомнят от комисията.  \nВ рамките на кампанията, която е безсрочна, се връчват и сертификати за достъпна среда. Споменатите 60 обекта, които са достъпни, предстои да бъдат сертифицирани.      \n \t\n", "date": "2018.10.03", "title": " Код \"червено\" за достъпна среда обяви КЗД  "}
{"url": "http://www.duma.bg/node/176294", "text": "Националната художествена академия открива своята 122-ра учебна година, белязана със знаменателно събитие - откриванетo на филиал на НХА в Бургас. За първи път в своята история академията изнася териториално-образователна структура, научи ДУМА от Диди Спасова, ВО на НХА. Филиалът е факт по силата на Постановление 16 от 5 февруари 2018 г. на Министерския съвет. В него тази година ще се обучават около 40 студенти по специалностите живопис, графика, книга, илюстрация, печатна графика, плакат и визуална комуникация, рекламен дизайн и магистърска програма \"Арт-терапия\". Филиалът се помещава на втория етаж в модерната нова сграда на Магазия 1, в зоната за свободен достъп на Бургаското пристанище, където са изградени ателиета и лекционни зали за студентите и административни помещения. Община Бургас със собствени средства е направила реконструкция и преустройство на учебните ателиета, за да отговарят на необходимите изисквания. Програмата днес, 3 октомври, предвижда тържествен водосвет, музикален поздрав от ученическия хор към НУМСИ \"Панчо Владигеров\", официални поздравления и церемония по откриването на филиала, връчване на студентските книжки на първокурсниците. В 18 ч. ще бъде открита изложба на преподаватели от НХА. \n    \n \t\n", "date": "2018.10.03", "title": " Художествената академия открива филиал в Бургас"}
{"url": "http://www.duma.bg/node/176329", "text": "Родителите сигнализираха за некачествено строителство на физкултурен салон в столичното 48 ОУ. Според тях това застрашава безопасността на учениците. \nПроблемите се появяват почти веднага, след като учениците започват да използват новата зала. Според родителите и ръководството на училището са подали сигнали до общината и фирмата извършител. Досега обаче нищо не е направено. Докато бъде обезопасен салонът, децата ще спортуват единствено на двора. \nРодителите споделят, че салонът в училището е построен след 30 години чакане. Старият бил  премахнат още преди години, защото бил опасен. Тогава децата били принудени да спортуват в сутерена. След протести новият салон е построен, а Столичната община е отпуснала над 400 000 лева за изграждането му.     \n \t\n", "date": "2018.10.03", "title": "Родители алармират за опасен физкултурен салон в столично училище"}
{"url": "http://www.duma.bg/node/176330", "text": "Столичната община е променила концепцията си за изграждането на система за отдаване на велосипеди под наем. Оказва се, че няма да се правят предвидените стоянки, откъдето колелата да се наемат и връщат. Вместо това колелетата ще се разполагат свободно из града, те ще се откриват и наемат през мобилно приложение. Това стана ясно от изказване на главния архитект на София Здравко Здравков. Той обясни, че новият вариант се разработва в момента и се надява да работи догодина. \nОбщината вече няколко години не може да приключи концесионната процедура за изграждането на система за велосипеди под наем. Причината е, че подписването на договора с избрания изпълнител е блокирано от съдебни жалби. Делото мина на първа инстанция и съдът се произнесе в полза на компанията, която обжалва избора. \nЗа победител беше определено обединението \"София байкс\". Срещу концесионна такса от 1,8 млн. евро на година те трябваше да получат правото да изградят 33 стоянки, да осигурят 400 велосипеда и да ползват 150 рекламни съоръжения. Според предложението им те ще управляват системата 8 години и ще инвестират в изграждането й 2,2 млн. евро. Решението за определянето на \"София байкс\" за победител беше обжалвано от обединението \"Вело Арчър София\" и затова процедурата стои незавършена. \n    \n \t\n", "date": "2018.10.03", "title": " София променя концепцията си за велосипеди под наем"}
{"url": "http://www.duma.bg/node/176291", "text": "Първото международно събитие на Балканите, посветено на 3D технологиите, дигиталното производство и тяхното приложение по света, ще се проведе от днес до 6 октомври в \"София тех парк\". Изложението има амбицията да излезе извън рамките на триизмерното принтиране единствено като способ за бързо прототипиране и дизайн и да демонстрира разнородното приложение на технологиите в области като образование, медицина, индустриален дизайн, автомобилостроене, авиация, култура и изкуство. \nВ международна конференция ще участват водещи специалисти, които ще представят технологията и нейното все по-масово навлизане в различни човешки дейности. Демо пространствата ще покажат най-новото от технологията на най-добрите производители на пазара в момента. \nСред съпътстващите събития на \"Additive Days - дни на 3D принтирането\" са детска работилница, посветена на моделиране и принтиране на механизми от роботиката и др., както и професионално ориентираните към денталната медицина - изработка на тотални протези за 24 часа и проектиране и изработване на хирургични водачи с помощта на 3D софтуер и 3D принтер Form 2, а също така посветените на обратно инженерство - сканиране на обект с Artec скенер и превръщането му в CAD модел с Geomagic Design X. Изложбите са посветени на технологията и модата, дизайна, архитектурата и археологията, индустрията от Балканите и света.   \n \t\n", "date": "2018.10.03", "title": " Триизмерното принтиране събира Балканите в София"}
{"url": "http://www.duma.bg/node/176292", "text": "Амбициозните планове на родения в Русия филмов режисьор и художник Иля Кржановски за възкресяване на Берлинската стена в центъра на германската столица са малко вероятни. Държавните и общинските власти заявиха, че не могат да издадат необходимите разрешителни навреме за проекта, известен като \"DAU\". \nИдеята има за цел да прегради част от централен Берлин с реплика на стената в продължение на четири седмици от 12 октомври до 9 ноември. Посетителите би трябвало да купят виза, за да получат достъп до това, което организаторите нарекоха \"Специално пространство за експерименти\", граничещо с централния булевард на града \"Унтер ден линден\". \nКржановски е поканил в проекта си изтъкнати партньори като Брайън Ено, Марина Абрамович и Масив Атак. Репликата на стената трябваше да бъде унищожена \"по грандиозен начин\" в края на събитието на 9 ноември по повод 29-годишнината от падането на оригинала. \nОсвен бюрократичните препятствия, \"DAU\" се изправи срещу опозиция от активисти за правата на човека, включително Конрад Вейс - писател и бивш политик от Зелената партия. Като източен германец той пише в отворено писмо, че мисълта за нова Берлинска стена е \"непоносима, макар и само за няколко дни\", и обвинява проекта в \"тривиализиране на престъпленията на комунизма\". \nНо Кржановски си спечели важни защитници, сред които и министърът на културата Моника Греутърс. \"Много съм разочарована, че проектът в момента не може да бъде реализиран в Берлин\", сподели тя в изявление. И добави: \"Бих искала повече откритост. Само онези, които имат смелостта да експериментират - готови са да оспорят съществуващите ограничения, създават напредък и са авангард в най-добрия смисъл на думата.\" \nОрганизаторите на културния фестивал \"Berliner Festspiele\" трябваше да контролират изпълнението на проекта. В статия за \"Франкфуртер алгемайне цайтунг\" директорът на събитието Томас Одеренд изрази разочарование както от писмото на местните власти, заявяващо, че разрешението не може да бъде дадено, така и от критиките, пред които е изправен проектът. \"Ако DAU няма премиера в Берлин, работата скоро ще бъде показана някъде по света\", смята Одеренд.     \n \t\n", "date": "2018.10.03", "title": "Блокираха репликата на Берлинската стена "}
{"url": "http://www.duma.bg/node/176293", "text": "Фотографът Христо Събев, дългогодишен сътрудник на ДУМА, представя новата си книга \"Докосване до звезди-5. Звездни мигове от Кан 2018\" на 4 октомври от 12 ч. в салона на Съюза на българските журналисти, ул. \"Граф Игнатиев\" 4, ет. 3. Ще бъде открита и фотоизложба с 50 негови снимки на Тиери Фремо - генерален директор на кинофестивала в Кан, Кейт Бланшет, Кристен Стюарт, Андрей Звягинцев, Джон Траволта, Адам Драйвър, Ванеса Паради, Летисия Каста, Гари Олдман и др.   \n \t\n", "date": "2018.10.03", "title": "Христо Събев представя нова книга и изложба в СБЖ"}
{"url": "http://www.duma.bg/node/176290", "text": "Изследване на учени от Австралия и Великобритания показа, че процесът на отслабване силно зависи от мотивацията и от визуализацията на крайния резултат, съобщи Лайф. Казано с други думи, желаещите да отслабнат трябва активно да използват \"силата на мисълта\". \nЗаключенията на специалистите са базирани върху експеримент с доброволци, които били разделени на две групи. Психолози се занимавали с участниците в първата по специално разработена методика, базирана върху визуализация на крайния резултат. Доброволците трябвало да си представят как ще изглеждат, какво ще чувстват и как ще се промени животът им, след като отслабнат. Заниманията с втората група били по методика, базирана върху мотивационни беседи. Участниците трябвало да разсъждават каква награда ще получи всеки от тях, след като отслабнат, както и да признаят защо започнали борба с излишните килограми. \nРезултатите не закъснели, но бърборенето се оказало по-малко полезно от фантазирането мълчешком. За 6 месеца участниците в групата, осланяла се на \"силата на мисълта\", отслабнали със средно 4,11 кг, а във втората - едва с 0,74 кг. \nПо-рано британски специалисти направиха интересно откритие в сферата на диетите, като увериха, че виното е идеално средство за намаляване на теглото. При това се препоръчва консумация на червено сухо заедно с чашка кафе.   \n \t\n", "date": "2018.10.03", "title": "Отслабването зависи от силата на мисълта"}
{"url": "http://www.duma.bg/node/176295", "text": "Именитата българска оперна певица Соня Йончева пее в \"Медея\" на Керубини в Берлинската опера \"Унтер ден линден\" под режисурата на Андреа Брет и диригентството на Даниел Баренбойм, която ще има премиера на 7 октомври.   \n \t\n", "date": "2018.10.03", "title": "Премиера"}
{"url": "http://www.duma.bg/node/176296", "text": "ДТ \"Невена Коканова\" в Ямбол открива театралния сезон с две премиери на нови за българската публика заглавия - френската пиеса на Ерик Асус \"Мъжете предпочитат да излъжат\" и комедията на Пепино де Филипо \"Не е вярно, но аз вярвам\", научи ДУМА от драматурга Дияна Радева. \nПостановката и преводът на първата пиеса са на един от най-добрите режисьори днес, които прекрасно познават френската драматургия  - Владимир Петков, специализирал във Франция и защитил докторантура в Сорбоната. Авторът Ерик Асус е заплел в провокативен и на пръв поглед нерешим ребус отношенията между жени и мъже. Режисьорът знае, че и по време на спектакъла, а и след него пъзелът няма да бъде подреден дотогава, докато едните предпочитат да са директни, а другите - да не влизат в обяснения. Но пък и целта му не е тази, добрият му усет го води към по-силни послания - че въпреки различията всеки има нужда от партньор и че компромисът е задължителното условие това да се случи. За отличното въздействие на спектакъла голяма заслуга има стилната и елегантна сценография на младата Жанета Иванова, а костюмите определено са находка за всеки от персонажите. В разпределението, освен на добрия актьорски състав на театъра, Владимир Петков се доверява и на една от най-изящните актриси на българската сцена - Йоана Буковска-Давидова, която за първи път репетира с ямболската трупа. \nС актьорите се среща за първи път и режисьорът на другото ново заглавие - Владлен Александров. Италианската комедия \"Не е вярно, но аз вярвам\" от Пепино де Филипо, чиято премиера е след броени дни, е написана през петдесетте години на ХХ век. Авторът, заедно с брат си Едуардо и сестра си Титина, са добре известни актьори от неаполитанския  театър. Хубавото е, че днес за българския зрител Пепино излиза от сянката на известния си брат като драматург с точно тази пиеса. В съвременния й сюжет майсторски са вплетени принципите на комедия дел арте, развити са и игрово, и логически и позволяват на актьорите да включат максимално въображението си. За това се е погрижил и режисьорът, който обединява почти цялата трупа на театъра с ентусиазма си. Ето и малка част от любопитната интрига на това, което предстои да видим на премиерата. Основният персонаж Джервазио Савастано, макар и проспериращ  индустриалец, не желае да предприема и най-малкото решение в живота си, без да се съобрази с всички възможни суеверия. В дома си, в работата си, навсякъде и всичко е подчинено на безброй поличби и предзнаменования. Маниакалните му  страхове са повод както за комични недоразумения, така и за проблеми с хората около него. Преводът на пиесата е на Румяна Сарайдарова, а сценографията и костюмите са на Ванина Цандева.   \n \t\n", "date": "2018.10.03", "title": "Ямболският драматичен театър започва сезона с две премиери"}
{"url": "http://www.duma.bg/node/176299", "text": "1819 - В КАРЛОВО СЕ РАЖДА ЕВЛОГИ ГЕОРГИЕВ, ПРЕДПРИЕМАЧ (УМИРА 1897 Г.). Смятан за най-богатия български търговец и банкер в края на ХIХ в. По-голямата част от живота си (60 години) прекарва в чужбина, но не престава да се чувства дълбоко свързан с народа си. Той и брат му Христо участват със значителни суми в много благотворителни инициативи. Сред по-крупните негови дарения са: на българско девическо училище в Солун, на българска болница в Цариград, на българската църква в Букурещ. Венец на дарителската му дейност е сградата на Софийския университет. 1895 - РАЖДА СЕ СЕРГЕЙ ЕСЕНИН, РУСКИ ПОЕТ (УМИРА 1925 Г.). Ранната смърт, неодобрението на част от литературния елит, популярността сред широката публика и ексцентричното поведение го превръщат в легендарна фигура в руската литература. Голяма част от произведенията му са забранени след смъртта му и са публикувани отново в Съветския съюз през 1966 г. 1918 - ФЕРДИНАНД I АБДИКИРА ОТ БЪЛГАРСКИЯ ПРЕСТОЛ. Под натиска на правителството и на премиера Александър Малинов царят отстъпва трона на Борис III. След като напуска България, Фердинанд се завръща в родовите си имения в Кобург (Германия), където умира на 10 септември 1948 г. Фердинанд I е отговорен за обявяването на Междусъюзническата война (1913) и претърпяната от България първа национална катастрофа. Под негово влияние страната ни се присъединява към Тройния съюз по време на Първата световна война (1914-1918). Последвалата втора национална катастрофа го принуждава да абдикира в полза на своя син. 1925 - РАЖДА СЕ ГОР ВИДАЛ, АМЕРИКАНСКИ ПИСАТЕЛ (УМИРА 2012 Г.). Автор на осем пиеси и над 20 романа, признат за изобретател на политическия исторически роман. Един от най-влиятелните американски интелектуалци на ХХ в. В България става известен с \"Калки\", после с \"Вашингтон, окръг Колумбия\", \"Сътворението\", \"На живо от Голгота\". 1971 - СЪЗДАДЕНА Е ЕЛЕКТРОННАТА ПОЩА. В една от компютърните лаборатории на САЩ ученият Рей Томлинсън изпраща първото електронно съобщение. На него принадлежи и въвеждането на \"маймунското а\" в електронния адрес, което го прави различим от останалите. Имейлите стават достъпни за обикновените граждани през 1991 г., когато \"Майкрософт\" разработва съответната програма. 1991 - КОНСТИТУИРАН Е КОНСТИТУЦИОННИЯТ СЪД. Създава се със Закона на КС, приет от VII ВНС на 30 юли 1991 г., и на основание Конституцията на Р България. На 26 декември 1991 г. е приет правилник за организацията и дейността му. КС обезпечава върховенството на Конституцията на Р България спрямо законите и другите актове на НС, както и спрямо указите на президента. Решенията му са окончателни и задължителни за всички, включително за съдилищата.   \n \t\n", "date": "2018.10.03", "title": "Датата"}
{"url": "http://www.duma.bg/node/176302", "text": "Гражданска инициатива за обществен и релсов транспорт настоява за прекратяване на концесионната процедура на летище София от страна на новия министър на транспорта Росен Желязков, заради редица проблеми, открити в документацията и в целия процес на взимането на решение за обявяването на процедурата. \nПредставяме на вашето внимание наблюдения на  процедурата за концесия на летище София. 1. Една голяма лъжа От Гражданска инициатива за обществен и релсов транспорт разкрихме, че Министерството на транспорта или е подведено или си позволява открито да говори неистини. За какво става въпрос? Оказва се, че консултант на процедурата не са сочените, включително на официалната страница на МТИТС Европейска банка за възстановяване и развитие и Световна банка. Техни подразделения са оказали само техническа помощ. Цитираме \"Подчертаваме, че публично достъпните за концесията на летище София документи са изготвени на база на анализите на Световната банка, в сътрудничество с Европейската банка за възстановяване и развитие. Изводите и препоръките от посочените анализи са залегнали в изброените по-горе документи.\" Истинският и явно доста неудобен консултант се нарича с хубавото име GIF (Global Infrastructure Facility) \nВсъщност тази организация до момента не е реализирала нито един проект в ЕС, САЩ, Канада или Япония(!), а е работила основно в страни като Афганистан, Панама, Филипините, Нигерия или Етиопия. \nНие предполагаме и защо е бил нает точно този изпълнител - защото ако бяха поканени наистина Световната банка или ЕИБ/ЕБВР, техните доклади щяха да са публични, а заключенията - доста балансирани и съобразени с европейските политики с разиграване на различни сценарии, включително и при оставане на летището в държавни ръце. Това явно е било крайно неудобно на правителството и явно е наета компания, която да даде удобни заключения за процедурата, съобразно българското непрозрачно задание, предхождащо концесионната процедура (то и до днес не е публикувано официално). На запитване по ЗДОИ за реализираните анализи, включително заданията за анализите и заключителните документи и препоръки по процедурите, МТИТС отказа информация с мотива, че е \"служебна\" и че общественият интерес \"не е надделяващ\". 2. Неясна и непрозрачна процедура и много бързане \nОще едно доказателство, че се бърза да се подари структуроопределящ и успешен бизнес като летище София е, че процедурата стартира, без да са приети всички наредби, свързани с новия закон за концесиите (т.е. документацията е изготвена без пълния обем необходими законови и подзаконови нормативни актове). Например наредбата за концесиите бе приета на 24 август 2018, почти месец и половина след обявяване на концесионната процедура на 5 юли 2018 г. 3. Още неясноти Неясна е съдбата на дълговете на летището към настоящия момент. До момента в концесионната процедура не открихме как ще се третират задълженията на летището преди датата на концесията. Знаем, че кувейтска компания осъди летището за 38 млн. долара за строителството на Терминал 2. Не става ясно каква сума от тези пари е вече платена и дали държавата ще плаща тази сума или концесионерът (предполагаме, че по стар обичай ще остане на гърба на данъкоплатците). 4. Безхаберие Абсурдни, за да не използваме по-силни думи, са заложените в процедурата цели и условия. Те са дадени общо, явно с цел да могат да се тълкуват свободно и то винаги в ущърб на концедента (държавата). Ето няколко примера: \n- Ефикасно и ефективно управление на летището и повишаване на конкурентоспособността и качеството на летищните услуги, в стриктно съответствие с международните норми и стандарти, както и с изискването за поддържане и оптимизиране на изискваното ниво на обслужване - оптимално \n- Прилагане на нови технологии за повишаване на безопасността и сигурността на обекта на концесията, безопасността на полетите и организацията на обслужването, както и повишаване на квалификацията на служителите \n- Развитие и модернизация на обекта на концесията, включително подобряване на ефективността на съоръженията на летището и системите за зареждане с гориво, съвременна защита на околната среда и модернизация на системите за сигурност на летище София, както и предаване на управленски познания и експертен капацитет и развитие на търговската дейност \n- Развитие на летището като летище от световна класа и свързващ център за полетите между Близкия изток, Закавказието и Централна Европа. \n5.Концесионните такси в Белград и София - сравнение До момента не бяха представени ясно и точно сумите на концесионните такси, затова считаме за редно те да станат достояние на медии и граждани. Приходите от концесията на летище София са разделени в два дяла - Първоначално концесионно възнаграждение, което е 550 млн. лв. Заедно с това, ежегодно концесионерът ще трябва да заплаща още 15 млн. лв. или общо за 35 години това прави сумата от 525 млн. лв. (стр. 140) Общата сума на концесионните такси като сбор от първоначалното и годишното възнаграждение възлиза на 1, 075 млрд. лв. за 35 години. Интересно е сравнението с наскоро даденото на концесия летище на Белград. То е с по-малък трафик от софийското - 5 343 420 пътници за 2017 г. срещу 6 490 096 за летище София. Концесията е за 25 години, а общата концесионна такса е равностойна на 979 млн. лв. Разделено на 25 години обаче, това означава по 39  млн. лв. на година. Докато при софийското се получава концесионна такса от 29 млн. лв. на година. 6. Откровеното предателство. Защо използваме толкова силни думи? Отговорът ще открие всеки, прочел проекта на концесионен договор. Например - на стр. 126 от проекто договора виждаме, че концесионерът сам ще определя основното перо в приходите си - летищните такси. Съдейки от опита с летищата във Варна и Бургас (министерството отказа достъп до обществена информация) и фактът, че няма заложени конкретни параметри и изисквания като постигане на определен брой пътници, съвсем спокойно концесионерът ще може да увеличи таксите двойно, и дори с наполовина по-малко пътници, да получава същите приходи. Тогава ще страдат всички бизнеси, включително и туристическият бранш, който тъкмо започна да усеща ползите от увеличения международен пътнически и товарен трафик, групите туристи и т.н. Прогнозираме, че този туристически бум в София може да приключи скоро след концесионирането на летището. За това сигнализираха преди време и от един от нискотарифните превозвачи - Ryanair. На стр. 111 пък разбираме, че концесионерът сам ще си направи проучване дали да строи втора писта и сам ще оцени състоянието на съоръженията и дали и кога ще ги ремонтира. Това е същото като \"самоконтрола\" на строителя при строителството на пътя при Своге. Още по-голям порок в процедурата е, че концесионерът трябва сам да си изготви и Първоначален генерален план. Т.е. това може да се определи като пълно абдикиране от управление, признание за управленска немощ и липса на капацитет. Убедени сме, че резултатите ще ги плащаме всички граждани скъпо и прескъпо. Оставяме настрана факта, че Терминал 3 на летището е оставен да се построи за период от 10 години (!), при положение, че дори и с мудните процедури от отпускането на заеми, обществени поръчки и т.н. до финализиране, на Терминал 2 му трябваха 8 години. Не бива да забравяме, че концесионерът няма да прави процедури по ЗОП (гарантиращи дори минимална, но все пак прозрачност). Той ще си избира сам най-удобните изпълнители. 7. Краят на играта. \nНо всичко изброено дотук бледнее пред финалното предателство - на стр. 63 от договора става ясно, че държавата ще дължи компенсации на концесионера ако реши да строи или даде на друг концесионер да строи второ летище на София през времето на концесията, а именно - през следващите 35 години (!). С две думи - въпреки че дори и в момента София има потенциал за втора аерогара и две пустеещи, но сравнително подходящи съоръжения (Божурище и Доброславци), тя няма да може да реализира подобно намерение. Ако случайно се намери някой управленец с политическа воля в бъдеще, той ще бъде поставен в крайно неизгодна позиция от недоволството на гражданите, които ще трябва да извадят пари от джоба си освен за новото летище и за плащане неустойки на действащия концесионер на летище София.(!) И всичко това се случва пред очите ни, уважаеми съграждани. Обръщаме внимание на сравнението на управлението на всички източно европейските летища на страните членки на ЕС и че като цяло преобладава държавното управление. \nПрипомняме - \"зле\" управляваното държавно летище продължава да е на печалба, въпреки че има 2 конкурентни наземни оператора + 1 конкурент в зареждането с гориво, не кой да е, а могъщата \"Лукойл Авиейшън4. Трафикът се е увеличил 4 (четири) пъти за последните 11 години от 1,8 млн. пътници през 2006 г., до невероятните 6,4 млн. през 2017 г. Ц безпрецедентен ръст за цяла ЮИ Европа, с изключение на летището на Букурещ. За същия период даденото на концесия Летище Бургас от сходните със София 1,5 млн. пътници през 2006 г. (преди концесията) в момента е с 2,9 млн. пътници (над 2 пъти по-малко от столичната аерогара). \nВ анкетата, която пуснахме от нашата страница във фейсбук, стана ясно, че 87% от гражданите застават срещу концесията на летището, дори и преди да станат известни тези безспорно скандални факти около процедурата. \nОтново заявяваме категоричната си и принципна позиция, че концесията на летище София е \nопит да бъде съсипан успешен бизнес \nгенериращ приходи за цялата българска икономика. Колкото повече пътници и товари преминават през летището, толкова повече пари ще оставят в България под една или друга форма - туризъм, пазаруване, инвестиции и др. Обвързването на концесията под  каквато и да е форма със случващото се с БДЖ е опит за отклоняване на вниманието и продължаващ отказ да се изпълнят ангажиментите на правителството към железницата по редица договори и съгласието на ЕК за отпускане на държавна помощ за железницата. \n   \n \t\n", "date": "2018.10.03", "title": " Концесията на летище София - отказ от суверенитет и пълна управленска немощ"}
{"url": "http://www.duma.bg/node/176303", "text": "Яровизация на българите - този непознат на днешното поколение термин съм използвал вече няколко пъти в ДУМА. Той е синоним на човеконенавистната теория: в екстремни състояния преживяват само най-силните!  В наше време може да допълним: и най-богатите които и затова са силни. Навремето мен и моето поколение за това ни учеха в учебника \"Основи на дарвинизма\". Днес този девиз на неолибералния фашизъм у нас е отново на мода. Но този път учебното помагало се казва \"Доклад върху проект за икономически растеж и преход към пазарна икономика в България\", който стана по-популярен като \"Планът или Проектът Ран-ът\". Днес, случайно или!, този 600-страничен план тъне в тайна, но някога с участието на американски и наши икономисти и висши правителствени чиновници, е сътворена програма, която се превръща в досие за убийството на България, тъй като разработва технологията на разрухата. До поверителна част на програмата се беше добрал покойният Георги Тамбуев, който написа ужасен: \"Чета и косите ми настръхват...Ще стигнем нивото, нужно само за биологично оцеляване. Мизерия, глад, болести, нищета - това прокобва поверителната част на плана. Да работиш за осъществяването на този план, значи да станеш палач на собствения си народ...\" \nДа ви звучи познато - Днес България е на първо място в Европа по  смъртност - 15 на хиляда \n- България е на първо място и по сърдечносъдови заболявания в Европа, като 65% умират от това \n- България е на първо място в Европа и по смъртност от инсулти. На всеки 100 хиляди души  удар покосява 160, докато в ЕС този брой е три пъти по-малък \n- България е в челото и на починалите от рак и инфаркт. От болести на кръвообращението на 100  000 души умират 592, исхемичната болест на сърцето пък убива 106 души на 100 000, а в Европа - 79. Всеки втори българин е с високо кръвно  налягане.  \n- По данни на Националния център по обществено здраве броят на лекуваните в болница се е удвоил за 16 години, като престоят по клинична пътека е от 3 до 5 дни, а в реанимация - забележете! - само 2,9 дни.  \n- Всяка година у нас се инвалидизират близо 25 хиляди души.  \n\"Боже, колко мъка има на този свят!\" би проплакал пак, ако бе жив Йовков, като види днешния хал на българските болни деца и родителите им, които  молят в зов за помощ, за да ги лекуват Някой чува ли ги? Вероятно все пак са ги чули счетоводителите от МЗ, защото един от последните им смъртоносни шедьоври е разрешението за лечение на деца в чужбина да се дава от...НЗОК. Това обаче да става след консултации от скъпо платени чужди специалисти...Които сигурно ще решават това, което им се нареди. Щото, музиката, нали, плаща този, който я поръчва! \nВ същото време онкоболни, сърдечноболни, бело- и чернодробни, бъбречноболни, родители на  недоносени деца, на деца инвалиди, молят да се   възстанови редовното снабдяване с животоспасяващи  лекарства, спрени поради престъпно безхаберие   на спекуланти или поради хроничната \"липса на пари\". Зов за помощ отправят бедни хора, прежалили къща и спестявания, изчерпали и без  това ограничените си възможности за заеми от роднини и приятели, унижени да се молят на държавници и спонсори. Става дума за социалната политика на държавата, каквато на практика не  съществува, защото  държавата престъпно абдикира  от най-важното си задължение - грижата за своите граждани. Резултатът е още един наш трагичен европейски рекорд - първо място в ЕС с най-ниска раждаемост! За илюстрация само ще спомена, че у нас, през ХХI век, няма съвременни правила и норми, по които да се пази животът на бебета и родилки.  \nА ето какво с болка сподели акад. Петя Василева, известната наша офталмоложка: \"Да си сляп не е ли социално заболяване? Всяко дете трябва да бъда преглеждано до 3 месеца след раждането. Ежегодно настоявам за това пред НЗОК, но отговорът е, че това са много пари за направления. Срещу този отказ стоят 3 пъти повече инвалидизирани деца\".  \nРазбира се, само в един материал не могат да  се обсъждат всичките проблеми на провежданата пагубна политика в сферата на здравеопазването. След дългогодишни, напълно провалили се реформи, българинът е изоставен на произвола на съдбата, направо на естествения подбор, тоест на яровизация. При крещяща нужда ще плати да спаси живота си, а ако няма средствата, ще се моли Богу да оцелее. Но къде е  \nосновният парадокс в надпреварата с безумията в медицинската логика? Той се крие в чисто метафизичната идея да се лекува само болестта по клинична пътека, а не болният човек с неговите индивидуални особености и заболявания, които го заплашват с редица усложнения и дори смърт.  \nСред бисерите на неолибералната политика са и закриването на всяко 7-мо болнично легло, последното място на България по достъп до фармацевтични услуги, липсата на спешни центрове дори в големи градове, даже и в столицата, липсата на лекари и медицински сестри... Абдикирането на държавата от здравеопазването се стовари със страшна сила и върху общинските болници, но, разбира се, елегантно, \"научнообосновано\" по европейски. Към тях се предявиха изисквания, на които не можеха да отговорят по редица причини - на първо място  финансови, професионални, ведомствени и много  други. Бяха създадени т.нар. медицински стандарти, които днес карат болните на много места да пеят  реквием за болниците на които занапред няма да могат да разчитат.  \n\"В малките селища хората гаснат като звездите по небето. Брои ли ги някой\", пита д-р Неделчо Тотев, управител на общинската болница в Чирпан.  \nСпоред акад. Дамян Дамянов, председател на Съюза на учените в България и зам.-председател на БАН, \"Промени се начинът на мислене на лекарското съсловие, увеличи се комерсиализацията в медицината...Не съм срещу частната инициатива, но тя трябва да бъде свързана с интересите на  населението. Много важно е да се достигне до  ефективност в здравната система - тоест как се  разпределят средствата, за какво, какъв е контролът на изразходването им. Тук веднага се  вижда, че липсва държавност!..\" \nА ето и заключението на Европейската комисия   за здравеопазването в България: \"...Здравната  система не е ефективна в намаляването на   предотвратимата смъртност. Финансирането на здравеопазването се характеризира с  ниски общи разходи, много високи преки плащания  от потребителите. Достъпът до здравни услуги продължава да бъде проблематичен...Специалистите в сферата на здравеопазването мигрират към други държави в търсене на по-добро кариерно развитие и по-добро заплащане\".  \nПо мое мнение системата \"Семашко\", актуализирана с иновациите и изискванията  на XXI век, и според прогресивната Лисабонска стратегия, може да спре ужасяващия провал на българското   здравеопазване. По думите на проф. д-р Веселин Борисов, международно признат специалист по организация на здравеопазването и социалната медицина: \"...Отшумяха вече криворазбраните неолиберални лозунги на наши псевдоексперти за оттегляне на държавата от здравеопазването и за свободна интервенция на пазара, като панацея за всички проблеми в здравната система\". \nДано! \nМиловидното лице на болезнените здравни реформи \n    \n \t\n", "date": "2018.10.03", "title": "Хората гаснат като звездите в небето. Брои ли ги някой!"}
{"url": "http://www.duma.bg/node/176301", "text": "Отворени са поредните оферти за продажба на бойни самолети за превъоръжаване на българската военна авиация. Нищо изненадващо като намерение на три държави да приберат от нас около 1,8 милиарда живи пари. Всъщност харчът ще е много пъти по-голям, като прибавим средства за поддръжка на техниката за 30 и повече години напред. \nСега имаме три очаквания. \nПърво, с коя държава ще сключим договор \nВторо, какъв самолет ще придобием. \nИ трето, кога и по какъв повод ще избухне поредният скандал, който ще провали сделката. \nЩе се изненадаме за третото очакване. Кой би се наел да посочи търг или конкурс за модернизация на армията, без да е завършил с провал след шумен скандал. \nВсе пак има възможност този път да купим някое летало. \nНо много ви моля, не наричайте това модернизация. С тази дума означаваме подмяна на едно техническо средство, което морално, физически и технологично остава в миналото, с техника от следващо поколение. Изтребителите F-16, F-18, \"Юрофайтер\" и \"Грипен\" не са следващо поколение на МиГ-21, МиГ-23, МиГ-29. Те са съвременници, аналози от различни производители. Тогава защо през последните десетилетия нашите управници вдигат толкова пушилка? \nПо две причини. \nПърво, политическа. Как да правим мили очички на новите господари, белким някой ни потупа по рамото или дори ни целуне по главата. Уау! (В превод на български - Въй!) \nВторо, икономическа. Но не за държавната икономика, а кой да гушне комисионата. Опитайте да си представите колко сладко е парче от баница за общо 2 милиарда! \nВ този ред на мисли може да сме сигурни в няколко неща. \nРешението ще бъде сто на сто политическо. Пилотите тъй неистово се стремят към небесата, че дори метлата на Баба Яга да им купят, ще я яхнат и - Ура! Който от трите предложени изтребителя да придобием през следващите 30-40 години, оставаме на днешното равнище - т.е. 70-80 години на миналия век. Около нас ще се мяркат F-30, F-35, МиГ-30, МиГ-35, Су-30, Су-35. А ние ще им дишаме изгорелите газове. \nАпропо, някой ще каже ли къде отидоха нашите 70-80 броя МиГ-23 с ресурс за още 20 години?   \n \t\n", "date": "2018.10.03", "title": "Язък за барута"}
{"url": "http://www.duma.bg/node/176300", "text": "Карлово влиза в централните информационни емисии задължително два пъти в годината - на 18 юли, рождената дата на Апостола на свободата Васил Левски и празник на града, и с Празника на розите през май или юни. През останалото време през града преминават за ден туристи, някои успяват да пообиколят Старо Карлово, което е около площад \"Васил Левски\".  \nВ църквата \"Света Богородица\" (1851) е ръкоположен Васил Левски в йеродяконски чин и е служил в храма (1859-1862). В двора й има гроб на известните Пулиеви - забележителен карловски род, от който по майчина линия са и братята Евлоги и Христо Георгиеви. \nНе по-малко интересна е и другата карловска църква \"Свети Николай\" (1847) - там може да се види икона на Света Богородица, свидетел на Страшното (20 юли 1877 г.), когато са избити от поробителите над 800 карловци - занаятчии и търговци, учители, лекари, свещеници... В двора й е гробът на Гина Кунчева, майката на Левски. \nСрещу \"Св. Николай\" е Историческият музей със 100-годишна история, разположен в сградата на бившото петокласно мъжко училище (1871). Друго училище - Лазаровото, от 1892 г., е дарено на карловци от Димитър Лазаров - сградата пустее и старее. \nНяколко къщи бяха реставрирани преди няколко години с финансовата подкрепа на Оперативна програма \"Регионално развитие\" и по проект за реставрация на арх. Петър Петров и екип. Това са Бухаловият хан, днес превърнат в Център за занаяти и културни традиции, Патевата къща и Патевата мааза, къщата на учителя и книжовник Райно Попович и Къщата с белия двор, завещана на държавата от известната общественичка, учителка и дарителка Ана Кузманова. Увековечена в картина на Никола Танев, къщата и днес пази колорита и вдъхновяващата красота на възрожденско Карлово. Патевата мааза е двуетажна постройка с две помещения долу - дюкян и склад. От склада започва стълба, която води до втория етаж. На маазата е имало два медальона с надписи. На единия пише \"Днес мое, утре другиму, никогда никому\", а на втория са инициалите на Васил Патев - \"В.П.\". Днес там е информационният център за комплекса \"Старинно Карлово\" и други забележителности в града и региона. Постигнати са великолепни резултати от реставрацията и в петте обекта. Архитектите са направили подробни изследвания на къщите и средата, намесата е деликатна и прецизна. \nДруги забележителни места в \"Старинно Карлово\" са Мазаковата къща (1840), днес етнографска експозиция към Историческия музей, Зоевата къща. Запазени са още Хаджидимитровата къща (1847), Хаджиангеловата с прочутата  Шушелова чешма... Една от най-скромните е Даскал Ботевата, в която е представена документална изложба за бащата на поета революционер - даскал Ботьо Петков. Запазени са сградите на Женското дружество \"Възпитание\", домовете на скулптора проф. Иван Лазаров, на актрисата Елена Снежина, на основателя на българския театър Иван Попов... \nБезспорен принос в духовното пробуждане и развитието на девическото образование в Карлово има Женското дружество \"Възпитание\", създадено на 14 септември 1869 г. Година по-късно е създадена още една просветна организация в Карлово - Ученолюбивата дружина. Членовете й развиват широка обществена дейност, организират първите театрални представления в Карлово, приходите от които са изцяло за издръжка на училищата. Голяма част от членовете на Ученолюбивата дружина стават членове на революционния комитет, основан от Васил Левски. \nКарлово е роден град на знаменития актьор Васил Кирков и на нашия съвременник Христо Мутафчиев - председател на Съюза на артистите, на д-р Иван Богоров - издател на първия български вестник, на братята родолюбци и благодетели Евлоги и Христо Георгиеви, на адвоката и дългогодишен кмет на Карлово, а после на Пловдив, Никола Козарев, на пътешественичката Анка Ламбрева, на арх. Никола Лазаров, на проф. Николина Георгиева - забележителна кукленотеатрална режисьорка и педагожка, на дузина генерали, между които Петър Тантилов, бащата на българската артилерия, братята Балареви, Бангеев и др., на поп Брайко Хаджигенов - учителя на Левски, на Теофан Райнов - син на Райно Попович, приятел на Левски и сподвижник на Раковски... \nКарловка е първата жена в света, летяла на боен самолет над обсадения от Втора българска армия Одрин през Балканската война (1912 г.). По това време Райна Касабова е 15-годишна доброволка самарянка в полевата болница до Свиленград. Заедно с поручик Ст. Калинов извършват разузнавателен полет с бойна задача да хвърлят позиви над Одрин. Полетът влиза в световните медии и момичето получава заслужено признание - войнишки боен кръст, а по-късно и медал за заслуги към БНА.  \nВ градския парк в северната част на града се намира бюст-паметник на алпиниста Христо Проданов и построената през 1891 г. от братята Евлоги и Христо Георгиеви Фабрика за вълнени изделия. Нейната съдба, както и на вилата им - и двете дарени на карловци, накара вицепрезидента Илияна Йотова да постави въпроса за опазването им. Тя посочи, че вилата на големите български дарители и съседният имот, известен като \"щампата\" към текстилната фабрика \"Карловска коприна\", първо трябва да бъдат консервирани и след това реконструирани. Вилата е общинска собственост, \"щампата\" е паметник на културата, но частна собственост. Какво каза преди около година вицепрезидентът Илияна Йотова: \"Стартираме от Карлово, защото аз и моят екип сме убедени, че къщата, която братята са дарили, текстилната фабрика, която най-големите български дарители са оставили на карловци, не бива да тънат в разруха. Това е една много тежка диагноза за нас като българско общество... Нашата идея е да се реконструират всички домове, всички онези къщи и места, където са били българските будители. Това за мен е най-краткият път за поддържане на българското самосъзнание, за онзи истински патриотизъм, от който всички ние търсим упование и имаме огромна нужда.\" Сериозна подкрепа за инициативата е дошла от запасното воинство, припомня народната представителка Веска Ненчева. Почти година по-късно ситуацията е следната - отпуснати са 30 000 лв. целево за укрепване на вилата, която е в много тежко състояние. Двата обекта представляват един комплекс и трябва да се мисли и за \"щампата\", където ситуацията е утежнена от смяна на собствеността в хаоса на 90-те години. \nПрез 1985-а Карлово е наброявал 28 000 жители. Днес броят им не достига и 23 000, но местните се гордеят със срасналата се с градчето 61 Стрямска механизирана бригада. Съществува и кварталът \"Военно градче\", а Гарнизонният военен клуб е сред основните сгради, обрамчващи площад \"20-и юли\". Там са общината, читалището \"Васил Левски\", наблизо са библиотеката и лятното кино. Недалече е и карловската архитектурна забележителност Куршум джамия. Тя ще придобие нов статут на паметник от национално значение, ще бъде обявена за архитектурно-строителна художествена и историческа недвижима ценност от Средновековието. И с пълно право, защото е една от най-старите запазени сгради от онази епоха у нас. Смята се, че е била изградена от Карлъзаде Лала Али бей през 1485 г. Храмът е знакова сграда, която определя Карлово като център в северната зона на Стремската долина. През 2013 г. Окръжният съд в Пловдив я беше присъдил на Главното мюфтийство и това събуди бурни реакции, дори масови протести, които спряха изпълнението на решението. \nКарлово е дало толкова много знаменити личности във всички времена и дялове на българската история, че градът е като техен феноменален пантеон и всяка погрешна стъпка на общинари и общински съветници се вижда и без увеличително стъкло. Трябва да се пази паметта, като се изпълват с живот прочутите карловски къщи. Сериозна голяма и постоянна задача е изучаването на историята от младите хора на място, в пряк допир с културното наследство. Някои практики от миналото като патронаж на отделни класове и училища над тях могат да дадат добри резултати.   \n \t\n", "date": "2018.10.03", "title": "Карлово - пантеон на българската слава"}
{"url": "http://www.duma.bg/node/176297", "text": "Навършиха се 120 години от рождението на Димитър Талев. И след толкова години все повече се убеждаваме, че той не е просто разказвач, романист, публицист и драматург, а и дълбок и проникновен мислител. Творчеството му, посветено на Македония и националноосвободителните борби на народа ни, е завършена философия на историята. Героите му са живи и истински, словото му - изящно и покоряващо, повествованието - увлекателно, родолюбието - неповторимо. Всичко е като у действително велик писател. Това величие ще почувстваме на тържественото честване на годишнината, което организират БАН, Столичната община, Съюзът на българските писатели и издателство \"Захарий Стоянов\". То ще е под патронажа на министъра на образованието и науката Красимир Вълчев и ще се състои на 4 октомври от 18 ч. в големия салон на БАН. \nДо величието на Димитър Талев ще се докосне и всеки читател чрез съчиненията му в петнайсет тома, които издаде \"Захарий Стоянов\" и които ще бъдат представени на 4 октомври в БАН. За първи път в това истинско книжовно съкровище творчеството на Димитър Талев е обхванато най-цялостно. Съчиненията са под общата редакция на Иван Гранитски и Панко Анчев. Те включват \"Железният светилник\" (том 1), \"Преспанските камбани\" (том 2), \"Илинден\" (том 3), \"Гласовете ви чувам\" (том 4), \"Усилни години\" и \"На завой\" са в том 5; трите книги на \"Самуил, цар български\" са в 6, 7 и 8 том; \"Гоце Делчев\" - биография, \"Град Прилеп - борби за род и свобода\", \"Под мрачно небе\" - драма, и \"Илинденци\" - роман за юноши, са в том 9; том 10 съдържа \"Хилендарският монах\", \"Кипровец въстана\" и \"Братята от Струга\"; том 11 е с повести и разкази, том 12 \"Спасение или гибел!\" и том 13 \"Вярата е щит\" представят публицистиката на Димитър Талев; том 14 \"Един хубав сън\" е със спомени, очерци и анкети, а последният том 15 \"Свободно сърце\" е със спомени за Димитър Талев и литературна критика. Във всички томове има анализи и коментари на писатели и учени - литературоведи и историци, както и документални свидетелства за живота и творчеството на писателя.     \n \t\n", "date": "2018.10.03", "title": "120 години от рождението на Димитър Талев  "}
{"url": "http://www.duma.bg/node/176275", "text": "Призьорите от световни и европейски първенства не са по-различни от тези, които имат медали от Олимпиади. Разликата в момента идва от заплащането. Всеки олимпийски медалист получава пожизнена месечна премия. На шампионите се полагат 3 минимални работни заплати (към момента 1530 лв.), сребърните медалисти взимат 90% от тази сума (1377 лв.), а бронзовите - 80% (1274 лв.). За втори медал сумата се намалява с 10%. Така на старши треньора на националите по борба в класическия стил Армен Назарян се полагат общо 2907 лв. за олимпийската му титла от Сидни 2000 и за бронзовия му медал от Атина 2004. Той е и трикратен световен шампион, но ако нямаше олимпийските медали, сега нямаше да получава нищо. \nПресен е случаят с гимнастичката Любомира Казанова. Тя започна да получава заслужена пожизнена премия, малко след като навърши 20 г. Казанова замени на пожар преди Олимпиадата в Рио 2016 опиталата се да се самоубие Цвети Стоянова и месеци по-късно заради хронични контузии реши да се откаже от спортна дейност. Така вече 2 г. Казанова получава по 1274 лв. на месец. 14 млн. лева на година е сумата, необходима за отчитане на приноса на заслужилите спортисти. Не е толкова стряскаща, както се опитват да я изкарат управляващите. Групата на \"Световните и европейски шампиони на България за достойно отношение на държавата\" разкрива и как парите могат да бъдат подсигурени. Борещите се за справедливост оповестиха отворено писмо, от което става ясно, че депутатите са били подведени от ведомството на Красен Кралев. Групата включва около 1500 наши световни и европейски шампиони и медалисти от всички спортове, част от световния спортен елит в миналото. \n\"Тези спортисти са най-добрите посланици на България по света, допринесли са много за авторитета на нашата родина и заслужават признание от българската държава. Материалният израз на това признание са пожизнените месечни премии след приключване на състезателната им кариера. Съгласно действащия закон, както и приетия на първо четене нов закон, право на такива премии получават медалистите от Олимпийски игри, от Параолимпийски игри и от игрите за глухи \"Дефлимпикс\" и техните треньори. Считаме, че световните и европейски шампиони и медалисти също имат голям принос за издигане авторитета на България. Трикратни и многократни световни и европейски първенци и медалисти не получават нищо. Тези заслужили спортисти, заради успехите на които българското знаме се е издигало по цял свят, несправедливо са лишени от социалните придобивки, предвидени за техните колеги като пожизнени месечни премии. \nИма и друга несправедливост при сегашния режим на премиране - деленето на спортовете на олимпийски и неолимпийски, което е обусловено от международната конюнктура. Ярък пример за това е художествената гимнастика, която сравнително неотдавна стана олимпийски спорт. Не е справедливо трикратни абсолютни световни шампионки, както и голям брой световни шампионки, както и много световни шампионки от годините на най-големите успехи на България, да не получават нищо, само защото когато са носели слава на България, спортът им не е бил олимпийски. Множество български световни и европейски шампиони са принудени да работят в чужбина поради липса на възможности за реализация в България. Те и семействата им трайно остават в чужбина и там развиват за чужди държави традиционно силни български спортове. Така например българи създадоха акробатиката в най-развитите западни страни, треньорки по художествена гимнастика подготвят националните отбори на редица развити страни. Това е \nизнос на национален капитал Стимулиране връщането им в България ще бъде стъпка за подпомагане преодоляването на демографската криза у нас. \nЗа съжаление има голям брой световни и европейски шампиони и медалисти, които са оставени на дъното на социалната стълбица, без доходи, без средства за лекарства и нормално съществуване. Някои си отидоха от този свят дори без пари за погребение. Това никоя друга държава не го допуска за шампиони от световна класа! Съдбите на тези хора по никакъв начин не стимулират младите хора към занимания със спорт.  \nУчредяването на премиите за световните и европейски шампиони и медалисти и техните треньори цели да бъде сериозен стимул за децата и младежите да се занимават активно със спорт, да се стремят да постигнат спортни резултати на световно ниво. Това ще намали агресията у подрастващите, употребата на алкохол, цигари и наркотици\", пише в отвореното писмо. \nВъв връзка с изложеното, групата внесе в НС предложение за промяна в новия Закон за спорта, което предвижда учредяване на пожизнени месечни премии, които са в размер много по-малък от този за медалистите от Олимпийски игри, и то само за един медал - за най-високо постижение, независимо, че България има петкратни световни шампиони и първенци с по 25 златни медала от световни форуми. Предлаганата промяна предвижда изплащането на премиите да започва от навършване на 35-годишна възраст и да бъде за световни и европейски първенства, организирани само от международни федерации с над 40-годишна история. \nПредвижда се финансирането на премиите да се извършва, като към Министерството на младежта и спорта (ММС) се учреди целева извънбюджетна сметка \"Премии на шампиони\", от която да се изплащат парите на всички медалисти. Сметката да се попълва от целеви годишни субсидии от данъчните постъпления от хазартни игри. Тази промяна ще облекчи бюджета на ММС и ще увеличи възможностите му за финансиране на спортни дейности. В последните години лавинообразно се увеличават приходите от хазартни дейности и отчисляването на малка част от тях за спорт ще е мярка, която се използва в редица развити страни. \nКрасен Кралев или се опитва да не си създава проблеми пред Бойко Борисов с настояване за допълнителни пари, или въобще не му се занимава с този важен проблем на бившите спортисти, коментират атлети. От групата са изчислили, че заявената от Красен Кралев и хората му необходима сума за шампионските премии е завишена. Пред депутатите министърът е обявил, че са необходими 35-40 млн. лв., които няма откъде да бъдат взети. Реално обаче трябват именно 14 млн. лв. на година. \nМежду ощетените медалисти най-много са бившите щангисти, за които необходимата сума е 543 456 лв. на година, а за треньорите им се полагат 120 692 лв. Според предложението всеки медалист предлага по един треньор, който ще получава 50% от възнаграждението. Например на Нено Терзийски се полагат 1020 лв., а за треньора му Неделчо Колев, който в момента е и президент на федерацията - 510 лв. Някои треньори обаче имат по няколко състезатели с медали, но ще получават премия само за един, а не за всички, предлагат вносителите. С тези пари реално ще се подпомагат работещите треньори по места. \n\"По наши изчисления в справката (на ММС) се твърди, че през годините необходимите средства ще се увеличават с някакви стряскащи цифри. В това няма никаква логика - за съжаление в България живите ни световни и европейски шампиони и медалисти и техните треньори само ще намаляват! Считаме, че тази справка е въвела в заблуждение депутатите от комисията по въпросите на децата, младежта и спорта. Не вярваме това да е умишлено - времето за изготвяне беше много малко, статистиките не се поддържат актуални, но резултатът за нас е несправедливо негативен\", допълват от групата \"Световните и европейски шампиони и медалисти на България за достойно отношение от страна на държавата\". \nРеално тези възнаграждения ще олекотят, макар и с малко, тежкия живот на българския спортист. За усилените спортни тренировки някои спортисти платиха дори с живота си. А излиза, че ако не си спечелил медал от Олимпиада, оставаш на улицата без пари, работа, образование. Затова заслужените средства, за които настояват тези 1500 души, са кървави. Те отдавна са изработени с много труд и лишения. И са повече от заслужени! \n   \n \t\n", "date": "2018.10.03", "title": "„Кървави пари” за шампиони"}
{"url": "http://www.duma.bg/node/176306", "text": "- Г-жо Гицова, вие работите от дълго време по проекти, свързани с превенцията на насилието върху деца, общувате със самите малчугани, с родители, със специалисти. Според вас какво е отношението на българите към децата им? \n- Всеки родител иска най-доброто за детето си, но не всеки знае как да го постигне. Някои вярват, че това е здравословното хранене, но в същото време критиките и забележките са голяма част от взаимоотношенията му с него. \nДруги родители пък смятат, че успешните резултати и интелектуалните постижения на детето ще подсигурят неговото благополучие, но тази амбиция може да измести усещането за безусловното приемане и любов у детето. Родителите все повече търсят информация и се обръщат за подкрепа към специалисти по въпроси, които касаят отглеждането, възпитанието, емоционалното и психическото развитие на децата. Това показва, че хората се променят и се отнасят по различен начин към света, в който израства тяхното дете. \nВсе още родителите изпитват трудности в това да отразяват емоциите на своето дете и да му показват, че разбират и приемат неговите чувства. Те трябва да насърчават поемането на отговорност още от най-ранна възраст. Последното обхватно изследване показва, че в България 94% от родителите и от младите хора без деца смятат, че трябва да поощряват детето си да изразява своето мнение. И въпреки това близо 50% от запитаните са категорични, че мнението на родителя е на първо място и че децата не разбират достатъчно, за да се интересуват какво мислят. Тези данни ни показват, че родителите не са съвсем готови да насърчават развитието на самостоятелност и отговорност като умения за справяне и развиване у децата. \n- Строг или мекушав родител е българинът? \n- Отношението и възпитанието на нашето дете често възпроизвежда модела, в който ние сме израснали и начина, по който е функционирала семейната среда около нас. Несъзнателно ние пресъздаваме своя личен опит, а това в известен смисъл допринася методите ни на възпитание да допускат строгост, наказания, изисквания или критикуване. \nНещо допълнително - често родителите реагират на малките грешки на своите деца, но пропускат да поощрят успехите им. Когато децата растат в позитивна среда, родителите отразяват поведението им както в положителните, така и в отрицателните ситуации и по този начин те могат да изградят свои правила и граници на поведение. Изглежда, че наистина все още има теми табу в разговорите между родителите и техните деца, защото повечето от възрастните не са имали този модел на комуникация в своето детство. \n- А излиза ли шамарът от употреба в семейството? \n- Според същото изследване за нагласите на родители и млади хора към правата на децата, проведено през 2013 г., показва, че 39% от родителите подкрепят удрянето на шамар като възпитателен подход. Тези родители признават, че биха използвали някаква форма на телесно наказание в случаите, когато не могат да се справят с поведението на детето си и само 6% от тях, категорично твърдят, че нямат друга алтернатива в трудна ситуация. Изследването също посочва, че около 50% от интервюираните са ставали свидетели на шамаросване на деца или са чували за това от други хора, а 16% от младите хора без деца и 12% от родителите заявяват, че са виждали деца с наранявания следствие на домашно насилие. Въпреки че един от основните принципи на родителството е ненасилието, от резултатите от това изследване, а и от работата ми като специалист виждам, че шамарът наистина все още е средство за възпитание у нас. \nТова, което е притеснително, е, че хората проявяват търпимост към физическото и вербалното насилие и нещо повече - то се пренася в училище, като се увеличава все повече в средата на учениците. По този начин чрез действията си, или ако желаете чрез бездействието си, ние негласно валидизираме агресията и насилието в живота на децата. \n- Склонен ли е родителят да обсъжда начина на възпитание на собственото му дете с външни хора? \n- Грешките в семейното възпитание се срещат много често, но стига да бъдат осъзнати навреме, винаги съществува възможност да бъдат избегнати за в бъдеще. Има моменти, в които се питаме \"правилно ли постъпих\", \"не бях ли прекалено груб\", и затова като професионалист винаги съм насърчавала родителите да споделят, да обсъждат и да търсят различна гледна точка при възпитанието на детето си. Има вече много и различни форми на подкрепа за родители. В Института по социални дейности и практики сме разработили програма за \"Позитивно родителстване\", чрез която се опитваме да подкрепим обучението на родители. \n- Тогава можем ли да кажем дали българското дете е щастливо? \n- Вярвам, че всеки родител има за цел детето му да е щастливо и съм сигурна, че се влагат много усилия, средства и енергия в това. В бързината обаче може би пропускаме същественото, че детето няма как да е щастливо, ако и неговите родители не са щастливи. Ако родителят е нервен, тревожен и несигурен, неизбежно е прехвърлянето на това усещане и у детето. Родителите понякога са толкова заети и съсредоточени върху това как да правят правилно нещата, че не отделят достатъчно време за това да се запитат как се чувстват. Децата имат нужда от качествено време да прекарват с родителите си - в разговор, игра, споделени интереси, време, в което правите неща заедно. \n- Какво очаква детето от семейството си, от училището, от детската градина? \n- Един от основните критерий за добро отношение в училище са усещането за сигурност и за принадлежност на децата към него. За децата училището е много повече от място за придобиване на основни познания. Училището има почти толкова значима роля, каквато има и семейството. Приемането на едно дете и инвестирането в него от страна на учителите има огромно значение за неговото емоционално развитие и за изграждане на принадлежност към училището, което е стъпка към по-късното изграждане на принадлежност към общността, града, държавата и света. И всичко това се се случва чрез отношението, което среща детето в тази среда - уважение към неговата личност и семейство, зачитане на достойнството му, формиране на интерес в областите, където то се развива, и стимулиране на мотивацията му да израства. \n- Какво може да направи обществото, за да се чувства то по-добре? \nОбществото това е всеки един от нас. Да се чувстваме по-добре минава през поемането на отговорност за това да се чувстваме по-добре. Ако нещо не ни харесва, то най-добре е да се опитаме да го променим. Малко, но от сърце, според силите, времето и възможностите, които имаме. Отговорната и активна позиция е ключът, който отключва заветното \"по-добре\" и в личен, и в обществен план. Твърде много хора в българското общество избират позицията на жертви, а жертвите няма как да са щастливи. Щастливи са хората, които имат усещането, че е по силите им да живеят и да променят себе си и света около себе си. \n- Откъде дойде вашият интерес за работа именно в тази сфера? \n- При мен нещата се развиха последователно от гледна точка на професионално развитие. Имах възможност да натрупам практически опит в работата си с деца и семейства, като в момента работя в неправителствена организация с висока експертиза по няколко приоритетни области като детско правосъдие, работа с деца жертви на насилие и превенцията на насилието. Координирам няколко международни проекта, които са насочени изключително към превенция на насилието. Насочили сме вниманието и усилията си да подкрепим специалистите с повече инструменти и програми по темата, към родителите с позитивни методи и подходи за възпитание и отношение към детето както и към самите децата.     \n \t\n", "date": "2018.10.03", "title": "Шамарът още е средство за възпитание у нас  "}
{"url": "http://www.duma.bg/node/176308", "text": "Слънцето навлиза в една от своите най-ниски точки в космическата ера, ултравиолетовото излъчване бързо намалява, а най-високите слоеве на Земята отчитат голямо изстудяване. \nТези данни бяха оповестени от апарата \"Кибер\" на сателита на НАСА \"Тимед\", който следи емисиите на въглероден диоксид (CO2) и азотен оксид (NO) - две субстанции, които играят ключова роля в енергийния баланс на въздуха от 100 на 300 км над повърхността на нашата планета. \n\"Нашата атмосфера губи топлината си. Ако тази тенденция продължи, горните слоеве на атмосферата скоро биха могли да станат рекордно студени, с невиждан студ от началото на космическата ера\" (или: от началото на изследването на космоса), казва Мартин Млинчак от НАСА, цитиран от РИА \"Новости\". \nЧрез измерване на инфрачервеното лъчение на тези молекули \"Кибер\" може да определи топлинното състояние на газа на самия връх на атмосферата на Земята, който учените наричат термосфера.     \n \t\n", "date": "2018.10.03", "title": "Идва незапомнем студ"}
{"url": "http://www.duma.bg/node/176309", "text": "Северна Корея разполага с между 20 и 60 ядрени бомби, заяви днес южнокорейският министър на националното обединение Чхо Мьон Кьон, цитиран от медиите. Те отбелязват, че това е първият път, когато високопоставен представител на Юга говори публично за мащабите на тайния оръжеен арсенал на Севера. Чхо отговори с тези данни на въпрос от депутат в парламента. Информацията идва от разузнавателните служби, уточни той. Южнокорейското министерство на националното обединение заяви по-късно, че коментарът му не означава, че Сеул ще приеме Пхенян като ядрена сила, и обеща дипломатическите усилия на Юга за ядрено разоръжаване на Корейския полуостров да продължат.  \n    \n \t\n", "date": "2018.10.03", "title": "Пхенян с 20-60 ядрени бомби"}
{"url": "http://www.duma.bg/node/176298", "text": "Над 300 прожекции на 46 филма с национални премиери, много специални гости, събития и емоции са подготвили организаторите на четвъртото издание на единствения по рода си в света кино-литературен фестивал \"СинеЛибри\", разказа неговата директорка Жаклин Вагенщайн на специална пресконференция. Тази година, в Деня на София, творческият екип на първото му международно издание, което се състоя през 2017 г., беше отличен с Наградата на Столичната община за ярки постижения в областта на културата, както ДУМА съобщи. Поредната серия екранни изкушения започва с тържествена церемония на 10 октомври от 19 ч. в зала 1 на НДК. Британският писател, киносценарист и общественик Иън Макюън ще открие фестивала с една от най-интригуващите литературни адаптации - \"На плажа Чезъл\". Освен че е специален гост на фестивала, както ДУМА писа, Макюън ще бъде удостоен с титлата Доктор хонорис кауза на Софийския университет \"Св. Климент Охридски\". В навечерието на гостуването му изд. \"Колибри\" публикува още един негов роман - \"В черупката\". \nВ конкурсната програма на фестивала са 9 филма, вкл. филма омнибус \"8 минути и 19 секунди\" - шест късометражни новели, вдъхновени от сборника \"И всичко стана луна\" на Георги Господинов. Това е първата българска продукция в историята на фестивала, която ще се състезава за наградата за най-добра екранизация. Тя ще се конкурира с френско-канадската криминална драма \"Ще се видим там горе\" на Албер Дюпонтел - удостоена с пет награди \"Сезар\" екранизация на едноименния шедьовър на Пиер Льометр, носител на \"Гонкур\"; френско-белгийската продукция \"Корнелиус, виещият мелничар\" на Ян льо Кьолек (екранизация по романа \"Мелничарят, който виеше срещу луната\" на Арто Паасилина), интелигентната мистерия \"Чудноватият дом\" на Жил Паке-Брене, адаптация по романа на Агата Кристи; френско-белгийският трилър \"Липсващото досие\" на Ерик Зонка, адаптация по бестселъра на Дрор Мишани; комедийният романс \"Джулиет гола\" на Джеси Перец по романа на Ник Хорнби; пленителната френска драма \"Обещанието на зората\" на Ерик Барбие, адаптация по автобиографичния роман на Ромен Гари, с Пиер Нине и Шарлот Генсбург; амбициозната американска продукция \"Чайка\" по пиесата на Чехов, адаптация на Майкъл Мейер с участието на Сърша Ронан и Анет Бенинг; копродукцията \"Съпругата\" на Бьорн Рунге (екранизация по романа на Мег Уолицър с участието на Глен Клоуз). \nПредседателка на престижното международно жури е Мартичка Божилова от \"АГИТПРОП\", изтъкнат продуцент, носител на множество награди, вкл. \"Златна мечка\" от Берлинале 2018. В комисията са именитият френски романист, режисьор и сценарист Давид Фоенкинос и популярният холандски писател и продуцент Херман Кох. Актьорската гилдия е представена от британската звезда Майкъл Маккел. Петият член на журито е Анди Делиана - продуцент и преподавател по режисура в New York Film Academy. \nПобедителите от конкурсната програма ще станат известни на 16 октомври от 19 ч. в зала 1 на НДК. Непосредствено след обявяването на призьорите и връчването на отличията ще се състои премиерна прожекция на \"Човекът, който уби Дон Кихот\" на Тери Гилиъм.  \nПет игрални и шест документални български филма ще могат да гледат зрителите на фестивала. \"Безкрайната градина\" на Галин Стоев е създаден по мотиви от пиесата \"Приятнострашно\" на Яна Борисова и удостоен с наградата на СБФД на фестивала \"Любовта е лудост\" във Варна. Режисьорът Петър Попзлатев присъства с филма \"Аз съм ти, Адриана\", ефектна екранизация по \"Роман без заглавие\" на Димитър Димов и \"Адриана\" на Теодора Димова. Ще видим и най-гледания български филм за 2017 г. - \"Възвишение\" на Виктор Божинов, екранизация по хитовия роман на Милен Русков, удостоен с Европейска награда за литература. Последният филм на Николай Волев \"Извън пътя\" също е част от българския фестивален модул. \nДве документални продукции, намерили място в тазгодишната програма, стават повод за написването на книги: уебсериалът \"Да се изгубиш нарочно\" (2018), дело на нашумелите влогъри Крис Захариев, Ясен Атанасов и Анастас Шипков, и \"Червено, твърде червено\" (2018 ) на младото дарование Божина Панайотова. \nФестивалът ще покаже и три документални филма, посветени на знакови български личности: \"Симон срещу страха (Случаят Варсано)\" на писателя Георги Тенев, филм за гениалния поет и преводач Валери Петров и за Иглика Василева, изтъкната преводачка от английски език, отличена с множество награди.  \nПет галавечери в чест на националните култури на Аржентина, Финландия, Ирландия, Бразилия и Япония (в рамките на Дните на японската култура в България) са акцент в съпътстващата програма. Събитията предвиждат прожекции на отличени литературни адаптации, дискусии и др. и се организират със съдействието на културните институти и посолствата на страните. \nПо традиция част от филмите в програмата на фестивала се излъчва и извън столицата - тази година в Пловдив, Варна, Габрово, Търговище, Стара Загора, Велико Търново, Благоевград, Каварна и Враца.  \nКино и музика в чест на Бергман По случай 100-годишнината от рождението на един от най-великите филмови стилисти на всички времена - Ингмар Бергман, \"СинеЛибри\" организира изискана галавечер в зала \"България\" на 13 октомври, съпроводена с филмова музика. Премиерно ще бъде показан документалният филм \"Лив Улман и къщата на спомените\" - парченца живот, подредени от журналиста Георги Тошев и оператора Румен Василев. Легендарната норвежка актриса, която тази година навършва 80 години, за първи път отваря малката си ваканционна къща край Осло, за да посрещне снимачен екип, при това български, разказва Георги Тошев. В прегръдката на природата и спомените Лив намира покой, връща се към вълнуващи роли и срещи, белязали живота й, към всички неизбледняващи шедьоври, които са я променили. Това е първото българско филмово заглавие с участието на музата на Бергман. Специални гости По покана на организаторите у нас ще гостува и прочутият френски кинорежисьор и сценарист Беноа Жако, една от легендите на френското кино. Той има над 40 филма като режисьор и над 25 като сценарист - \"Сбогом, моя кралице\", \"Дневникът на една камериерка\", \"Вила \"Амалия\", \"Три сърца\", \"До скоро виждане\" и др. Зрителите ще имат възможност да видят най-новия филм на Жако - \"Ева\", адаптация по романа на Джеймс Хадли Чейс, с Изабел Юпер и Гаспар Юлиел. Специален гост на \"СинеЛибри\" ще бъде и нашумелият израелски писател Дрор Мишани, придобил известност с поредицата романи с инспектор Авраам. Успехът на първия от тях - \"Липсващото досие\", е толкова голям, че режисьорът Ерик Зонка решава да го пренесе на екрана. За главните роли се доверява на две ярки звезди на френското кино - Венсан Касел и Ромен Дюри. Вече е факт и българското издание на романа. \nИън Макюън \nДрор Мишани \nБеноа Жако \n    \n \t\n", "date": "2018.10.03", "title": " 46 филма показва \"СинеЛибри 2018\" "}
{"url": "http://www.duma.bg/node/176310", "text": "Германската полиция е арестувала шестима мъже, заподозрени за сформирането на крайнодясна екстремистка организация, която е нападала чужденци в източногерманския град Кемниц и e планирала нападения срещу политици и държавни служители, съобщиха медиите. Мъжете са обвинени в сформирането на организацията \"Революция Кемниц\", наречена на града, където фаталното наръгване на германец, от мигранти през август, предизвика най-тежкото насилие в Германия от десетилетия. \"Заподозрените принадлежат към скинхед и неонацистката структура в района на Кемниц и се смятат за водещи фигури в крайнодясната екстремистка среда в провинция Саксония\", изтъкват от прокуратурата. Групировката е планирала да атакува висши държавни служители и политици и е преследвала терористични цели. \n    \n \t\n", "date": "2018.10.03", "title": " Скинхедс група, разбита в Германия"}
{"url": "http://www.duma.bg/node/176312", "text": "Гръцки митрополит срещу Вселенския патриарх \nКалавритският митрополит Амвросий от гръцката църква отправи критика към Вселенския патриарх Вартоломей, че с действията си предизвиква разкол в православието, съобщава гръцката църковна информационна агенция \"Ромфеа\". \"Не ни стигаха толкова много други проблеми, а нашият патриарх е на границата на църковен разкол на Патриаршията с великата Руска църква!\", пише митрополитът. \nВашингтон хока Румъния \nПосланикът на САЩ в Румъния излезе с категорично предупреждение към властите в северната ни съседка, че съдебната система на страната се \"разрушава\" от депутати с \"имуществени интереси\". Пред студенти Ханс Г. Клем е коментирал, че магистратите в Румъния са сплашвани от политическите лидери и виждат заплаха за личните си интереси. Френската полиция атакува ислямски център \nОколо 200 полицаи извършиха в предградие на Дюнкерк обиски в главната главната квартира на шиитска ислямска асоциация и в домовете на лидерите, заподозрени в подкрепа за \"терористични организации\". Арестувани са 11 души, замразени са финансови средства на центъра.  Инцидент с кораби на Китай и САЩ  \nКитайски и американски военни кораби се доближили само на 40 метра един от друг в Южнокитайско море през уикенда, предаде ДПА. Китайски миноносец е трябвало да направи бърза маневра заради присъствието кораб на САЩ до островите Спратли и го предупредил да напусне района. Според САЩ китайският кораб е направил \"опасна и непрофесионална маневра\". САЩ, Канада и Мексико с ново споразумение \nТрите страни постигнаха съгласие за ново търговско споразумeние, което ще замени Споразумението за северноамериканска зона за свободна търговия (НАФТА), предаде ТАСС. Новото споразумение ще се нарича USMCA (САЩ, Мексико, Канада). Доналд Тръмп го окачестви като историческо и изгодно за всички страни.         \n \t\n", "date": "2018.10.03", "title": "Кратки новини"}
{"url": "http://www.duma.bg/node/176313", "text": "Коалиционното правителство в Германия обяви, че е постигнало споразумение за новото имиграционно законодателство, предаде \"Дойче веле\". Новите закони ще затруднят бедните и необразовани хора да имигрират в Германия, твърдят журналисти, видели черновата на сделката. \nСпоразумението \"се придържа към принципа на разделянето на бежанската и трудовата миграция\". Гражданите на страни извън ЕС без висше образование или без конкретно предложение за работа няма да могат да живеят в Германия. \"Не искаме имиграция на неквалифицирани граждани от трети страни\", се посочва в документа. Както в канадския модел, бъдещите имигранти ще бъдат класифицирани според нивото на образованието им, възрастта, езиковите умения, предложенията за работа и \"финансовата сигурност\". \nПостигнатият компромис предвижда политиката на разграничаване на кандидатите за убежище от икономическите имигранти да бъде запазена. \nОсвен това чуждестранните висшисти и работници с професионално обучение ще имат възможност да отидат в Германия за шест месеца, за да си потърсят работа, ако отговарят на определени изисквания за квалификации и познания по немски език. Те ще трябва да докажат, че имат достатъчно финансови средства, за да не зависят от помощи по време на престоя си в Германия.     \n \t\n", "date": "2018.10.03", "title": "Берлин иска само висшисти"}
{"url": "http://www.duma.bg/node/176315", "text": "Нобеловата награда за физика 2018 г. бе присъдена на Артър Ешкин от САЩ, Джерард Мур от Франция и Дона Стрикланд от Канада за иновативни изобретения в областта на лазерната физика, заяви Нобеловият комитет на Кралската шведска академия на науките. \nТримата получават наградата \"за новаторски изобретения в областта на лазерната физика\". Дона Стрикланд е третата жена, която е удостоена с наградата, което се случва за първи път от 55 г.  \nАшкин печели наградата за откритието си на оптически пинсети и приложението им в биологични системи. Това са научни инструменти, които използват лазарен лъч като привличаща и отблъскваща сила. С тях физически могат да бъдат премествани микроскопични обекти. \nМоро и Стрикланд са удостоени заради работата си върху развитието на ултракъси и високоинтензивни лазерни импулси. Откритията на тримата се прилагат в медицината и други сфери на живота. Ашкин е роден в Ню Йорк през 1922 г., Моро през 1944 г. в Албервил, а Стрикланд през 1959 г. в Гуелф.      \n \t\n", "date": "2018.10.03", "title": "Трима си поделят Нобела за физика"}
{"url": "http://www.duma.bg/node/176314", "text": "Руският и сръбският президенти Владимир Путин и Александар Вучич започнаха преговорите в Москва с равносметка на двустранните отношения и положението на Западните Балкани. В началото на срещата Путин с удовлетворение отбеляза устойчивия растеж на двустранния стокообмен, а също руските инвестиции в икономиката на Сърбия. \nСлед встъпителните думи двамата лидери продължиха преговорите в закрит режим. \"Те ще общуват в твърде тесен състав, включително разговори на четири очи\", разкри говорителят на Кремъл Дмитрий Песков. Той добави, че \"нарастващото напрежение\" на Балканите ще намери отражение в темите на преговорите, макар че самата среща е планирана отдавна и провеждането й не е свързано с това напрежение. \nПредварително Александар Вучич съобщи, че смята да обсъди с Путин обстановката в Косово и да го помоли за подкрепа.       \n \t\n", "date": "2018.10.03", "title": "Вучич обсъжда Косово с Путин"}
{"url": "http://www.duma.bg/node/176316", "text": "Руснаците се отказаха от президента на САЩ Доналд Тръмп. Процентът на руснаците, които са уверени, че американският лидер ще \"направи правилните неща по отношение на световните дела\", е спаднал през последната година от 53% на 19 на сто. Това показва годишно проучване на \"Пю рисърч\" за световните тенденции. \n41% от руснаците разглеждаха САЩ благосклонно в месеците след встъпването в длъжност на Тръмп - с 15% повече от края на мандата на Барак Обама. Но сега процентът падна до 26 на сто. \nПо-голямата картина разкрива, че 70% от анкетираните в 25 държави не се доверяват на Тръмп. Само 27% са уверени, че американският лидер върши правилните неща. 50% одобряват действията на САЩ, а 43% са против. Повечето все още разглеждат САЩ като главна глобална сила, но се отчита и надигането на Китай. \n51% от анкетираните са на мнение, че САЩ уважават личните свободи на хората, докато 37% споделят противоположно мнение. На въпрос дали САЩ зачитат интересите на другите държави, 70% отговарят отрицателно, а 28% смятат, че го правят до голяма степен. \nНо най-голямото разочарование е при най-близките съюзници на САЩ. В Германия, където само 10% се доверяват на Тръмп, 75% споделят, че САЩ правят много по-малко тези дни за разрешаването на световните проблеми. Във Франция само 9% се доверяват на Тръмп, докато 81% смятат, че САЩ не зачитат интересите на държави като Франция, когато вземат външнополитически решения. Само 25% от канадците са с положително мнение за Тръмп, докато 63% заявяват, че САЩ правят по-малко в сравнение с миналото за разрешаването на световни проблеми. \nНай-ниското одобрение за Тръмп в проучването е в Мексико, където само 6% му се доверяват. \nИзключение е Израел, където подкрепата за американския лидер скочи от 56% до 69% през 2017 г., което предимно е в резултат на решението да се премести посолството на САЩ от Тел Авив в Ерусалим. \n31 на сто от анкетираните вярват, че САЩ играят по-важна роля в света днес в сравнение с преди 10 г.; 25% казват, че заемат по-маловажна роля и 35% вярват, че САЩ заемат толкова важна роля, колкото и преди десетилетие. \nПри Китай ситуацията е ясна: 70% заявяват, че китайската роля на световната сцена е нараснала през последните 10 г. (зад Китай са Русия с 41%, Германия с 35%, САЩ с 31%, Франция с 22% и Великобритания с 21%). 39% казват, че САЩ са водещата икономическа сила, докато 34 на сто посочват Китай. \nКартината с доверието към световните лидери е следната: Ангела Меркел (52%) и Еманюел Макрон (46%) получават по-голямо доверие в сравнение със Си Цзинпин (34%), Владимир Путин (30%) и Доналд Тръмп (27%).   \n \t\n", "date": "2018.10.03", "title": " Всички обърнаха гръб на Тръмп"}
{"url": "http://www.duma.bg/node/176311", "text": "Промени в британската имиграционна система подготвя премиерката Тереза Мей, които ще засегнат и гражданите на ЕС, съобщи Politico. \nАко те влязат в сила, гражданите от ЕС и мигрантите от други части на света вече ще бъдат третирани еднакво от властите. За тях ще важат общи правила. \nЩе бъдат въведени визи и вече Лондон ще определя кого да допуска. Слагаме край на свободното движение на хора, обяви Тереза Мей. \nОще като министърка на вътрешните работи тя обяви за намаляване на миграцията в кралството и затягане на контрола. Това бе и основно британско искане по време на управлението на премиера Дейвид Камерън, който накрая насрочи референдум. \nЛондон води тежки преговори с Брюксел по напускането си на Общността. \"Разводът\" трябва да влезе в сила и въпреки взаимното желание за компромиси, нерешените въпроси остават, а вариантът без споразумение е все по-вероятен. \nПравителството на Тереза Мей има 80-90% вероятност да сключи сделка с Брюксел по условията за \"развода\" между Великобритания и ЕС. Тази оценка представи наскоро в интервю по телевизия \"Скай нюз\" бившият министър за \"Брекзит\" Дейвид Дейвис. \nМеждувременно по Би би Си Тереза Мей заяви, че планира да остане \"в дългосрочен план\" и като лидер на управляващата Консервативна партия. \"Не съм само за сделката за \"Брекзит\"-а, посочи тя в кулоарите на годишната конференция на консерваторите в Бирмингам. Тя каза още, че подготвя ново предложение към ЕС за излизане от задънената улица в преговорите за \"Брекзит\"-а. Причината е, че \"планът, предложен от Европейския съюз, не е приемлив за нас\", обясни британският премиер. Мей уточни, че новото британско предложение ще касае по-конкретно въпроса за ирландската граница. \"Защото планът, който ЕС предлага, на практика оставя (британската провинция) Северна Ирландия в митническия съюз и прави така, че всъщност да има митническа граница в Ирландско море\", аргументира се тя. \nМеждувременно председателят на Еврокомисията Жан-Клод Юнкер настоя държавите от ЕС да постигнат съгласие до края на годината по подготвяните промени в мигрантските правилата от Дъблин. Пред Европейския парламент той посочи, че няма повече време за губене. Правилата от Дъблин уреждат въпроса с разпределението на мигрантите, пристигнали в ЕС. Според действащите разпоредби държавите, през които мигрантите са проникнали в ЕС, имат отговорността да оценят молбите им за закрила и да им предоставят убежище, ако чужденците отговарят на изискванията. \nЮнкер заяви, че ЕС напредва \"колебливо\" с действията по защитата на външните граници. ЕК предложи занапред да бъде възможно разполагането на граничари на ЕС по външните граници на общността дори и без съгласието на властите в съответната страна. Комисията предложи осигуряването на 11 милиарда евро бюджет за европейската гранична служба до 2025 година. ЕК предлага службата да разполага с 10 000 граничари.      \n \t\n", "date": "2018.10.03", "title": "Лондон приравнява гражданите от ЕС с другите мигранти  "}
{"url": "http://www.duma.bg/node/176274", "text": "През 1992 година Стенли Фримън Дръкънмилър заедно със своя партньор, приятел и колега Джордж Сорос извършиха най-успешната \"спекулативна атака\" на ХХ век. Според израза на финансовите медии този дует финансисти, ръководили фонда \"Куантум\", атакуваха Банката на Англия и за няколко дни спечелиха близо милиард лири от обезценяването на британската валута. По-късно пътят на Дръкънмилър, който обичал тишината и предпочитал винаги да е в сянка, и пътят на Сорос, който винаги е демонстрирал желанието си открито да се занимава със световна политика, рязко се разминали. И двамата спекуланти обаче се превърнаха в легенди във финансовия свят, защото успяха да унижат най-старата централна банка на Запада, пише РИА \"Новости\". \nНаскоро тайнственият и необщителен партньор на Сорос реши да даде първото за много години голямо интервю. От разговора се разбира, че той няма добри новини за световната икономика и има много лошо отношение към Доналд Тръмп. Най-важното в интервюто обаче е неочакваното признание на Дръкънмилър, че семената на новата глобална икономическа криза не само са посети, но скоро и ще поникнат. \"Ние взехме причините за миналата криза и ги утроихме\", признава Дръкънмилър. Той обаче не уточнява кого има предвид под \"ние\". \nВсъщност прочутият спекулант има готов списък на онези, които, според него, са виновни за бъдещата криза. Дръкънмилър е убеден, че за всичко са виновни именно политическите и монетарните власти на САЩ (за последните десет години) и никой друг. \nПозицията на американския милиардер е оформена не като предупреждение, а като присъда. Той обвинява американските политици и ръководителите на американския Федерален резерв, че те в известна степен са \"изопачили капитализма\", който не може нормално да работи при близо нулеви процентни ставки, и именно това изопачаване е направило следващата криза не просто неизбежна, но и далеч по-мащабна от тази през 2008-2009 години. \nМилиардерът подчертава, че опитите да се решат с помощта на нови кредити проблемите, предизвикани от старите дългове, са обречени на провал. Нещо повече - той заявява, че освен икономическите въпроси, той е разтревожен от екстремното ниво на социалното неравенство, предизвикано от американската икономическа политика. \"Най-голям ускорител на социалното неравенство стана програмата за количествено смекчаване (програмата на Федералния резерв, в рамките на която банките и банкерите бяха спасени от фалит за сметка на държавната хазна - бел. РИА \"Новости\"), тук няма какво да се спори\", смята Дръкънмилър. И веднага посочва втората причина за предстоящия социален взрив - интернет, \"който транслира информацията за разрива между нивата на живот\" на всички жители на планетата. Като пример милиардерът дава собственика на компанията \"Амазон\" Джеф Безос. \"През последните дни имаше десетки статии за това, че състоянието на Безос е над 150 милиарда долара. Как ще погледне на това обикновеният човек?!\" \nВъпреки че интервюто на Дръкънмилър е публикувано на сравнително слабо известната интерент телевизия \"Риал вижън\", тезата му се разпространи сред световните финансови медии със скоростта на горски пожар. \nПроблемът е в това, че все по-трудно става да се обявяват пророците на приближаващата криза за глупаци, фанатици и конспиролози. Когато за наближаващата криза и социален взрив говорят авторитетни финансисти, е хубаво да се вслушаме в думите им. Нещо повече, журналистите от агенция Блумбърг, които са анализирали интервюто на Дръкънмилър, подчертават, че той далеч не е първият, който обръща внимание на предстоящите трудности за глобалната икономика. През последните месеци едновременно няколко мними влиятелни личности на Уолстрийт се изказаха по темата и представиха не по-малко мрачни прогнози. \nКенет Корделе Грифин, милиардер и мениджър на гигантския хедж фонд Citadel Investment Group, наскоро предупреди, че прекалено големите дългове ще станат \"семена\" на бъдещото падение на икономиката. Citadel е компания, известна с участието си на всички финансови пазари и с колосалните си доходи. А под управлението на самия Грифин е капитал, равен на БВП на такива страни като Латвия или Парагвай. Такива големи играчи никога не правят непремислени изказвания, тъй като грешките, направени публично, влияят прекалено негативно на бизнеса им. \nПрез юни тази година към списъка на пророците на кризата се добави още един милиардер, финансист и математик Джефри Гъндлах, който е собственик на инвестиционния фонд DoubleLine Capital. Той смята, че отправна точка на следващата криза ще е прекалено големият дълг. Гъндлах обръща особено внимание на това, че дефицитът в американския бюджет и американският държавен дълг се увеличав на фона на увеличаващите се доларови лихвени проценти и всичко това може да доведе до \"фискални трудности\" за Вашингтон. \nБи било грешка обаче да се смята, че прогнозиране на кризата е прерогатив само за милиардерите финансисти. Предчувствието, че след \"кредитния банкет\" ще последва кризисен икономически махмурлук се появяват и в много финансови медии. \"Гответе се за следващата финансова криза\", с такова заглавие влиятелният \"Уолстрийт джърнъл\" зарадва читателите си на юбилея от банкрута на банката \"Лемън брадърс\", с който започна кризата през 2008-а. \"Начините за решаване на проблемите след 2008 г. натрупаха още повече дългове\", твърди колумнистът на най-влиятелното икономическо издание в САЩ. \nА освен това съществува категория участници на финансовите пазари, които не могат публично да говорят за приближаващи кризи, но които чисто служебно са длъжни да се готвят за тези кризи и да предприемат за защита от тях конкретни мерки. Това са централните банки и западните анализатори още сега отбелязват прекалено активното увеличаване на златните резерви на Русия, Китай, Индия и други страни. Дори полската Централна банка при положение, че страната не е заплашена от каквито и да било санкции от страна на САЩ и съпътстващите ги политически рискове, изведнъж започна да купува злато, за първи път от няколко десетилетия. \nПоложението малко напомня \"Титаник\": на палубата свири оркестърът и пътниците все още се веселят, въпреки че срещата с айсберга вече е неизбежна. В същото време най-прозорливите вече спускат на вода лодките и се бият за място в тях. Втората вълна на световната финансова криза болезнено ще удари всички. Но когато \"Титаникът\" на западната икономика се срещне с айсберга, руската лодка има всички шансове да е на безопасно разстояние, пише РИА \"Новости\". Държавният дълг на САЩ достигна нов рекорд от 21,5 трилиона долара, съобщи \"Уошингтън икзаминер\". Американската медия отбелязва, че в края на фискалната 2017 г. дългът е набъбнал до 20,25 трилиона долара. За една година дългът се е увеличил с 1,25 трилиона долара. \nПодчертава се, че за последните 11 месеца на настоящата фискална година държавните заеми са достигнали 895 милиарда долара - 222 милиарда долара повече в сравнение с година по-рано. \nПродължава да се увеличава и бюджетният дефицит. До 2020 г. той ще достигне 1 трилион долара.   \n \t\n", "date": "2018.10.03", "title": "Задава се три пъти по-мощна световна криза"}
{"url": "http://www.duma.bg/node/176331", "text": "Кметове предлагат Междуведомствената комисия за възстановяване и подпомагане към МС да създаде ефективен механизъм за финансирането на превантивните действия. Според тях за целта на общинско и областно трябва да се изготвят планове с критичните точки, за да може да се прецени какви средства са необходими. \"Всеки от нас знае къде са слабите места на населените места и кога има отделени средства за превенция. В кратък период от 5 години ще имаме видим ефект и няма да се стига до наводненията, които се случват след всеки по-голям дъжд\", заяви в радиоинтервю кметът на Садово Димитър Здравков от БСП, който участва в годишната среща на Националното сдружение на общините в Република България (НСОРБ). Той смята, че средствата за превантивна дейност могат да идват през републиканския бюджет. \"Както на общините се отпускат целево пари за капиталови разходи, така могат да се отпускат и за превантивна дейност. Междуведомствената комисия разполага с бюджет от 80 млн. годишно, който незнайно как се разпределя между общините\", подчерта Здравков. \nКметът на Садово даде пример с наводнение отпреди 4 години в общината, пари за което са били преведени след 3 години. \"Обръщал съм се към Министерството на финансите за помощ. Беше ми отговорено от тогавашния зам.-министър Кирил Ананиев, който сега е здравен министър, да изтегля кредит или да го финансирам със собствени пари. Май държавата за едни е мащеха, за други майка\", възмути се Здравков. Не е ясно как се разпределят парите от Междуведомствената комисия, потвърди и кметът на Чепеларе Славка Чакърова. \n    \n \t\n", "date": "2018.10.03", "title": "Кметове настояват за превенция на бедствията"}
{"url": "http://www.duma.bg/node/176332", "text": "Министерството на транспорта започва обществени обсъждания за въвеждането на мерки, които да подобрят пътната безопасност в страната, обяви вчера транспортният министър Росен Желязков. Започва разработването на нова стратегия за пътна безопасност, която е насочена за периода 2020-2030 г. Това стана ясно по време на конференция на тема \"Да работим заедно, за да направим пътищата си по-сигурни - подобрен модел за управление на пътната безопасност и добри практики\", организирана от МВР.  \nНовата стратегия ще наблегне на подготовката на шофьорите, инфраструктурата, състоянието на автомобилния парк и контрола. Системите на транспортното и вътрешното министерство ще бъдат свързани, за да се избегне възможността изпити за шофьори да бъдат вземани с фалшиви лични карти. Дори е възможно да бъдат купени специални коли за изпити, оборудвани с техника, която да показва поведението на всички. Промени ще има и в листовките, където теоретичните въпроси ще намалеят за сметка на видео казуси, които да тестват реакциите на кандидата. Обсъжда се и вариант за възстановяване на обучението и изпитите на полигон. \nОбмисля се да има стикери, които да показват кой автомобил колко замърсява въздуха. Във връзка с техническата изправност на автомобилите от министерството обмислят въвеждане на чип в стикерите за преминат технически преглед, който да позволява дистанционно четене на данните. За първи път се предвижда и въвеждане на регистрационен режим и контрол спрямо автосервизите, а те ще трябва да дават гаранция от 6 месеца за извършваните от тях ремонти. В напреднала фаза било и обсъждането на вариант за закупуване на специализирани автомобили, с които да се полагат изпитите за шофьорска правоспособност. \nОт думите на Желязков стана ясно, че МРРБ подготвя и наредба за поставяне на високи стандарти за качество при проектирането на пътната инфраструктура. При грешка на водача щетата трябва да бъде минимална или напълно предотвратена. Регионалното министерство работи и върху това да се улесни работата на проектантите и изпълнителите, с които пътищата да бъдат направени качествено. Другият основен приоритет пред МРРБ са по-строги правила за изпълнение на изискванията. \nСпоред статистика на МВР пък човешки грешки са причина за 96,5% от катастрофите в страната. От тях в 95% от случаите вината е на шофьорите, а в 1,5% - на пешеходците. По думите на вътрешния министър Младен Маринов около милион и двеста хиляди души загиват годишно на пътя. Ако не се предприемат мерки, до 2030 година това ще стане петата основна причина за смъртност в света, коментира Маринов.  \nОт Министерството на образованието и науката пък припомниха, че подготвят нова учебна програма, която цели да научи децата на пътна безопасност. Тя предвижда 56 часа в часа на класа и редица педагогически ситуации в детските градини.     \n \t\n", "date": "2018.10.03", "title": " Готвят нова стратегия за безопасни пътища  "}
{"url": "http://www.duma.bg/node/176333", "text": "Хората искат нов модел на управление, обобщи впечатленията си от проведените срещи с граждани при обсъждане на \"Визия за България\" пловдивският депутат Теодора Халачева. Миналата седмица заедно с нейни колеги от парламентарната група тя посети общините Аксаково, Белослав и село Катуница. \nХората поставят тревожни въпроси за доходите, споделят недоволството си от нивото на пенсиите, от състоянието на здравеопазването и липсата на демографска политика, обясни Халачева. По думите й критичните изказвания са доказателство, че досегашната политика и управленски решения са изчерпани. Нужни са дълбоки и качествени реформи във всяка сфера, подчерта тя.   \n \t\n", "date": "2018.10.03", "title": "Хората искат нов модел на управление"}
{"url": "http://www.duma.bg/node/176335", "text": "Поне със седмица Съветът за електронни медии отлага решението си по казуса за създаването на \"Българска свободна телевизия\", стана ясно на редовното заседание на регулатора вчера. Както ДУМА вече писа, БСП внесе документи за своя собствена телевизия. Амбицията на социалистите е новата медия да отговори на нуждата от свобода за изразяването на мнения, от обективна и достоверна информация. \nПричина за отлагането се оказа липсващ документ за задължения към НАП. Заради отсъствието на председателя на СЕМ срещата се ръководи от Иво Атанасов. За ДУМА той обясни, че в документацията за регистрация на медия не е разписано изискване за липсващия документ. Задълженията се появили след служебна проверка на СЕМ. Дългът може и да е незначителен, но тъй като съветът не е страна в отношенията между НАП и юридическото лице \"Българска свободна телевизия\", от Агенцията по приходите са отказали да дадат на регулатора информация за точното задължение на социалистите. БСП има седмица да представи липсващата информация и след това процедурата ще продължи. Ако представят по-рано данните, социалистите имат шанс да задвижат въпроса още на следващото редовно заседание на СЕМ идния вторник. \nМеждувременно регулаторът разгледа и данните от надзора за спазване разпоредбите на чл. 75, ал. 10 на ЗРТ, който касае силата на звука на търговски съобщения в тв програми. От януари до септември не са регистрирани съществени нарушения. Атанасов обясни, че дори има намаление на жалбите - от началото на годината СЕМ е сезиран само 11 пъти. Наблюдаваните медии са спазвали нивата на звука в рекламите, при БТВ обаче е регистриран по-силен шум при хашовете и сигнала с логото на медията. По-силният звук при обозначението за начало и край на рекламите обаче не е регулиран в закона и това няма да бъде санкционирано.     \n \t\n", "date": "2018.10.03", "title": "СЕМ отложи със седмица решението за телевизията на БСП"}
{"url": "http://www.duma.bg/node/176334", "text": "Народни представители от \"БСП за България\" днес ще обсъдят \"Визия за България\" с граждани в област Смолян. \nВ 11 ч. в читалището в гр. Неделино ще бъдат народните представители Станислав Владимиров, Цветан Топчиев, Никола Динков и Славчо Велков. \nВ 17 ч. в центъра на Рудозем ще се проведе дискусията с Атанас Костадинов, Димитър Данчев, Иван Ибришимов и Николай Иванов. \nВ 17,30 ч. в Културния дом жителите на Мадан ще се срещнат с Валери Жаблянов, Георги Търновалийски, Румен Георгиев и Чавдар Велинов. \nПо същото време в читалището в Златоград Визията ще бъде обсъдена с Георги Свиленски, Христо Проданов, доц. Георги Йорданов и Веска Ненчева. \nВ Девин проектът ще бъде представен от 17,30 ч. в СПА хотел \"Девин\" от проф. Светла Бъчварова, Георги Андреев, Георги Гьоков и Илиян Тимчев. \nПланетариумът в Смолян ще е домакин на дискусия, която започва от 18 ч. и е с участието на проф. Иво Христов, проф. Георги Михайлов, Дора Янкова, Денчо Бояджиев и Стоян Мирчев. \nВ 18 часа в читалището в с. Давидково, община Баните, в срещата ще присъстват Надя Клисурска, Васил Антонов, Милко Недялков и Манол Генов. \nОтново в 18 часа в хотел \"Сафи\" в Доспат Антон Кутев, Петър Витанов, проф. Анелия Клисарова и Пенчо Милков ще разкажат за основните акценти от Визията. \nПроектът ще бъде представен в Чепеларе от 18 ч. в хотел \"Белона\" от проф. Румен Гечев, Теодора Халачева, Николай Бошкилов и Богдан Боцев.   \n \t\n", "date": "2018.10.03", "title": "Днес представят \"Визия за България\" в Смолянско"}
{"url": "http://www.duma.bg/node/176337", "text": "Родителите на деца с увреждания отново излязоха на национален протест, за да изразят недоволството си от липсата на адекватни грижи. Те се събраха пред сградата на Народното събрание и в обичайните си черни тениски с надпис \"Системата ни убива\". Те недоволстват, че промените се бавят, а от понеделник гневът им е още по-голям заради последните поправки в готвения Закон за хората с увреждания.  \nМалко се пресилва твърдението, че законопроектът е осакатен или е претърпял радикална промяна, коментира вчера сутринта министърът на труда и социалната политика Бисер Петков. По думите му по препоръка на Министерството на финансите са отпаднали два фонда - Фонд заетост на хора с увреждания и мобилност и Фонд достъпна среда. Средства за тези дейности обаче били предвидени във финансовата обосновка на законопроекта. \nСпоред омбудсмана Мая Манолова в този си вид проектът връща реформата в изходна точка. По думите й отпадат от проекта фонд \"Мобилност и достъпна среда\" , \"Трудова заетост\" и \"Защитена заетост\". \nПремиерът Бойко Борисов пък вчера обяви, че в новия бюджет ще бъдат отделени 150 млн. лв. повече за социални дейности, с които пари ще се обезпечат трите нови закона - за хората с увреждания, за социалните услуги и за личната помощ. По думите му отпускането на допълнителните средства става възможно благодарение на добрата работа на приходните агенции, борбата с корупцията, контрабандата и с олигархията. \nПротестът бе подкрепен от народни представители и общински съветници от БСП, които също се включиха в него.     \n \t\n", "date": "2018.10.03", "title": " Родителите на деца с увреждания отново протестираха"}
{"url": "http://www.duma.bg/node/176338", "text": "Страната да се раздели на четири региона, без да се определят административни центрове. Това предвиждат подготвяни от регионалното министерство законови промени, съобщи ресорният министър Петя Аврамова на форум с представители на общините в Албена. Предвижда се регионите да са Дунавски, Черноморски, Югозападен и Тракийско-Родопски. Идеята е да няма един административен център на региона, а да се определят градове, в които да се осъществяват функции по планиране, програмиране, ресурсно осигуряване, наблюдение и оценка на регионалното развитие. \nНуждата от прерайониране на страната се появи, след като Северозападна България - най-бедният регион в ЕС, вече не отговаря на критериите за еврофинансиране за новия програмен период заради обезлюдяването. \n\"Трябва да се промени подходът и да се опитаме да мислим малко по-глобално, да мислим за регион и проблемите, и развитието на региона. Вече всички са мобилни и при едни добри пътища в даден регион можем да планираме дейности, които да доведат до неговото икономическо развитие и то да се планира по-добре\", обърна се министърът към кметовете. \nПредлага се въвеждане на двустепенен модел на управление на регионални съвети за развитие в регионите, който ще включва управленски и експертно-технически състав, поясни Аврамова. Те ще имат по-широки правомощия.   \n \t\n", "date": "2018.10.03", "title": " Разделят страната на четири района"}
