{"url": "https://duma.bg/shitvat-ni-istoriyata-n200374", "text": "Българската дипломация разравя гробовете на историческата ни памет и вади оттам тленните останки на националната идентичност, за да ги шитне на чужди интереси. Националното предателство се извършва от управляващата клика и от външната министърка Екатерина Захариева,  , подкрепяща началото на преговорите на ЕС за присъединяване на Северна Македония. Декларацията е съвместна и бе подписана от колегите й от Гърция, Румъния и Хърватия, но това не може да се приеме като смекчаващо вината обстоятелство. Министърката си сложила подписа буквално седмица, след като стана ясно, че комисията София-Скопие по изясняване на спорните исторически въпроси буксува по вина на македонската страна. Европейската интеграция на Скопие не може да е за сметка на националната ни история и на българската идентичност, каза по този повод президентът Румен Радев.  Но подписът на Е.З. фигурира под декларацията. Страната ни намигна на Скопие, че е готова да си затвори очите за спорните въпроси. И така се оказа с министър на чуждите, а не на българските работи. Само че така управляващата ни клика шитва на \"евроценностите\" костите на 200-хилядите българи, загинали в Балканската и Първата световна война. Така тя сглобява втори Ньой - не на територии, но на история и национална памет.", "date": "2019.09.27", "title": "Шитват ни  историята"}
{"url": "https://duma.bg/deloto-sreshtu-polfriyman-e-na-23-oktomvri-zasega-ostava-v-balgariya-n200367", "text": "Делото срещу Джок Полфрийман е насрочено за 23 октомври от 9 часа. Съдия Жанина Начева е докладчик, в състава влизат още Бисер Троянов и Надежда Трифонова. Полфрийман остава в бежанския център в Бусманци до окончателното решение на съда, съобщи вътрешният зам.-министър Стефан Балабанов. Софийският градски съд вчера отново изпрати на ВКС делото, след като по-рано Касационният съд го върна заради документални пропуски. Припомняме, че решението за предсрочното освобождаване на австралиеца предизвика обществено недоволство и протести, а главният прокурор Сотир Цацаров поиска ВКС да преразгледа делото.  Зам.-министърът на правосъдието Николай Проданов заяви, че дори при напускането на затвора Полфрийман се е държал агресивно, което потвърждавало и поведението му като затворник. Междувременно правосъдният министър Данаил Кирилов обяви, че е готов с конкретни предложения за изменения в закона срещу предсрочното освобождаване на осъдените за убийство, както настояха близките на Андрей Монов. Снощи приятели и семейството на убития младеж се събраха на протест срещу пускането на Полфрийман на свобода.", "date": "2019.09.27", "title": "Делото срещу Полфрийман е на 23 октомври, засега остава в България"}
{"url": "https://duma.bg/v-ispaniya-chelsi-dava-300-mln-evro-za-neymar-n200413", "text": "Неймар не успя да се завърне в Барселона, но бразилецът не е променил решението си и ще се опита да напусне Пари Сен Жермен и следващото лято. Този път обаче посоката може да е Англия. Според испанското издание El Desmarque Челси подготвя изключително примамлива оферта за бразилската звезда. От \"Стамфорд Бридж\" са приготвили 300 млн. евро за нападателя. Самият той пък ще бъде изкушаван с годишна заплата от 42 млн. евро, която ще го превърне в най-скъпоплатения футболист в света. Преди началото на настоящия сезон от Неймар се интересуваше не само Барса. Реал Мадрид и Ювентус също следяха ситуацията около него, но не бяха готови да извадят исканата от Пари Сен Жермен сума. Челси в момента не може да прави трансфери заради наказание от ФИФА, но забраната ще отпадне следващото лято и клубът ще разполага с голям бюджет за нови попълнения.  В същото време ПСЖ смята да предложи нов договор на прехваления бразилец. ", "date": "2019.09.27", "title": "В Испания: Челси дава 300 млн. евро за Неймар"}
{"url": "https://duma.bg/oshte-umuvat-koy-da-plashta-parvite-3-dni-bolnichni-n200366", "text": "Дебатът кой да плаща първите 3 дни болнични продължава, но поне засега НОИ няма да ги плаща. Това стана ясно след вчерашното заседание на Националния съвет за тристранно сътрудничество, на което бе разгледано и предложението на \"Воля\" работодателите да не плащат първите 3 дни болнични, а отговорността да бъде прехвърлена на НОИ. Ако това стане, дефицитът на фонд \"Общо заболяване и майчинство\", който и в момента не е малък, ще се увеличи с 200 млн. лв. годишно, аргументират се от Министерството на финансите. По данни на НОИ в момента дефицитът на този фонд е 159 млн. лв., каза Ваня Григорова от КТ \"Подкрепа\". Според нея увеличаването на този дефицит ще рефлектира върху хората, защото ще трябва да се компенсира с трансфери от държавния бюджет, което ще означава увеличение или на данъците, или на осигуровките. За по-добър контрол настояват от КНСБ. Представителката на синдиката Асия Гонева бе категорична, че увеличаването на броя на болничните не означава непременно, че има ръст на фалшивите. От КРИБ подкрепят предложението на вносителите, от АИКБ отново предлагат да се въведе период на изчакване за плащането от 1 до 3 дни, а от БСК искат по-прецизна информация за заболяванията, за които са издадени болничните листове. Омбудсманът Диана Ковачева смята за неприемливо първите 3 дни да бъдат за сметка на работещите. Тристранният съвет разгледа и предложението на БСП за промени в Закона за данъците на физическите лица, според което работещите родители на деца да получават данъчни облекчения - 600 лв. за едно дете, 1200 лв. - за две и 1800 лв. за три. Аргументът на МФ против предложението е, че за осъществяването му ще са необходими 382 млн. лв. от бюджета.", "date": "2019.09.27", "title": "Още умуват кой да плаща първите 3 дни болнични"}
{"url": "https://duma.bg/vdignaha-zaplatite-na-sestrite-v-karlovo-za-da-ne-napusnat-n200365", "text": "Средно по 100 лв. увеличение на заплатите ще получат медицинските сестри в Карлово, обяви директорът на местната болница д-р Христо Пелев. Промяната ще е от 1 октомври, оттогава сестрите ще получават и ДМС при интензивна работа. Увеличението идва след медийния отзвук, провокиран от заплахата детското отделение в Карлово да бъде закрито. На 13 септември шестте медицински сестри и тримата лекари подадоха едномесечни предизвестия за напускане. \"Веднага събрах на спешна среща всички медицински сестри, лекарите, кмета и председателя на ОбС, за да решим проблема. Обещах, че от 1 октомври ще увелича заплатите на сестрите. Лекарите се съгласиха да изчакат до декември, когато ще бъде подписан новият Национален рамков договор\", допълни директорът на карловската болница. 21 сестри от реанимационно отделение на \"Токуда\" също са подали оставки, обяви една от организаторките на масовите протести на медицински специалисти Мая Илиева. По неофициална информация в късния следобед предизвестията са оттеглени.  Министърът на здравеопазването Кирил Ананиев окачестви като притеснителна информацията за колективни оставки на медицински сестри. Той обяви, че в близките дни ще се срещне с ръководствата на лечебните заведения. До края на месеца ще получим информация за увеличението на възнагражденията в болниците, тъй като увеличението е от 1 юли, отчетите се правят август и данните идват през септември, заяви той. Припомняме, че властта обеща ръст на възнагражденията на медицинските сестри след поредица от протести.", "date": "2019.09.27", "title": "Вдигнаха заплатите на сестрите в Карлово, за да не напуснат"}
{"url": "https://duma.bg/unishtozhitelen-doklad-na-ek-za-obrazovanieto-u-nas-n200372", "text": "В остър доклад Европейската комисия се възмущава от малкото държавни средства, отделяни за образование у нас. Документът посочва и все по-застаряващите учители и изтъква като причина за това ниските заплати, недостатъчните възможности за професионално развитие и влошаването на дисциплината в час. Въпреки че публичните разходи за образование се увеличават, системата продължава да бъде недостатъчно финансирана, пише в документа, който призовава за модернизация на образователната инфраструктура. В него се посочва, че училищата в по-бедните общини са в \"особено неблагоприятно положение\", а отоплението през зимата там е предизвикателство.  От Брюксел алармират за ниския престиж на преподавателската дейност, застаряващите учители и лошите условия за обучение. Според ЕК демографските тенденции и увеличаващият се недостиг на умения изискват България да инвестира повече в квалификацията на своята работна сила. В доклада се изтъква, че само 60% от завършилите програми за обучение на преподаватели упражняват професията. Ниските заплати са основният фактор, който възпира младите хора в България да изберат преподавателската професия, пише там. Други причини са непривлекателните условия на работа, намерили отражение в недостатъчните възможности за професионално развитие или във влошаването на дисциплината в час. ЕК констатира, че преподавателската професия у нас е феминизирана - едва 17% от учителите са мъже при 28% средно за ЕС. Само 17,7% от учителите смятат, че обществото цени професията им. Половината от преподавателите са над 50-годишни и до 10 години ще достигнат пенсионна възраст, а 10% вече ще са над 60-годишни. Очертава се недостиг на учители, който ще се задълбочи, предупреждават от Брюксел. Въпреки че публичните разходи за образование се увеличават, системата продължава да бъде недостатъчно финансирана, констатират от ЕК. В документа има призив за модернизация на образователната инфраструктура, отчетено е, че в по-бедните общини училищата са в \"особено неблагоприятно положение\". В тях често липсват основни съоръжения или оборудване, няма лаборатории или спортни съоръжения, а отоплението през зимата е предизвикателство. Докладът отбелязва, че мрежата на детските градини и яслите също не е достатъчно развита. \"Участието в образованието и грижите в ранна детска възраст продължава да бъде слабо, което възпрепятства ранното придобиване на познавателни и социално-емоционални умения. Преждевременното напускане на училище продължава да бъде проблем, през 2018 г. делът е 12,7%, което все още надвишава националната цел по стратегията \"Европа 2020\" от 11% и средната стойност за ЕС от 10,6%. От 2010 г. насам не е отбелязан съществен напредък, като делът на напусналите училище варира около 12-14%. Проблемът преобладава сред ромите и в селата\", отчитат евроекспертите.", "date": "2019.09.27", "title": "Унищожителен доклад на ЕК за образованието у нас"}
{"url": "https://duma.bg/obeshtanite-ot-borisov-investitsii-ne-se-sluchiha-n200362", "text": "Обещаните от премиера Бойко Борисов големи чужди инвестиции у нас няма да се случат. Вчера стана известно, че \"Фолксваген\" преговаря единствено с Турция, а за обещаните от него вложения от Корея за 1,5 млрд. долара корейците мълчат.  Рекламираната от Борисов евентуална южнокорейска инвестиция е за производството на батерии на електромобили, което е сред най-замърсяващите околната среда производства. Това стана ясно вчера след негова срещата с корейския му колега Ли Нак-йон. Според Борисов по отношение на разговорите за инвестиции в сферата на производството на батерии за електрически автомобили, сме много близо до развитие на процеса. \"Но тъй като касае частни компании - надявам се на цялата политическа подкрепа на нашите колеги от правителството в Корея, както и на автомобилната промишленост\", е казал Борисов. От корейска страна обаче не коментират тази тема. По-рано тази седмица при посещението си в развойния център на компанията \"Хюндай\" той обясни, че имало дадена оферта на корейците и се чакало решение. Според него България била известна със заводите си в автомобилостроенето. Междувременно стана известно, че плановете на германския автомобилен концерн \"Фолксваген\" за новата му фабрика в Източна Европа стават все по-конкретни. \"В момента сме в заключителни преговори с Турция\", е заявил производственият директор на марката VW Андреас Тостман в четвъртък в Берлин пред репортери. Той смята, че разговорите ще приключат след около две седмици - може би дори по-рано\". В момента става въпрос за \"окончателния дизайн на договора\" и за това \"споразумението да е готово за подпис\". На въпрос дали все още преговарят с други партньори, Тостман заявява, че в момента компанията е съсредоточена върху финализирането на договора с Турция, пише германският Handelsblatt. Според източниците заводът ще произвежда вероятно 300 000 автомобила годишно за износ в Източна Европа. В завода в Маниса, близо до Измир, се очаква да работят около 4000 души. Строителството може да започне в края на 2020 година, а производството през 2022 година според източниците. Стана известно, че сръбският президент Александър Вучич е разговарял с германския канцлер Ангела Меркел в кулоарите на 74-ото Общо събрание на ООН в Ню Йорк. Пред нея той изразил \"огорчението\" си от това, че германският автомобилен концерн \"Фолксваген\" е предпочел да построи завод в Турция, а Меркел е отбелязала, че и българският премиер Бойко Борисов също се оплаква от това, пише белградският ежедневник \"Политика\", цитиран от \"Фокус\". ", "date": "2019.09.27", "title": "Обещаните от Борисов инвестиции не се случиха "}
{"url": "https://duma.bg/vitseprezidentat-es-nyama-adekvatna-politika-za-migratsiyata-n200370", "text": "Политиката на ЕС за разрешаване на кризата с миграцията не е достатъчно адекватна, категорична бе Илияна Йотова на конференцията \"Има ли ЕС потенциал да бъде самостоятелен глобален играч?\". Дискусията в София се организира от Института за икономика и международни отношения и фондация \"Фридрих Еберт\" и в нея се включиха експерти, дипломати и международници. Йотова посочи, че приключилият мандат на ЕК е минал с почти никаква промяна в политиките. \"Не намериха смелост да променят Дъблинското споразумение, не намериха достатъчно смелост да приемат целия пакет за политиката за убежище. Бих направила прогноза, че и намеренията, които има в тази посока, и политиките, които са заложени, определено не са в посока на интересите на страните от външните граници на ЕС, каквато е и България, специално за приемането на мигрантите и за първата страна на приемане\", критична бе Йотова. Вицепрезидентът изтъкна, че притокът на бежанци към Гърция отново се е увеличил с 32% спрямо 2018 г. Това рефлектира и върху българо-гръцката граница и ако някой смята, че сериозната вълна на мигрантските потоци е преминала, би трябвало да гледа доста наивно на нещата, коментира тя. Йотова отбеляза, че все още нерешен остава казусът \"Шенген\". Като тревожно тя отбеляза и намерението на част от държавите в ЕС за преразглеждане на Шенгенското пространство, за частично връщане на контрола по границите, разбира се, в контекста на цялостното укрепване на външните граници на ЕС и засилване на позициите на Фронтекс. Вицепрезидентът постави на обсъждане и въпроса за общата европейска отбрана. Според нея лидери в този дебат са отново Франция и Германия, а другите страни членки липсват. Йотова определи все по-често проявяващите се вътрешни разделения като потенциална заплаха за ЕС, с оглед рисковете пред бъдещото му развитие като единна общност. \"Необходимо е Европа да преодолее различията между Севера и Юга, между Изтока и Запада. Европа ще остане твърде малка, ако се дели\", заяви тя. \"Нямаме наша собствена външнополитическа стратегия. Ние преди всичко сме потребител, а не генератор на идеи за външната политика на ЕС\", коментира заместник-председателят на Народното събрание Кристиан Вигенин.", "date": "2019.09.27", "title": "Вицепрезидентът:  ЕС няма адекватна политика за миграцията"}
{"url": "https://duma.bg/kratki-novini-n200350", "text": "Комисията по правни въпроси към Европарламента отхвърли кандидатурите за еврокомисари на Румъния и Унгария заради потенциален конфликт на интереси. Румънката Рована Плумб (ПЕС), която трябваше да поеме ресор \"ТранспортУ, не е декларирала два изтеглени заема на стойност близо 1 млн. евро. Унгарецът Ласло Трочани, комуто трябваше да бъде поверен ресорът \"Съседство и разширяване\", има проблеми с юридическа кантора, която е основал през 1991 г. Председателката на Еврокомисията Уркула фон дер Лайен ще трябва спешно да търси нови кандидатури, защото ЕК трябва да заработи на 1 ноември.  Съгласно голямо социологическо проучване в Турция 74,9% от анкетираните одобряват закупуването на руската система за ПВО С-400. Мнозина от тях смятат Русия за приятел, докато 94,5% определиха САЩ за враг на родината си. В анкетата, извършена през август 2019 г. в 26 провинции, са участвали 1721 жители. На 86-годишна възраст почина бившият френски президент Жак Ширак. Той бе държавен глава на Франция между 1995 и 2007 година, а след това беше пожизнен член на Конституционния съвет. На два пъти оглавяваше правителството - през 1974-1976 г. и 1986-1988 г. През 1977-1995 г. бе кмет на Париж. В началото на кариерата си той се бе присъединил към комунистите, но после стана голист. Като президент се придържаше към концепцията за значителна роля на държавата в икономиката, включително за инвестициите. В жилището на бившия кмет на китайския град Гуанджоу при обиск полицията е открила 13,5 тона златни слитъц. В подземно скривалище на къщата е намерена голяма сума пари. 57-годишният мъж притежавал и луксозни имоти. Бившият кмет е застрашен от смъртна присъда    Саудитският престолонаследник обяви, че носи отговорност за убийството на журналиста Джамал Кашоги миналата година от саудитски агенти. Принц Мохамед бин Салман призна това в документален филм на PBS, който ще бъде излъчен следващата седмица по повод една година от смъртта на Кашоги. \"Случи се под моя надзор. Поемам цялата отговорност, защото се случи под моя надзор\", каза принцът.  Земетресение с магнитуд 5,7 разтресе Западна Турция ранния следобед в четвъртък, епицентърът бе в Мраморно море на 66 километра западно от Истанбул. Дълбочината му бе 7 километра. Усетено бе в Югоизточна България. Не се съобщава за жертви и ранени хора, както и за сериозни материални щети. Много хора са излезли по улиците в Истанбул. ", "date": "2019.09.27", "title": "Кратки новини"}
{"url": "https://duma.bg/predizbornata-kampaniya-zapochna-n200368", "text": "Предизборната кампания официално започва от днес. До 30 септември, когато секционните избирателни комисии ще бъдат назначени, ЦИК ще е готова с методическите указания за работата им. Говорителят на ЦИК Александър Андреев обясни, че право да гласуват на местните избори на 27 октомври имат 6 227 901 избиратели. \"Кандидатите за кмет на кметства с население над 350 жители са 1968, което е по-малко от 2015 г. Кандидатите за общински съветници са 29 515. Кандидатите за кмет на общини - 1254, кмет на кметства - 5059. Кандидатите за кмет на райони - 460\", добави той. Общо кандидатите са 36 288. 19 са кандидатурите за кмет на Столичната община, а 14 се борят за Пловдив. В 397 кметства има само по един кандидат за градоначалник. В градовете с районно деление София, Пловдив и Варна ще има 4 бюлетини - за общински съветници, за кмет на община, кметове на райони и кметове на кметства. Спешни промени в Закона за местното самоуправление и местната администрация ще гледа парламентът днес, внесени от депутати на ГЕРБ, ОП и ДПС. Те предвиждат в 290 000 населени места с население под 350 души, където не се избират пряко кметове, да могат да се назначават кметски наместници, а до назначаването им от новите кметове на общини след изборите функцията да се изпълнява от избрания преди това кмет. Заради изборите депутатите излизат в почивка между 16 и 25 октомври включително.", "date": "2019.09.27", "title": "Предизборната кампания започна"}
{"url": "https://duma.bg/s-protsedurni-hvatki-neno-dimov-otlozhi-deloto-za-pirin-koeto-sam-zavede-n200369", "text": "Планираното за вчера последно заседание на съда по процеса за липсата на екологична оценка и оценка за съвместимост на проекта за нов план за управление на Националния парк \"Пирин\" беше отложено. Оказа се, че министърът на околната среда Нено Димов, по чиято жалба бе заведено делото, е предприел процедурни ходове, за да не може то да се гледа. Той е оттеглил пълномощните на тримата юрисконсулти по делото и е издал заповед за отпуск на четвъртия юрист, с който ведомството разполага. Накрая Димов е представил болничен лист с дати от 26 до 27 септември, според който не може да се яви на делото заради стомашно разстройство. След като стана ясно, че делото се отлага, част от присъстващите на заседанието на ВАС занесоха в министерството на околната среда активен въглен и тоалетна хартия за Димов. Сред тях бяха представители на обжалвалите и спечелили досегашните дела за нуждата от екооценка на плана за националния парк, както и граждани, настояващи казусът да бъде решен и организирали се за присъствие във фейсбук. Припомняме, че жалбата на Нено Димов беше депозирана срещу последното отсъждане на ВАС по казуса от март. Тогава съдът постанови за пореден път, че планът за управление на Националния парк \"Пирин\" може да се актуализира само след екооценка.", "date": "2019.09.27", "title": "С процедурни хватки Нено Димов отложи делото за Пирин, което сам заведе"}
{"url": "https://duma.bg/belgrad-pravi-mini-shengen-s-tirana-n200351", "text": "Сърбия, Албания и Северна Македония ще подпишат споразумение за създаването на балкански мини Шенген. Новината бе оповестена от сръбския президент Александър Вучич в Ню Йорк, където той участва в редовната годишна сесия на Общото събрание на ООН. Това съобщи прищинския в. \"Коха диторе\". Вучич поясни пред сръбските медии, че се е срещнал с албанския премиер Еди Рама и с премиера на Северна Македония Зоран Заев. Съгласно думите му, лидерите са обсъдили премахването на бариерите пред бизнеса и улесняване на движението на хора и услуги. На официалната интернет страница на сръбския президент липсва информация за провеждането на подобна среща. Такава не е публикувана и на сайта на албанския премиер, подчертават от редакцията. Но Вучич бе категоричен пред медиите, че е било обсъдено създаването на мини Шенген на Балканите, който ще включва Сърбия, Албания и Северна Македония.", "date": "2019.09.27", "title": "Белград прави  мини Шенген с Тирана"}
{"url": "https://duma.bg/sofiya-podkrepya-skopie-i-tirana-za-es-n200353", "text": "Потвърждаваме нашата силна подкрепа за надеждна перспектива за присъединяване на страните от Западните Балкани и за тяхното бъдеще в ЕС. Това стана ясно от обща декларация, подписана от външните министри на България, Хърватия, Гърция и Румъния, подписана в Ню Йорк. Те заявяват, че разширяването на ЕС е взаимоизгоден процес както за ЕС, така и за страните от Западните Балкани, и представлява стратегическа инвестиция в сигурността, стабилността и просперитета на Европа. Според тях за ЕС е от първостепенно значение да осигури цялостния напредък на региона, основан на индивидуалните заслуги и изпълнението на стриктни, но справедливи условия. В декларацията външните министри потвърждават подкрепата си за започване на преговори за присъединяване с Албания и Република Северна Македония при спазване на утвърдените условия, по-специално тези за добросъседските отношения. Те са на мнение, че започването на преговорите за присъединяване ще даде възможност на тези две държави да се съсредоточат повече върху необходимите реформи, докато в същото време ЕС ще може да следи отблизо техния напредък по изпълнението на установените условия и критерии, включително изпълнението на двустранни договори, благоприятстващи добросъседството в региона като Договора за приятелство, добросъседство и сътрудничество между България и Република Северна Македония и Преспанското споразумение между Гърция и Република Северна Македония. \"ДУМА\" припомня, че миналата седмица председателят на смесената комисия по исторически и образователни въпроси между България и Северна Македония проф. Ангел Димитров заяви пред БНР, че неговите македонски колеги \"се придържат към едни постулати на интерпретация, която е идеологически мотивирана и толкова упорито се опитват да защитават тези позиции, че нещата започват да приличат на изразяване на една негативна енергия\". По-късно и президентът Румен Радев изрази безпокойство от работата на комисията. Той заяви още, че не приема интеграцията на Република Северна Македония в ЕС да бъде за сметка на употребата на българската история, език и идентичност като разменна монета, а ако проблемите не бъдат преодолени, правителството трябва да преосмисли безусловната си подкрепа за Скопие по пътя му към ЕС. С вчерашната декларация обаче България дава зелена светлина, без спорните въпроси между двете страни да бъдат разрешени.", "date": "2019.09.27", "title": "София подкрепя Скопие и Тирана за ЕС"}
{"url": "https://duma.bg/po-visoki-sanktsii-za-izkupuvane-na-tyutyun-bez-dogovor-n200358", "text": "Депутатите одобриха на първо четене промените в Закона за тютюна, тютюневите и свързаните с тях изделия, имащи за цел да намалят административната тежест в сектора. Новите текстове привеждат националното законодателство в съответствие с правото на Европейския съюз, регламентиращо производството, представянето и продажбата на тютюневи изделия. Данните и информацията за тютюневите изделия вече ще се представят само от производителите и вносителите, като отпада необходимостта информация да предоставят лицата, които въвеждат на територията на страната подобни изделия от друга държава членка на Европейския съюз. Всички данни и информация вече ще се предоставят чрез Общия електронен портал на Европейския съюз. В тази връзка се прецизират правомощията на Института по тютюна и тютюневите изделия, който към момента е отговорен за тяхното съхранение и за осигуряването на достъп до тях на Европейската комисия и на другите държави от ЕС. Предвидено е от 1 април 2020 г. разрешенията за изкупуване на суров тютюн от безсрочни да станат със срок от 4 години. Завишават се и санкциите за тези, които изкупуват суров тютюн без валидно разрешение и сключен договор с тютюнопроизводител. По тежки наказания ще има и за непредоставилите на съответната комисия по тютюна изискуемата информация. Предвижда се санкцията да е не по-малко от 30 на сто от стойността на тютюна, а самият тютюн да се отнема в полза на държавата.", "date": "2019.09.27", "title": "По-високи санкции за изкупуване на тютюн без договор"}
{"url": "https://duma.bg/apsk-i-bai-vse-pak-se-slivat-n200355", "text": "Агенцията за приватизация и следприватизационен контрол се преименува на Агенция за публичните предприятия и инвестициите, а в нея ще се влее Българската агенция за инвестиции. Всички висящи дела към датата на влизането на закона в сила ще се продължават от Агенцията за публичните предприятия и инвестиции. Това предвиждат текстове от закона за публичните предприятия, приети от парламента на второ чете. Както е известно, новият закон се появи през пролетта, но после идеята за обединяването на двете държавни агенции бе отхвърлена. Сега тя отново се появи на бял свят. Според приетите текстове правителството ще упражнява правата на държавата в публичните предприятия и ще може да делегира тези права на министрите. На тях ще могат да бъдат възлагани задължения за извършване на обществена услуга. В обхвата на понятието публично предприятие парламентът включи търговските дружества с над 50% държавно или общинско участие в капитала си или в които държавата или общината по друг начин упражнява доминиращо влияние. Няма да могат да се създават държавни предприятия, ако се предвижда те да извършват предимно стопанска дейност, която би могла да се осъществява от частен оператор с цел печалба, приеха депутатите. Въпреки че подкрепиха повечето от промените, от БСП изразиха резерви по отношение на Българската банка за развитие да бъде изведена от този закон. На търговски дружества с повече от 50% държавно или общинско участие в капитала се забранява извършването на разпоредителни сделки с дълготрайни активи, приеха още депутатите.", "date": "2019.09.27", "title": "АПСК и БАИ все пак се сливат"}
{"url": "https://duma.bg/proektat-za-boynite-korabi-zabuksuva-n200363", "text": "Най-вероятно до края на годината договор няма да има, стана ясно от думите на заместник-министъра на отбраната Анатолий Величков. Той докладва за изпълнението на военния бюджет в Комисията по отбрана. Народният представител вицеадмирал от запаса Пламен Манушев изрази учудване, че обещанието на министъра на отбраната Красимир Каракачанов за подписването на договор по актуализирания проект за инвестиционен разход \"Придобиване на многофункционален модулен патрулен кораб за ВМС\" няма да се изпълни до края на годината.  Зам.-министърът твърди, че междуведомствената група е препоръчала да се подобрят офертите на тримата участници. Времето за подписване на договора за двата кораба зависи от скоростта на реакцията на фирмите, които участват в реализирането на проекта, уточни той. Манушев прогнозира, че отлагането за следващата година не е добро решение. Флотът отново не е приоритет за Министерството на отбраната, подчерта той.  Средства за тази година както за корабите, така и за бойните машини на пехотата няма, каза още заместник-министър Величков. Според средносрочната бюджетна прогноза те са планирани за 2020-2025 г. До края на годината ще бъдат закупени два кораба минни ловци втора ръка от същия клас, като \"Цибър\", който е на въоръжение във флота. Предвидените разходи са за 7,2 млн. лв. заедно с транспорта, плюс агрегати и допълнително оборудване.", "date": "2019.09.27", "title": "Проектът за бойните кораби забуксува"}
{"url": "https://duma.bg/impiychmantat-sreshtu-tramp-sabra-mnozinstvo-n200352", "text": "Мнозинството в Камарата на представителите на САЩ ще подкрепи импийчмънта срещу президента Доналд Тръмп, съобщиха \"Вашингтон пост\" и \"Политико\". Към сряда вечерта 218 конгресмени от 435-местната камара са заявили подкрепа за задействане на процедурата - 217 законодатели от Демократическата партия и независимият конгресмен Джъстин Еймъш. Процедурата по отстраняване от длъжност на президента бе задействана, след като Тръмп е притискал президента на Украйна Владимир Зеленски да разследва семейството на Байдън. Това личи и от публикувана стенограмата на телефонния разговор Тръмп-Зеленски, състоял се този юли.   Тръмп е призовал Зеленски да се свърже с личния му адвокат Рудолф Джулиани и с главния прокурор Уилям Бар, за да започне разследване за корупция, свързано с бившия вицепрезидент Джо Байдън. Той е основен конкурент на Тръмп за президентските избори догодина. \"Има много да говорим за сина на Байдън, че Джо Байдън е спрял разследване, и много хора искат да разберат за това. Така че каквото и да направиш с главния прокурор, ще бъде страхотно\", казал Тръмп на Зеленски. ", "date": "2019.09.27", "title": "Импийчмънтът срещу Тръмп  събра мнозинство"}
{"url": "https://duma.bg/nobelistat-stiglits-ne-ochakva-kriza-a-poreditsa-ot-faliti-n200359", "text": "Макар към днешна дата да не прогнозира икономически катаклизъм, подобен на настъпилия през 2008 година, носителят на Нобелова награда за икономика Джозуеф Стиглиц заяви в интервю за Франс прес, че ни очаква поредица от фалити. Американският икономист, който е във Франция по повод публикуването тази седмица на книгата му \"Народ, власт и печалби\", каза, че не прогнозира криза. В интервюто Стиглиц заявява, че е \"обезпокоен\" от неотдавнашните инжектирания на десетки милиарди долари от Управлението за федерален резерв (УФР) на САЩ на американския междубанков пазар. В момента той наблюдава \"значително забавяне на растежа, което ще доведе до определен брой фалити\", загатвайки за неотдавнашния фалит на британския туроператор Томас Кук (Thomas Cook). \"Не е задължително лошото управление на една компания да се отразява на растежа, но при забавяне на икономиката компаниите фалират\", констатира Стиглиц. Той очаква и други компании да поемат по същия път, без обаче това да доведе до финансов катаклизъм, подобен на кризата от 2008 година.", "date": "2019.09.27", "title": "Нобелистът Стиглиц не очаква криза, а поредица от фалити"}
{"url": "https://duma.bg/izbraha-kristalina-georgieva-za-direktor-na-mvf-n200354", "text": "МВФ официално обяви, че Кристалина Георгиева е избрана за управляващ директор. Ройтерс съобщи, че тя се е представила отлично по време на интервюто и успяла да убеди висшия мениджмънт, че може да поеме управлението на фонда. Българската стана първата жена шеф на МВФ от страна с развиваща се икономика. Постът не означава, че страната ни ще има неограничен достъп до външно финансиране. Георгиева ще бъде 12-ият управляващ директор на МВФ от създаването на организацията след Втората световна война. \"За мен е голяма чест да съм избрана за следващ управляващ директор на Международния валутен фонд (МВФ)\", се казва в изявление на Георгиева, разпространено от фонда. \"Световният икономически растеж продължава да разочарова, търговските напрежения се запазват, а дълговото бреме е на исторически високи нива. В тази обстановка незабавният ми приоритет за МВФ е да се помогне на членовете да минимизират риска от кризи и да са готови да се справят с икономически спадове\", казва Георгиева. Тя поема официално поста на 1 октомври. МВФ е международната организация, която се грижи за управлението на световната финансова система, като наблюдава валутните курсове, платежните баланси, предлага техническо и финансово сътрудничество на своите членове и търси рисковете в глобалната икономика.", "date": "2019.09.27", "title": " Избраха Кристалина Георгиева за директор на МВФ"}
{"url": "https://duma.bg/masovi-sakrashteniya-v-bivshiya-mashinostroitelen-gigant-kray-radomir-n200356", "text": "Масови съкращения започват в три предприятия, работещи на територията на бившия машиностроителен гигант в радомирското село Червена могила. Ще бъдат освободени от 1 октомври 105 работници и служители от Леяро-ковашкия машиностроителен комплекс, \"Метал трейд 666\" ЕООД и \"ВМВ - Метал\" ЕООД. Леяро-ковашкият комплекс е основна добивна мощност на площадката на бившия \"завод за заводи\". По данни от Бюрото по труда от общо 43 работещи в предприятието ще бъдат освободени 35 човека. \"Метал трейд 666\" ще запази 15 от своите 35 работници и служители. \"ВМВ-Метал\"ЕООД е с регистрация в Ихтиман, но има участък и в индустриалната зона на Радомир, от който освобождава 60 човека. От предприятията засега отказват коментар. Първите производствени мощности на Завода за тежко машиностроене в с. Червена могила са започнали работа през 1985 г. Оборудването е уникално, доставено предимно от японската фирма \"Кобе стийл\". По разчети от началото на 90-те години на миналия век, в комбината са инвестирани 1,4 милиарда лева. Комбинатът е приватизиран в първите години на демокрацията.", "date": "2019.09.27", "title": " Масови съкращения в бившия машиностроителен гигант край Радомир"}
{"url": "https://duma.bg/v-montansko-vzemat-nay-niskite-zaplati-n200364", "text": "В Монтанско хората вземат най-ниски заплати, показва доклад за икономическо състояние и развитие на малките областни центрове. В област Разград заплатите са най-високи. В изследването попадат областните градове на Смолян, Ловеч, Кърджали, Кюстендил, Разград, Монтана, Търговище и Силистра.  Към 2018 г. община Смолян има най-високи нива на общински дълг от всички общини с над 13 млн. лева, а най-висок БВП на глава от населението има в Смолян и Търговище. Според проучването Смолян е лидер по отношение на коефициентите на икономическата активност и заетост. От изследваните общини само Кърджали и Кюстендил нямат естествен прираст. Като цяло за всички общини се забелязва осезаемо влошаване спрямо 2008 г., когато те са имали по-висок естествен прираст от средния за страната. Състоянието на инфраструктурата в малките общини е сравнително сходно, обясниха още експертите. Смолян изостава от другите и няма пътища от първокласно качество, няма и жп линии. В същото време обаче Смолян е лидер в туристическия бранш, докато в Ловеч и Силистра имат материална и леглова база, където могат да развиват туризъм, но тя не се усвоява добре.", "date": "2019.09.27", "title": "В Монтанско вземат най-ниските заплати"}
{"url": "https://duma.bg/dalgovete-na-tets-maritsa-iztok-2-stignaha-600-mln-lv-n200360", "text": "Малко над 600 млн. лв. са задълженията на ТЕЦ \"Марица изток 2\" към БЕХ. Други задължения нямат. Това заяви пред БНР министърът на енергетиката Теменужка Петкова. Вчера тя се срещна с шефове в енергийния комплекс и представители на синдикатите. На срещата бе обсъдено бъдещето на топлоцентралите. По думите на министъра дълговете са причината да се иска увеличение на капитала. \"Искаме да капитализираме част от задълженията, които ТЕЦ \"Марица изток 2\" има към Българския енергиен холдинг, да увеличим капитала. Така би постъпил всеки един и частен инвеститор в условията на пазарна икономика - тази теза ние защитаваме пред ЕК. Смятам, че има доста добър напредък. Надявам се до края на октомври да имаме решение на този въпрос\", обясни Теменужка Петкова. Според нея основният проблем в ТЕЦ \"Марица изток 2\" е свързан с разходите за емисии. Централата работи много добре, тя е в много добро техническо състояние, но високите цени на емисиите повлияват върху финансовите параметри и резултат на ТЕЦ \"Марица изток 2\", а и на всяка една централа, която произвежда електрическа енергия от въглища. Цената на енергията в целия регион бележи покачване и една от причините е именно покачването на цените на емисиите в глобален мащаб\", допълни Петкова. \"Въглищните централи заемат много важно място в електроенергийната система на страната. Повече от 46% от електрическата енергия се произвежда именно от тях, а през зимата този процент достига 60. Това определя стратегическото място и на комплекса \"Марица изток\", и на всички централи, които произвеждат електрическа енергия от въглища\", отбеляза Теменужка Петкова.", "date": "2019.09.27", "title": "Дълговете на ТЕЦ \"Марица изток 2\" стигнаха 600 млн. лв."}
{"url": "https://duma.bg/premiera-na-maystori-v-nov-teatar-ndk-n200338", "text": "Премиерата на \"Майстори\" от Рачо Стоянов ще се състои на 28 септември в Нов театър - НДК. Адаптация и режисура Бойко Илиев, сценография и костюми Милена Пантелеева, музика Мартин Костакиев, хореография Елена Ангелова. Участват Елен Колева, Явор Костов, Богдан Казанджиев, Йордан Петков, Деляна Хаджиянкова. Продукция на ДТ Ловеч. Написана през 1921 г., пиесата \"Майстори\" от Рачо Стоянов е един от най-поставяните български текстове. В интерпретацията на режисьора Бойко Илиев дебют на ловешка сцена прави талантливата Елен Колева в ролята на Милкана, като й партнират Явор Костов (Найден) и Богдан Казанджиев (Живко).", "date": "2019.09.27", "title": "Премиера на \"Майстори\" в Нов театър - НДК"}
{"url": "https://duma.bg/balgaro-italianskata-produktsiya-atila-s-premiera-v-kalyari-n200340", "text": "Държавната опера в Стара Загора и Театро Лирико - Каляри, Италия, са в усилена подготовка за представянето на съвместната нова продукция на операта \"Атила\" от Джузепе Верди. Премиерата на спектакъла ще се състои днес, 27 септември, в Каляри, а премиерата в Стара Загора ще бъде на  стадион \"Берое\" на 4 юли 2020 г. на петото издание на \"Опера на стадиона\" - запазена марка на Старозагорската опера, научи ДУМА от Сийка Лапачка, пиар експерт.  \"Атила\" е първата за България от подобен род сътрудничество продукция, която се подготвя, за да бъде представена на двете партньорски сцени. Двата театъра участват равнопоставено в подготвителния етап и реализацията на спектакъла. В Стара Загора са ушити над 250 костюма, изработени са аксесоари и реквизит, произведен е пищният декор за грандиозната постановка. Режисьор е видният италиански режисьор, певец, действащ журналист и оперен изследовател Енрико Стинкели. Декорите и костюмите са дело на световно признатия италиански художник Салваторе Русо. В Каляри и Стара Загора премиерата на \"Атила\" ще дирижира именитият маестро Донато Ренцети. Официалното представяне на българо-италианския проект \"Атила\" се състоя в емблематичната за България и Италия сграда на Римската академия за млади оперни певци \"Борис Христов\".", "date": "2019.09.27", "title": " Българо-италианската продукция \"Атила\" с премиера в Каляри"}
{"url": "https://duma.bg/ekspert-obshtinite-nalozhiha-umishleno-haos-v-etazhnata-sobstvenost-n200361", "text": "Тоталният хаос, който общините наложиха умишлено в отношенията и регулациите на етажните собствености в градовете, ще приключи много лошо за хората, които дори не подозират за натрупаните проблеми в домовете им. Това казва пред БГНЕС Павел Миланов, председател на Асоциацията за регулиране на отношенията в етажната собственост. Според него отношенията между съседите вече са оставени на абсолютен самотек, след като на теория има Закон за етажната собственост, но на практика той изобщо не се прилага.  Миланов обяснява, че налагането на глобата на един нарушител е почти невъзможно. Основен проблем е и фактът, че на практика вече няма домови книги. Никой не може да задължи собственик или наемател да си запише данните. Нашето предложение е да се създаде регистър на собствеността в жилищните сгради, казва Миланов. Но не на база ЕГН, а на база на адреса. Този регистър трябва да се създаде и съхранява в общинската администрация, за да не стават злоупотреби. Не е редно хората да държат лични данни на съседите си, допълва той. Отделно от това, ако общините искат да налагат санкции по Закона за етажната собственост за системно нарушаване на Правилника за вътрешния ред или на Закона, то тези санкции трябва да бъдат налагани не на собственика, а на жилището, смята експертът.   Според ЗУЕС, ако недобросъвестни съседи разбиват носещи стени в жилищна сграда и срещу тях бъде подаден сигнал до общината, районният кмет е този, който е задължен да осигури достъп до жилището. Кметовете обаче масово бягат от това си задължение, заявява Миланов. И когато се събарят носещи стени, трегери или колони, ситуацията излиза напълно извън контрол, а това ще отекне в следващите години особено силно в панелното строителство, възмущава се председателят на асоциацията. В момента огромна част от кооперациите нямат домоуправители и касиери, което значи, че не събират и пари за Фонд \"Текущи нужди и ремонти на сградата\". Още една невероятна недомислица е записана в закона - че парите от общата сметка за ремонти на живеещите във входа задължително се съхраняват в банкова сметка на името на управителя. \"В лична негова сметка все едно е физическо лице. И ако стане някакъв проблем - например, не си плати вноската за ипотечния кредит и частен съдебен изпълнител му наложи запор на сметките, - парите, събирани с години от живеещите във входа, изчезват за миг. И няма механизъм, по който той да е длъжен да върне средствата на хората\", обяснява Миланов. Освен това никой не може да накара касиера да се отчете за парите, които всеки месец прибира от съседите.", "date": "2019.09.27", "title": "Експерт:   Общините наложиха умишлено хаос в етажната собственост"}
{"url": "https://duma.bg/pazarat-na-biznes-imoti-se-srina-n200357", "text": "Пазарът на бизнес имоти регистрира драстичен спад на инвестиционните продажби през деветмесечието на 2019 г. В сравнение със същия период на предходната година вложенията са намалели със 77%, сочат данните на консултантската компания Cushman&Wakefield Forton. Общият обем от сделки за деветмесечието е 108 млн. евро, включващи покупки на офисни, търговски и индустриални площи, хотели и парцели за строителство на бизнес сгради. През същия период на миналата година общата стойност на тези транзакции е надхвърлила 460 млн. евро. Като активност настоящата година се доближава до пазара през 2013 г., когато общият обем от инвестиционни придобивания бе под 100 млн. евро. Тогава обаче доминираха сделките за подценени активи и строителни терени в следствие от глобалната криза. Сега купувачите са по-скоро в изчаквателна позиция, посочват от консултантската компания за бизнес имоти. \"Въпреки че се случва на фона на по-мащабната картина на европейските пазари, където към полугодието наблюдаваме 11% по-нисък обем транзакции в сравнение със същия период на миналата година, пазарът у нас страда от собствени проблеми. Голяма част от причините се коренят в нереалните очаквания на собствениците на имоти по отношение на цени и доходност от сделките\", коментира Явор Костов, мениджър \"Капиталови пазари\" в Cushman & Wakefield Forton. По думите му намаление на активността се наблюдава във всички сегменти на пазара, като най-осезаемо е то при търговските площи. Последната мащабна продажба в ритейл сегмента бе тази на Mall of Sofia през 2018 г.", "date": "2019.09.27", "title": "Пазарът на бизнес имоти се срина  "}
{"url": "https://duma.bg/dimitar-elenov-postavya-abe-mnogo-lyubov-v-satirata-n200339", "text": "\"Историята, която ще ви разкажем, е по пиесата на Шекспир \"Сън в лятна нощ\". Защитавайки изконното право на всеки човек да осъществи най-важното си предназначение, с което идва на тази свят, а именно - да получава и да дава любов, се опитвам със средствата на трагикомедията и гротеската да предпазя младия човек от илюзията, че това е проста и безопасна работа. Именно затова съм прибавил Ромео и Жулиета, Хамлет и Офелия, Отело и Дездемона, Лейди Макбет и Макбет, Клеопатра и Марк Антоний. Тези прекрасни герои допринасят към историята с познатите на всички фатални биографии: \"Щом щастливо изберат се двама, обсаждат ги война и смърт, и болест.\" Забавлявайки се в този доста щур сюжет, със средствата на движенческия, мултимедиен и изобразителен спектакъл, искам да предупредя Човека за рисковете и отговорността, които трябва да поеме, търсейки и следвайки Любовта.\" Така Димитър Еленов представя \"Абе... много любов\" по Шекспир, чиито драматургична версия и постановка са негово дело. Премиерата ще се състои на 29 септември от 17.30 ч. в Сатиричния театър. Сценографията е на Светослав Кокалов, костюми  Петя Стойкова, музика Мартин Каров, хореография Силвия Мартинова, мултимедия Петър Петров. Пом.- режисьор е Елица Мутафчиева, драматург Богдана Костуркова. Образите пресъздават Милена Аврамова, Кирил Бояджиев, Теодор Елмазов, Мартин Каров, Пламен Великов, Стефан Рядков, Боян Арсов, Асен Мутафчиев и участниците от студио \"Дефисто\" Мария Генова, София Филпот, Калина Сиракова, Мартин Паунов, Преслав Василев, Деан Стойков, Йоан Стойков. Във всички останали роли децата от студио \"Дефисто\". ", "date": "2019.09.27", "title": "Димитър Еленов поставя \"Абе... много любов\" в Сатирата"}
{"url": "https://duma.bg/falstaf-s-parvo-izpalnenie-v-plovdiv-n200341", "text": "Пловдивската опера открива новия сезон на 28 септември с премиера на комичната опера \"Фалстаф\" - последната творба на Верди по пиесите на Шекспир \"Веселите уиндзорки\" и \"Хенри IV\".  Диригент е Павел Балев - ръководител на Филхармонията в Баден-Баден. За ролята на комичния Шекспиров персонаж доц. Нина Найденова е поканила баритона Кирил Манолов, провъзгласен от Рикардо Мути за \"най-добрия Фалстаф на нашето време\". В премиерната постановка ще вземе участие и световната прима Марияна Пенчева. Заглавието се изпълнява за първи път в Пловдив. Вместо в Средновековието, премиерната постановка \"потапя\" чревоугодника и рогоносец Сър Джон Фалстаф в колоритната атмосфера на La Dolce Vita - епохата на \"сладък живот\" в Италия от 60-те години на миналия век. Сценографка и художничка на костюмите е Елена Иванова, хореографски дизайн - Анна Пампулова, хормайстор е Драгомир Йосифов. Спектаклите и концертите от програмата на \"Опера оупън 2019\" привлякоха общо 22 000 зрители и отчетоха ръст от 60 процента в приходите спрямо 2018 г., споделя ръководството на Пловдивската опера. До голяма степен това се дължи на развитието на оперния туризъм: международната публика (включително организирани туристически групи от Испания, Швейцария, Гърция и Франция) е била 30 на сто, което означава сериозна добавена икономическа стойност за хотели, ресторанти, транспорт и търговски обекти в Пловдив. За първи път беше сменена гледната точка и зрителите, поставени на сцената на Античния театър, каменните редове се превърнаха в \"бял екран\" за мултимедийни проекции - авторска концепция на режисьорката Нина Найденова за откриващия спектакъл \"Огънят/Празникът\". Постановката на Стефано Пода \"Орфей и Евридика\" предизвика интереса на специализираните международни медии и Опера Пловдив бе официално включена в списъка с партньори на музикалния канал MEZZO редом до \"Ла Скала\" и \"Метрополитън\". Над 7000 души посетиха представлението на Античния театър и това е феномен за подобно камерно бароково заглавие. От 2019 г. децата на Пловдив също имат свой оперен фестивал \"Опера оупън\" с Госпожа Опера. Той се проведе край обновения фонтан на Бунарджика. Фестивалът е част от новата концепция за управление на Пловдивската опера с развитие на публики и политики за деца. Без съмнение \"Опера оупън\" е основен акцент в програмата на \"Пловдив - Европейска столица на културата 2019\". В концепцията и програмата за \"Опера оупън 2020\" са подготвени и датите за ползването на Античния театър вече са заявени пред ОП \"Старинен Пловдив\". Чрез Асоциацията на българските туроператори е получено официално запитване за обявяване на спектаклите за 2020-а поради интереса от чужбина. Стои отворен въпросът с финансирането на \"Опера оупън\" и след 2019 г. Растящият интерес към летния фестивал е директно свързан с качеството на продукциите и ранга на гостуващите солисти. И те зависят от гарантирано адекватно финансиране.", "date": "2019.09.27", "title": "\"Фалстаф\" с първо изпълнение в Пловдив"}
{"url": "https://duma.bg/pencho-milkovruse-mi-e-lichna-kauza-n200343", "text": "Младият юрист Пенчо Милков, който влезе в кметската надпревара за Русе, иска да го превърне в северната столица на България. Той подава ръка на всички русенци да направят града, пропит с история и българщина, по-красив и уреден. \"Вярвам, че всеки русенец, милеещ за града си, може да бъде ангажиран в тази кауза и в цяла България да ни сочат за пример и да казват: \"Както правят в Русе\". Неслучайно Милков е избрал за мото на кампанията си \"Обичаме Русе\", а за стълб в своята платформа - единението. Той е убеден, че градът трябва да бъде управляван на основата на единение, компетентност, прозрачност и почтеност. Сред русенци докторът по гражданско право е известен и с активната си работа като общински съветник, а впоследствие и депутат в 44-тото Народно събрание и секретар на парламентарната група на левицата.  Пенчо Милков е роден през 1978 година, възпитаник е на училище \"Любен Каравелов\" и на хуманитарната гимназия \"Христо Ботев\", която се родее с началото на светското образование в Русе. Тук са се обучавали или преподавали Стоян Михайловски, Цветан Радославов, Карел Шкорпил, акад. Михаил Арнаудов, проф. Петър Мутафчиев, Димитър Баларев и много други. През ученическите си години Милков свири на пиано, спортува, пее в Хора на русенските момчета, скача с парашут в аероклуба. \"Всяко нещо, с което се захващах, правех с невероятна страст. Научих се да полагам дълго време систематично усилия, за да постигна дадена мечта. Разбрах, че знанието и волята са гаранти на свободата. Научих се да помагам на приятелите си, на съседите си, на хората, изпаднали в беда\", разказва младият мъж. Постепенно осъзнава, че юридическата професия би му осигурила знания и начин да отстоява нещата, в които вярва - да защитава слабите и да се бори за справедливостта. В трудните икономически години работи като общ работник в строителството и нощен пазач на шивашки фабрики, за да се издържа по време на следването си.  Завършва право в Русенския университет и получава наградата \"Русе\" за наука като първия отличник в историята на Юридическия факултет. Минава през цялата адвокатска йерархия и през 2011 г. открива своя кантора. \"Винаги съм имал активна правна работа, свързана със защита на интересите на граждани, юридически лица и дори институции. В областта на строителството, обществените поръчки и търговското право развих интензивно своите способности. Любовта към правото и желанието да се усъвършенствам като специалист ме накараха да кандидатствам и след няколкомесечна подготовка да успея през 2010 г. да стана докторант\", спомня си Милков. През 2017 г. завършва и двегодишна магистратура във Военна академия \"Г.С. Раковски\" в областта на националната сигурност и отбраната, за да има цялостен поглед върху процесите в глобален, регионален и вътрешен план.  Образованието и опитът помагат и в работата му като народен представител от \"БСП за България\". Пенчо дълго се колебае дали да стане депутат, но в крайна сметка решава да подкрепи новата визия на БСП, която има нужда от млади хора с идеи, ентусиазъм и морал. Независимо от новото си поприще, той не престава да помага на любимия си град Русе. Като депутат отдава цялата си енергия и знания, за да се решават проблемите на града. Обявява се категорично против законопроекта за чистотата на атмосферния въздух, където държавата, не можейки да се справи с мръсния въздух на много места, включително и в Русе, изсипа голяма част от задълженията на РИОСВ върху кметовете на общини. Задава над 80 актуални въпроса, свързани с проблемите на дунавския град. Вносител е на 20 законопроекта и над 120 пъти е изразявал от трибуната на Народното събрание своите критики към политиката на правителството.  Страда, че левицата не е успяла да се пребори за подоходно облагане и за подпомагане на родителството за второ и трето дете. \"Четири пъти предлагахме да бъдат преизчислени всички пенсии, но беше отхвърлено. Това за много възрастни хора е изключителна болка, защото у нас близо 2 милиона живеят под прага на бедността. Предложихме подпомагане на българските производители, като в хипермаркетите определен процент да бъдат български стоки. И това не се прие\", споделя Милков. С настойчив натиск успява да реши ключовия въпрос за ремонта на пътя Русе - Бяла.  След здрава битка и редица победи за Русе в парламента, Пенчо Милков взима едно от най-важните решения в живота си - да се кандидатира за кмет на крайдунавския град, издигнат от местна коалиция \"БСП за България\". Убеден е, че русенци заслужават градът им да възвърне достойнството си на северна столица на България, да се превърне в проспериращ и уютен дом за всички. \"Русе за мен е съдба и лична кауза. Водят ме любовта към града и хората, и нуждата да се промени моделът на управлението\", казва Милков. Той се изправя срещу модела на авторитарна, еднолична власт, който доведе до разцепление дори в редиците на опонентите му от ГЕРБ в Русе.  \"Ще бъда непримирим срещу икономическата клика, която безнаказано изсмуква средствата на града и продължава да цапа въздуха и средата, в която живеем\", категоричен е Милков. Според него Русе има ресурси да изглежда по по-различен начин, защото хората тук са прекрасни. За съжаление през последните години много от тях го напускат и търсят препитанието си другаде.  Пенчо има ясна визия за града. Той ще работи за това Русе да е зелен и чист, привлекателен и модерен, достъпен, сигурен и спокоен. Градът трябва да възвърне славата си на културен и духовен център. \"От Русе тръгна промяната у нас и затова първото нещо, с което ще се заема, е чистотата на въздуха\", разкрива Пенчо. Той ще работи за повишаване качеството на живот на русенци чрез изградена конкурентна икономика и създаване на привлекателна жизнена среда. А това е възможно с ускоряване на социално-икономическото развитие на областта, повишаване на инвестиционната атрактивност, подобряване на инфраструктурната осигуреност на територията и стимулиране на интегрираното градско развитие.  \"Да получавам подкрепата на хората за мен е най-сигурният знак, че съм на верния път\", убеден е Милков. Като кмет ще остане достъпен за русенци, защото вярва, че кметът е силен, когато съгражданите му се доверяват и усеща нуждите им. Младият депутат смята да утвърди единно управление, като обедини знанията, идеите и потенциала на всички за възхода на града. Всеки експерт, учен, общественик, гражданин ще получи възможността да допринесе за развитието му.    \"Промяната може да бъде реална само тогава, когато обществото осъзнато отвоюва и защитава правата си. Защото отчаянието и страхът не са пътят. Те са инструменти на тези, които в момента управляват живота на милиони българи. Промяната изисква действие. Действието изисква смелост. А смелостта - решимост\", казва Милков. И призовава русенци да действат за промяна, защото според него това е пътят към успеха и справедливостта. Вяра и убеденост, че е постъпил правилно, като е приел предизвикателството за кметския пост, му дават безрезервната подкрепа на съпругата му Боряна и трите им момчета.  \"Уважение заслужават онези, които не затварят прозорците, когато четата минава, а излизат, дори това да е опасно за семейството\", казва Милков. Той е горд, че в листата за общински съветници достойно място са намерили представители на всички партии в коалицията - АБВ, ПД \"Социалдемократи\", Движение за радикална промяна \"Българска пролет\". В нея са включени и десет граждански квоти на хора, необвързани с партии, политически движения и управление до момента, всяка от които е на личност с ярка експертиза в различна област. ", "date": "2019.09.27", "title": "Пенчо Милков:Русе ми е лична кауза"}
{"url": "https://duma.bg/prof-d-r-aneliya-klisarova-tryabva-da-varnem-blyasaka-na-varna-n200344", "text": "- Варна загуби приза \"Най-добър град за живеене в България\"! Това не е просто приз. Зад него стоят множество реални критерии за условията на живот в дадено населено място. Затова е от огромно значение за варненци, че го загубиха. Това се дължи на няколко причини. Една от тях е хаотичната работа в управлението на града. \"Системата\" на управление е на принципа: \"В момента има пари, давайте да ги усвоим!\" Усвояват се средства, без да бъдат следвани конкретни стъпки, без план и без обща визия.  - Ще се изразя образно за управлението на града в момента - харчат се милиони, за да се излъска отвън една ябълка, която е гнила отвътре. Просто милиони потъват в бездънна яма. Реално това не води до по-добра градска среда, до по-добър живот за варненци. Ще дам за пример проекта \"Интегриран градски транспорт\", по който до момента бяха изразходвани 150 млн. лева. Питайте варненци дали се е подобрил градският транспорт през последните години. Хората си спомнят с умиление какъв облик имаше Варна преди години. Това е факт, който буквално ни \"крещи\", че има нужда от промяна, че морската ни столица не се развива в правилната посока. Друга причина е липсата на прозрачност при усвояването на средствата. Не на последно място е отсъствието на контрол върху разходването им.  - Преди всичко от прозрачно планово управление. От работеща администрация. От хора с идеи, които знаят как да ги осъществят. От градски лидери, чийто досегашен живот е минал във Варна, които милеят за града си и са готови да работят за просперитета му без \"задни мисли\". Трябва да върнем блясъка на морската ни столица. Градът има огромен потенциал, който се погубва заради неразумно управление.  - На първо място има сериозен недостиг на места в детските ясли. Този проблем ще бъде решен с нови сгради. С детските градини проблемът е друг. Места има, но много от заведенията не са атрактивни за родителите по различни причини - лоши условия, отдалеченост и т.н. Необходима е по-задълбочена стратегия как всички детски градини във Варна да се превърнат в привлекателно място. Много е важно в тези заведения децата да получават най-добрите професионални грижи, както и познания, а родителите да бъдат спокойни, че децата им са в сигурни ръце. Да не забравяме също обещаваното от години и дългоочаквано построяване на нова сграда на Математическата гимназия.  С години не е подобрявана инфраструктурата в малките квартални улици. Трябва да бъдат създадени еднакви условия за живот на хората от централните и крайните квартали. За здравеопазването на Варна се прави доста, но въпреки това има какво да се желае, и то най-вече по отношение на доболничната помощ и профилактиката. Необходими са също сериозни инвестиции в пристанищния комплекс, макар да не е малко направеното досега. Трябва да се помисли на мястото да се изгради конгресен център. Това ще създаде възможности за по-широко развитие на туризма. Не е тайна, че всички големи инфраструктурни проекти са свързани с правителството. Затова е необходима много по-добра комуникация, за да може Варна да си върне имиджа на водещ град на българското Черноморие. От изключително значение е модернизацията на градския транспорт, защото от това зависи и чистотата на въздуха във Варна. Не е тайна, че от няколко години варненци не без основание се оплакват от замърсяване на въздуха. Мога да говоря още толкова много, но няма да стигнат страниците на вестника. - Не само центърът, целият град е наводнен при всеки по-силен дъжд. Включително и новите кръгови кръстовища, които бяха изградени над бул. \"Васил Левски\". Дъждовното лято показа колко много проблеми има и там. А говорим за проект, който струва над 120 млн. лева! Нормално е всеки варненец да се ядосва от случващото се. Чистосърдечно си признавам, че мен лично ме е яд. Не може от години при всеки дъжд Варна да се превръща във Венеция, хората да страдат и никой да не взема мерки. Това е абсурдно! Понякога наистина се чудя - сегашното управление не вижда ли случващото се, не смята ли, че трябва да се предприемат някакви действия в тази насока? Съвременните инженерни достижения дават толкова много възможности за решаване на проблема. Просто са нужни инициативност и взаимстване на добрите практики от развитите европейски градове. И отново повтарям: контрол! - Плановото и прозрачно разходване на парите на данъкоплатците, стриктен контрол и превръщане на администрацията в добре работеща структура в полза на гражданите, а не хаотично управление.", "date": "2019.09.27", "title": "Проф. д-р Анелия Клисарова:    Трябва да върнем блясъка на Варна"}
{"url": "https://duma.bg/datata-n200342", "text": "СВЕТОВЕН ДЕН НА ТУРИЗМА. Отбелязва се от 1980 г. по повод приемането на устава на Световната организация по туризъм. Целта е да се насърчава усещането на международната общественост за значимостта на туризма и неговата роля. 1825 - ПУСНАТА Е ПЪРВАТА В СВЕТА ЖП ЛИНИЯ. Тя свързва английските градове Стъктън и Дарлингтън, разстоянието между които е 38,7 км. Историците я приемат за първата в света не само заради достатъчното разстояние между градовете, но и защото за първи път железницата е публично достъпна - освен товари се превозват и пътници. По трасето се използват три начина за возене на влаковете - чрез изтегляне и спускане на съставите с въжета и стабилни парни машини, с конско теглене и с локомотиви. Преобладавало конското теглене. 1917 - УМИРА ЕДГАР ДЕГА, ФРЕНСКИ ХУДОЖНИК (Р. 1834 Г.). Живописец, график и скулптор, един от най-видните представители на импресионизма. Оставя след себе си повече от 2000 пастелни и маслени картини, акварели, както и над 150 скулптури. Почти 10 години преди смъртта си практически спира да рисува заради рязко влошаване на зрението. Картините му се продавали за баснословни за онова време цени. 1937 - ОТКРИТО Е ПЪРВОТО В СВЕТА УЧИЛИЩЕ ЗА ДЯДО КОЛЕДОВЦИ. Това става в американското градче Албиън, щата Ню Йорк. Кандидатите за ролята на белобрадия старец изучавали куп тънкости от всекидневието на персонажа, като начина, по който трябва да се обличат, да лепят изкуствената брада, да звънят със звънчето и да говорят с децата. Бъдещите Дядо Коледовци получавали ценни съвети да не пушат, за да не подпалят мустаците си, и да не се хранят с чесън, лук и други противопоказни за ролята им храни. 1939 - УМИРА СТ.Л.КОСТОВ, ПИСАТЕЛ И ЕТНОГРАФ (Р. 1879 Г.). Стефан Лазаров Костов е определян от критиката като най-изтъкнатия ни комедиограф. Автор е на 12 многоактни и 5 едноактни пиеси, измежду които най-известни са \"Големанов\" (1927), \"Златната мина\" (1925), \"Вражалец\" (1933) и др., влизащи и днес в репертоарите на родните театри. В тях авторът гневно и саркастично излива своя протест и възмущение от нравствената и политическата поквара на времето си. 1962 - ОСНОВАН Е ВТУ \"СВ. СВ. КИРИЛ И МЕТОДИЙ\". На тази дата с постановление на Министерския съвет е създаден Висшият педагогически институт \"Братя Кирил и Методий\", който през 1971 г. прераства в университет. Първите 340 студенти в института се обучават в четири специалности - българска филология, руска филология, история и изобразителни изкуства.", "date": "2019.09.27", "title": "Датата"}
{"url": "https://duma.bg/parvite-ruski-shpioni-n200345", "text": "Мина, замина Денят на Независимостта на България, която преди 111 години княз Фердинанд обявява във Велико Търново с манифест. Това става в църквата \"Св. 40 мъченици\", където князът е провъзгласен за \"цар на българите\", ние ставаме равноправен член в семейството на цивилизованите народи и пред нас се откриват нови възможности за икономически и културен напредък. Високата порта (Турция), както и Великите сили, признават официално България и след петвековно иго си връщаме статута на една от най-старите  европейски държави.  Александър Малинов, който по това време е министър и министър-председател, посреща Фердинанд край Русе и с цялото правителство потеглят към Велико Търново. Между двете гари съчиняват текста на Манифеста, който е подписан от княз Фердинанд и министрите. А първите пищни тържества за Независимостта стават веднага на 22 и 23 септември преди 111 години . Тук са и царица Елеонора, както и принцовете Борис Търновски и Кирил Преславски. Празненства и молебен има в Царевец и Преображенския манастир. \"По волята на незабвения Цар Освободител, великият братски руски народ, подпомогнат от добрите ни съседи, от поданици на Негово Величество Румънския крал и от юначните българи, на 19 февруари  1878 година сломи робските вериги, що през векове бе окована България, някога тъй велика  и тъй славна...\" (по правописа на Малинов отпреди 111 г.).   Така започва историческият текст на краткия Манифест, подписан от Фердинанд и от министрите Александър Малинов, Стоян Паприков, Михаил Такев, Никола Мушанов, Иван Салабашев, Тодор Кръстев, Данаил Николаев и Андрей Ляпчев. Е, не ви ли се струва, че това е почеркът на едни от първите \"руски шпиони \" у нас? Отпреди 111 години. \"По волята на назабвения Цар Освободител, великият братски руски народ... сломи робските вериги...\"   Днес след 111 години отбелязваме Независимостта на България със 111-о място в класацията по свобода на словото и с нови руски шпиони, с обиски, белезници, разпити и нови дела по подозрения за шпионаж, застрашена национална сигурност и нови геополитически ориентации и ценности. Ха сетете се как свършиха предишните ни \"ценностни ориентации\"!", "date": "2019.09.27", "title": "Първите руски шпиони..."}
{"url": "https://duma.bg/gorkata-temida-n200346", "text": "Гешев е позор. Гешев е радост. Гешев е всичко. Всъщност всичко е заради Гешев. Изборите са най-важното събитие за държавата тази есен. Не, не местните. А тези за главен прокурор. Всичко се върти около тях. Дори и местните избори, които са дни след тези за главен прокурор (изместени от първоначалната дата 14 ноември?!), не са толкова важни за властта Му. Отговор на въпроса защо е така може да даде всеки, който живее на тази територия. Всички събития, на които сме свидетели, опират до избора на нов главен прокурор. И шпионският гейт. И протестите. И предсрочното освобождаване на убиеца Джок Полфрийман. И... Дотам се докарахме, че няма значение кой управлява българската държава. Важно е кой е главният прокурор. Затова и битката с всички средства е за бетониране на единствения кандидат. Дори настоящият главен прокурор Сотир Цацаров ни информира откровено, че и да не мине първия път, Иван Гешев пак ще бъде номиниран и Цацаров ще гласува за него втори път. А това означава и всички останали. Горката Темида! Къде остана символиката, въплътена в образа й? В древността тя е изобразявана дори без превръзка на очите, защото не се нуждаела от нея - като богиня представлявала общото съгласие. Юстиция била изобразявана с меч и превръзка на очите, понякога държаща сноп пръчки, притиснати с ремък около брадва, символизиращи правния авторитет, и пламък, символизиращ истината, в другата ръка. Авторитет, истина, съгласие, справедливост... Къде е днес тази символика? Съдебната система е арена на политически битки. И отделните елементи от нея дори се изяждат едни други, вместо да отстояват върховенството на закона. Или изпълняват поръчки на Властта, вместо да бъдат независими от нея. Абстрахирайте се от случая \"Полфрийман\" като лична драма на почернено семейство, с право настояващо за справедливо възмездие. Какво стана? Употребиха казуса за политически и \"изборни\" цели. Присъдата на един съд стана повод за атака от едни съдии срещу други съдии. Идеята дойде от бивш главен прокурор, подхвана се от настоящия главен прокурор и бе срещу съдия, изказал се негативно срещу бъдещия главен прокурор, \"избран\" от настоящия главен прокурор и от онези, които \"си го избраха\" преди време. Смущаващо, вместо да защити колеги, Съдийската колегия роди формулировката за нарушен баланс между правото и справедливостта. И по този начин още веднъж позволи на улицата и на политиците да \"решават\" дела и да се месят в работата на съдебната власт. И улицата, и политиците не спряха - всички експертно и емоционално се заизказваха по казуса \"Полфрийман\". И никой не обясни на развълнуваното море какво става. Така е по-лесно и по-добре. Нека морето се вълнува от \"Полфрийман\" и да забрави за главната цел. А тя е \"нашият\" главен прокурор да поеме властта, за да сме сигурни за бъдещето си. За капак \"добрият\" главен прокурор Сотир Цацаров се изправи срещу \"лошите\" съдии. И поиска възобновяване на делото. Нищо, че дори и студентите по право знаят, че това е невъзможно. Резонно, заради документални пропуски, ВКС върна делото на СГС, за да ги отстрани. Ще кажете, че на всички им е за първи път, та не знаят какво правят. И това е част от политическата врътка. Междувременно консулът на Австралия разговарял с правосъдният министър Данаил Кирилов, а Българският хелзинкски комитет се разграничил от становището на председателя си Красимир Кънев, послужило като едно от основанията за решението на съдиите за предсрочно освобождаване на Джок Полфрийман. Ако съдът спази закона и не уважи искането на Цацаров, отново ще е лошият. Ако наруши закона в резултат на натиска на политиците и улицата, заслугата ще е на \"добрия\" прокурор. Е, пиарът работи. Къде е правото? А справедливостта?  Лош съд - добър главен прокурор. Перфектната предизборна кампания. Очаквано добра комбинация. Следващият главен прокурор ще е още по-добър и си го заслужаваме. Горката Темида!", "date": "2019.09.27", "title": "Горката Темида"}
{"url": "https://duma.bg/doping-klienti-n200347", "text": "Очаквано или не, в навечерието на поредната Олимпиада Русия отново бе посочена като шампион, но в употребата на допинг. \"Сборная\" е заплашена от забрана за участие в Токио 2020, както и на всички Световни първенства и организирането им. В Москва разполагат с по-малко от три седмици, за да докажат, че са невинни. Този път обвиненията са, че има несъответствия в данните на руските спортисти в електронната база. Такова е заключението на Световната антидопингова агенция (УАДА), която обвини Русия, че е \"изтрила, заличила и подменила\" важна информация, докато течеше мащабното разследване за \"системна политика на допингиране, подкрепена и от държавата\". Пределно ясно е, че и да се защити с безупречни факти, Русия със сигурност ще бъде санкционирана под някаква форма за Игрите в столицата на Япония. Едно от наказанията вече излезе - от ИААФ обявиха, че руските лекоатлети ще трябва да се състезават в Токио под неутрален флаг, както беше в Рио 2016, а при триумф няма да бъде изпълняван химнът на страната. В случая с Русия отдавна не говорим за употреба на допинг, защото казусът е на политическа основа. Няма какво да се стесняват американците, които са в основата на войната. За целите си те използват УАДА, която действа с размах, за да затрие руския спорт, който е част от международната политика, от облика на държавата. Един ден обаче истината ще излезе наяве. В елитния спорт допингът е част от играта. Просто ако е за друга страна, без значение коя, това е допинг. Ако е за състезател на САЩ, медикаментите, макар и от забранителния списък, са употребени с цел лечение. И излиза, че само САЩ имат право да дават официално хапчета на своите състезатели. Стигнало се е дотук, защото американците държат голяма част от производството и пазара на забранените продукти, но са и едни от най-значимите спонсори на големите първенства. Т.е. те са клиентите, които плащат и затова поръчват музиката. Но дали няма да им излезе скъпо.", "date": "2019.09.27", "title": "Допинг клиенти"}
{"url": "https://duma.bg/bushoni-n200348", "text": "Министърът на енергетиката Теменужка Петкова обяви, че дълговете на държавната ТЕЦ \"Марица изток - 2\" вече са 600 млн. лв. В същото време парламентът прие текстове от новия закон за публичните предприятия. Редовното обяснение за огромните загуби на енергийното дружество са нарастващите разходи за въглеродни емисии, които през 2018 г. са стрували на компанията 363 млн. лв. Огромната задлъжнялост се финансира основно със заеми от държавния БЕХ. Така държавата години наред мести едни пари от единия си джоб в другия без особен ефект. А това се прави не само в енергетиката, но и в други сектори. В годините на прехода всичко що е държавно, особено в икономиката, бе анатемосано и сега се чудим какво да правим.    Проблемът за ефективното управление на останалите държавни фирми все още е актуален. Той бе отбелязан в последния доклад на ЕК за България от това лято. Подобряването на ситуацията в тази област се поставя пред България и като условие за влизането в чакалнята на еврозоната. Притиснати от обстоятелствата, управляващите се мъчат да вземат някакви мерки. Но както навсякъде, и тук се забелязва тяхната нерешителност - действа се на принципа \"крачка напред, две назад\".  За нов закон за публичните предприятия се заговори още от пролетта. После заради някакви претенции на синдикатите около него се замълча и го оттеглиха. Сега документът е отново на дневен ред. Неговата основна цел е да определи правила за управление на държавните фирми, които досега явно са липсвали. Те ще се определят от нова мегаагенция, която ще се получи след сливането на Агенцията за приватизация и Агенцията за инвестиции. Според приетите от парламента текстове, ако нещо в управлението на държавните компании се провали, отговорността вече ще се носи от цялото правителство. Бъдете сигурни, че това няма да се случи. Сегашната власт показа вече, че за всяка ситуация си има бушони, които изгарят вместо нея. ", "date": "2019.09.27", "title": "Бушони "}
{"url": "https://duma.bg/d-r-mimi-vitkova-predlaga-ni-se-absolyutna-katastrofa-v-zdraveopazvaneto-n200349", "text": "- Това, което предлага министърът на здравеопазването, всъщност е предложение от края на миналата година, по повод което бяха създадени няколко работни групи. Те работиха повече от два месеца и почти всички приключиха със становище, че промяната на модела на финансиране първо, няма да реши проблемите на здравеопазването. И второ, ако се реши да се преминава към каквато и да е промяна, е необходимо да се направи остойностяване на медицинските дейности, на клиничните пътеки към момента, заедно с цялата извънболнична помощ, за да се добие представа все пак колко ще са необходимите средства за здравеопазване, тъй като предложението е да се запази 8-процентната вноска. - Още през 90-те години СЗО излезе с препоръка този процент да бъде под 20, редица западни страни,  не само западноевропейски, но и източноевропейски, са някъде около 15%. Ние сме с 50% и виждаме как непрекъснато този дял расте, може би вече ще бъде и над 50. Ние смятаме, че това, което се предлага, без да ги има финансовите анализи, ще доведе до доста сериозни сътресения в системата, по-сериозни отколкото в момента виждаме. На следващо място идеята беше, че това ще го извършват застрахователните компании. Сега идеята е, че ще се пререгистрират тези, които желаят да влязат в системата на задължителното осигуряване, хем да бъдат осигурителни фондове, хем да правят и доброволно осигуряване, което означава, че ще са застрахователи. Изобщо, неяснотите са доста повече, отколкото очакваните резултати. След което се каза, че няма да има национално рамково договаряне, всеки осигурителен фонд ще си договаря с всяко джипи, с всички лекари от извънболничната помощ, с всички болници, т.е. свободен пазар. Такова нещо в Европа също няма. Какво означава свободен пазар? Все едно лимитирана премия. Значи на този, който ще е застраховател, премията му е лимитирана, обаче отсреща седи абсолютно свободно ценообразуване! - Тя и сега се намира в това поточе... - Ситуацията е толкова патова, че за основния проблем не си дават сметка и тези, които предлагат въпросните решения. Основният проблем е в недостига на публични средства. Първо, неяснота горе-долу колко средства ни трябват. Второ, каквито и модели да измисляме, трябва да увеличим публичните средства за здравеопазване. Два са вариантите. Единият е, като държавата се откаже да плаща за лица, които имат доходи, за да могат те да влеят пари в системата, и обратното - тя да поеме онези 700 или 800 хиляди, които нямат здравни осигуровки, нямат доходи, за да може наистина да имаме една солидарна система, защото в момента тя не е такава. Другият вариант е да качим вноската. Няма други варианти извън тези двата да се увеличат публичните разходи. А ние напротив, правим обратното - предлагат ни  модел, в който ще увеличим частните разходи. Хем нямало да има доплащане, обаче всеки ще си прави и доброволно осигуряване, и застраховка \"заболяване\" допълнително. Без да сме наясно - и към момента няма яснота, нито пък се предвижда такава, за какво могат лечебните заведения да изискват допълнително заплащане. Какво покрива прословутият основен пакет - императивно, ясно, така че пациентът да знае какво му покрива задължителното осигуряване, и съответно и застрахователят да знае какво да предложи извън това осигуряване. - Проблемът е дали ще се ликвидира цялата система. Това, което се предлага, е катастрофа, повярвайте. Това е абсолютна катастрофа. Как така, без да знаеш кое колко струва, без да знаеш какво влиза в този основен пакет, ще влязат едни нови играчи, а премията е фиксирана, разходите всеки доктор и всяко лечебно заведение ще си ги образува сам като цени... Къде ще му излезе сметката на това? - Всички сме пациенти, независимо от това, че сме лекари, всички сме потенциални пациенти.", "date": "2019.09.27", "title": "Д-р Мими Виткова:    Предлага ни се абсолютна катастрофа в здравеопазването"}
{"url": "https://duma.bg/pitsata-e-po-polezna-ot-zarnenite-zakuski-n200333", "text": "Парче пица за закуска е по-полезно и здравословно от зърнените храни, твърди диетоложка от САЩ, цитирана от \"Дейли стар\". Експертката по хранене Челси Еймър от Ню Йорк очарова сънародниците си с твърдението, че любимото на мнозина тестено изкушение е по-добро за старт на деня. \"Пицата е по-балансирана закуска от зърнените храни, които изобилстват от захар. Парче обикновена пица със сирене съдържа балансирано количество въглехидрати, протеини и мазнини. За сравнение - купичка зърнена закуска с обезмаслено мляко съдържа изобилие от захар и въглехидрати\", разкри Челси Еймър в интервю за Ей Би Си. \"Това не означава, че трябва всекидневно да закусваме пица. Най-добре е да се фокусираме върху баланса между богати на фибри въглехидрати, крехки протеини и полезни мазнини. Така ще се чувстваме сити през цялата сутрин\", допълва диетоложката.", "date": "2019.09.27", "title": "Пицата е по-полезна от зърнените закуски"}
{"url": "https://duma.bg/sedem-zheni-na-pozharnikari-rodiha-po-edno-i-sashto-vreme-n200329", "text": "В американския град Солсбъри, Северна Каролина, седем съпруги на пожарникари колеги са родили по едно и също време, съобщи информационният портал на WNBC. За първи път медиите обърнаха внимание на жените през март. Тогава всички бяха на различни етапи от бременността си и заедно си направиха снимка в униформите на съпрузите си. Кадърът стана хит в интернет. Подобна съдба явно очаква и тази фотография на новородените. Жените казаха пред репортери, че не знаят, че са забременели по едно и също време и не са подозирали за намеренията на другите да имат деца. \"Може би съпрузите ни са го планирали\", пошегува се една от майките. През май беше съобщено, че в американския град Бостън, Масачузетс, 14 медицински сестри от онкологичното отделение на местната болница са забременели едновременно. Една от тях очакваше близнаци.", "date": "2019.09.27", "title": " Седем жени на пожарникари родиха по едно и също време"}
{"url": "https://duma.bg/tom-hanks-shte-poluchi-zlaten-globus-za-neveroyaten-prinos-n200332", "text": "Актьорът, изиграл безброй култови роли в незабравими филми като \"Форест Гъмп\", \"Терминалът\" и др., ще получи престижното отличие \"Сесил Б. Демил\" на наградите \"Златен глобус\" през януари. Призът се присъжда за невероятен принос в развлекателната индустрия. Председателят на холивудската Асоциация на чуждестранната преса Лоренцо Сория заяви, че Том Ханкс пленява публиката с \"богати и весели образи\". И добави, че звездата се проявява впечатляващо и зад камерата като сценарист, продуцент и режисьор. Том Ханкс е четирикратен носител на \"Златен глобус\". Най-напред е удостоен с отличието през 1988 г. за \"Голям\", след това за \"Филаделфия\" и \"Форест Гъмп\". Четвъртата награда е за минисериала \"Братя по оръжие\". Носителят на миналогодишния почетен приз в категорията е Джеф Бриджис. Предишните титуляри включват имена като Опра Уинфри, Мерил Стрийп, Морган Фрийман, Джоди Фостър, Барбра Стрейзънд, Сидни Поатие, Лусил Бол и др.", "date": "2019.09.27", "title": "Том Ханкс ще получи \"Златен глобус\" за невероятен принос"}
{"url": "https://duma.bg/levski-e-ot-1911-g-n200327", "text": "Левски е създаден на 10 май 1911 г. Това обяви Илия Христов от сдружението \"Сини сърца\" като се позова на документ, част от експонатите, съставящи експозицията с легендарни предмети от историята на клуба. Официалното откриване на сбирката ще бъде на 2 октомври от 19,14 часа. Тя ще е изложена в сектор \"А\" на \"Герена\", близо до магазина за фен артикули. Сегашната регистрация на синия клуб е от 24 май 1914 г. и датата се води за рождена на дружеството. \"Нашето сдружение притежава Протокол №1 от 1911 г., но ще го покажем при откриването на експозицията, защото той не е в най-добро състояние. Там пише, че Левски е основан на 10 май 1911 г. съгласно учредителния протокол. Притежаваме над 200 документа, свързани с историята. Ще покажем още документи и защо в един момент клубът започва да празнува 1914 г. за рождена дата. Левски винаги е изповядвал ценности, които през години са забравени и потъпкани. Затова сме събрали експозиция за историята на клуба. Тя трябва да възпитава по някакъв начин и всеки да разбере какво е Левски\", каза на пресконференция Христов. Според него става ясно, че Левски е най-старият клуб не само в София, но и в България. Досега за такъв се считаше Славия, основана през 1913 г. \"Смешно е това, което виждаме. Ти си създаден 1911 г., а си регистриран 1914-а. Какво си правил 3 години? Пасял си овцете на \"Герена\" ли? Ако искат да се напишат 1909-а. Ако искат и 900-ата година да се напишат. Може и преди Христа. Размятат хвърчащо листче и това било историята на Левски. Срамота е. Обидно е за хората. Този документ може да преобърне историята на футбола в България. Може ли това да бъде официален документ?\", заяде се пред Спортал шефът на Славия Венци Стефанов.", "date": "2019.09.27", "title": "Левски е от 1911 г."}
{"url": "https://duma.bg/savetvat-prandi-da-byaga-ot-balgariya-n200324", "text": "Владимир Николов посъветва Силвано Пранди да напусне треньорския пост в националния отбор на България. Италианецът получи ултиматум от федерацията да върне отстранените от него опитни играчи за континенталната олимпийска квалификация в Берлин (5-10 януари). Задачата практически е неизпълнима, което означава, че след нея Професора ще бъде уволнен. \"В подобна ситуация бих си подал оставката, ако някой ми казва кой човек да слагам в отбора поради каквато и да е причина. Абсолютно неуместно решение на федерацията. Не става въпрос за характери, а за подготовка. Силвано е преценил тези хора да не ги вземе и е имал основателни причини. На мен лично не ми хареса ултимативният тон. Каквото и да си говорим, Словения сега има по-добри състезатели от нас. Ние имаме един Цецо Соколов, който е на суперниво, те имат четирима, които играят в топ отбори. Това са фактите. Да се надяваме, че ще бием топ отбори, като Франция и Сърбия с една седмица подготовка... Нереално е. Когато състезателите са в топ отбори, те идват готови\", каза пред бТВ бившият капитан на \"лъвовете\".", "date": "2019.09.27", "title": "Съветват Пранди да бяга от България"}
{"url": "https://duma.bg/grisho-tragna-moshtno-v-chendu-n200328", "text": "Григор Димитров (№26 в света) тръгна мощно на АТП 250 турнира в Ченду, Китай ($1 213 295). Най-добрият ни тенисист срази втората ракета на Великобритания Даниел Еванс (№48) със 7:5, 7:5 в мач от II кръг. Като поставен под №4 българинът почива на старта, а за място на 1/2-финал днес от 8.00 часа излиза срещу 198-сантиметровия Александър Бублик. 22-годишният руски гигант, който се състезава за Казахстан, изненадващо победи Джордан Томпсън (Авл, №54) с 6:4, 7:5. Досега Димитров не е срещал Бублик, който бележи добър сезон. В началото на този месец руснакът достигна рекордния си ранкинг (№69), а на трева стигна до първия си ATP финал, но в Нюпорт падна от Джон Иснър с 6:7 (2), 3:6. 34-годишният янки е първа ракета на САЩ, №19 в света и водач в схемата в Ченду, но отпадна. Срещу Еванс, който се завърна на корта преди малко повече от година след наказание за употреба на кокаин, българинът игра солидно и триумфира за 99 мин. Видя се, че е запазил добрата си форма от US Open, където игра на 1/2-финал. Григор заби 8 аса и вкара 80% от първите си сервиси. Еванс допусна да бъде пробит в последния момент и на двата сета. В първия Димитров проби Еванс при 6:5, а във втория започна с ранен пробив за 2:0 и сервираше за мача при 5:3, но британецът му направи рибрейк. В 12-ия гейм обаче Гришо получи два мачбола и реализира втория. Сериозна бе подкрепата на китайските фенове, които на развален български и размахвайки наши флагове, скандираха \"Айде, Гуишо\". Димитров записа втора победа над Еванс в третия им двубой. Той заслужи $31 570 и 45 т. и ще прогресира с позиция до №25 с 1465 т. При успех над Бублик Димитров очаква по-добрия от Жоао Соуса (Порт, №62) или щастливия губещ от квалификациите Лойд Харис (РЮА, №111).", "date": "2019.09.27", "title": "Гришо тръгна мощно в Ченду"}
{"url": "https://duma.bg/gledayte-n200325", "text": "Футбол по Диема спорт 20.00 Царско село - Черно море по БНТ 3 Вдигане на тежести 9.30 и 12.00 СП в Патая Лека атлетика 16.30 СП в Доха Волейбол, ЕП в Париж 21.30 Сърбия - Франция по Диема спорт Формула 1 11.00, 15.30 ГП на Русия (тренировки) по Евроспорт 1 Колоездене 10.30 и 16.00 СП в Йоркшир по Евроспорт 2 Снукър 9.25 Шампионат на Китай по Макс спорт 1 Тенис 8.00 Турнир в Ченду (мъже) Футбол по Диема спорт 17.15 Пирин - Монтана 20.00 Левски - Ботев Вр по Диема спорт 2 14.30 Шефилд Юн - Ливърпул 17.00 Тотнъм - Саутхемптън 19.30 Евертън - Ман Сити по Ринг 18.30 Бордо - ПСЖ по Евроспорт 2 16.10 Падерборн - Байерн М 19.25 Борусия Д - Вердер по Макс спорт 3 16.00 Ювентус - СПАЛ по Макс спорт 4 17.00 Хетафе - Барселона 22.00 Атлетико М - Реал М по БНТ 3 Лека атлетика 16.15 СП в Доха по Диема спорт Формула 1 15.00 ГП на Русия (квалификация) по Евроспорт 1 Колоездене 13.30 СП в Йоркшир по Евроспорт 2 Снукър 8.25 и 14.25 Шампионат на Китай по Макс спорт 1 Тенис 8.00 Турнир в Ченду (мъже) В неделя Футбол по Нова спорт 16.00 Ботев Пд - Славия по Диема спорт 18.15 Дунав - Лудогорец 20.30 Берое - ЦСКА-Сф по Диема спорт 2 18.30 Лестър - Нюкасъл по Ринг 22.00 Марсилия - Рен по Макс спорт 3 21.45 Милан - Фиорентина по БНТ 3 Мотокрос 14.10 и 17.00 ГП на нациите в Асен Волейбол, ЕП в Париж 18.15 Финал Лека атлетика 21.00 СП в Доха по Диема спорт Формула 1 14.10 Старт за ГП на Русия по Евроспорт 1 Колоездене 10.30 СП в Йоркшир по Евроспорт 2 Снукър 8.55 Шампионат на Китай по Макс спорт 1 Тенис 10.00 Турнир в Ченду (финал)", "date": "2019.09.27", "title": "Гледайте"}
{"url": "https://duma.bg/opredeliha-nay-dobrata-data-za-sklyuchvane-na-brak-n200334", "text": "Професионалната астроложка Каролин Фокнър твърди, че 20 февруари е най-добрият ден за сватба през 2020 г. заради съчетанието на номерологията с подреждането на планетите. На тази дата Сатурн, Юпитер, Плутон, Марс и Луната ще са в един знак. Това означава силно обвързване, емоционална стабилност и реализиране на свещен съюз. В номерологията двойката означава решимост и сила, а в астрологията числото две е подчинено на Венера - богинята на любовта и красотата. \"Сатурн е в присъщия му знак Козирог от 2017 г. Това ни караше да преразглеждаме аспекти от живота си, изискващи много усилия, и да влагаме енергия само в хора и ангажименти, които са в синхрон с най-дълбоката ни природа, или душата ни, ако предпочитате\", разкри астроложката. И добави: \"Сатурн преминава в идеалистичния и напредничав знак Водолей през 2020 г., където ще е и Юпитер. Комбинацията се появява за първи път от 60-те години на миналия век, които бяха време на любов, равенство и свобода да обичаш. \"Затова двойките, устояли на трудния от астрологическа гледна точка двегодишен период и запазили решимостта си да се свържат, не само ще се справят с трудностите, но и ще се развиват заедно, умствено и духовно\", добави Фокнър. Към датата 20 февруари вече и без това има повишен интерес за сватби. 2020 г. е и високосна. По традиция тогава и дамите могат да правят предложения за сключване на брак.", "date": "2019.09.27", "title": "Определиха най-добрата дата за сключване на брак"}
{"url": "https://duma.bg/gola-roklya-pokori-sedmitsata-na-modata-n200335", "text": "\"Гола\" рокля, която бе представена на Седмицата на модата в София, покори присъстващите със стил и елегантност. Дизайнът на красивия тоалет е на Радослава Лазарова, която акцентира също на \"рисунка върху тялото\" и женствен силует тип \"русалка\". Сред показаните облекла изпъкна и \"Уникат\" - с дълъг ляв ръкав и ювелирен акцент на дясното рамо, на което са монтирани нежни \"гердани\" от кристали. Женственото излъчване е подчертано с V-образно деколте, гол гръб и дълбока цепка на левия крак. Роклята е покрита с тежко падаща ефектна материя, нашита с мъниста и пайети с кристален блясък, майсторски фиксирана чрез мулажна техника. Тоалетът е част от новата колекция Reflections 2020 (\"Отражения\" 2020), която бе представена на Седмицата на модата в София. Сред ефектните творения на Радослава Лазарова е и булчинска рокля с наметало. Тя е изцяло декорирана с авторска дантела, ръчно нашита с мъниста и кристали, прозрачен корсет, оформящ женствена талия и дълбока цепка на левия крак. В роклята присъства характерното за колекцията съчетание на \"плътно с прозрачно\". Артистичен завършек е ефектното наметало от копринен тюл с акценти от авторска дантела в цвят слонова кост. Носителката на титлата \"Мис България\" Габриела Василева закри дефилето на МК \"Блинк\" по време на Седмицата на модата в София с приказна булчинска рокля \"Валерия\" със силует \"принцеса\". В дизайна са комбинирани три луксозни вида дантела с ръчно нашити мъниста, кристални пайети и кристали в актуално съчетание на телесно, екрю и слонова кост. В горната част дизайнерката е използвала наслагване на детайли. Кройката е изцяло ръчно моделирана с плохи и гол гръб с женствен декоративен акцент. Богатият катедрален шлейф допълва царственото излъчване на роклята по дизайн на Радослава Лазарова.", "date": "2019.09.27", "title": "\"Гола\" рокля покори  Седмицата на модата"}
{"url": "https://duma.bg/teatar-vesel-v-ochakvane-na-legenda-za-dobroto-sartse-n200336", "text": "В съботния афиш на куклен театър \"Весел\" на 28 септември от 11 ч. в читалище \"Искра\" във Велико Търново ще гостува спектакъл на Драматично-кукления театър в Силистра. \"Легенда за доброто сърце\" по романа \"Плашилото\" от Ярослав Водражек е в репертоара на театъра от години и е едно от най-популярните и търсени представления. Драматизацията и постановката са на гост-режисьорката от Молдова Светлана Раду. Сценографията и куклите са дело на Анжела Жосан, а музикалната картина - на Светлана Раду. В спектакъла участват Петя Томова и Станислав Георгиев.", "date": "2019.09.27", "title": "Театър \"Весел\" в очакване на \"Легенда за доброто сърце\""}
{"url": "https://duma.bg/nartsis-i-eho-predstavyat-v-sghg-n200337", "text": "Фондация \"Културни перспективи\" и Националната стипендия \"С усилия към звездите\" представят \"Нарцис и Ехо\" (събитие от програмата на фестивал \"Културама\"), режисьор Ованес Торосян, днес, 27 септември, от 20 ч. в Софийската градска художествена галерия, вход откъм ул. \"Княз Ал. Батенберг\". Участват Ованес Торосян, Антъни Пенев, Надя Керанова, Емона Илиева, Катерина Стоянова, Констанца Гецова, Стефани Кръстева, Себастиян Цолов, Стефани Ханджийска. Събитието се реализира в партньорство със СГХГ и с подкрепата на програма \"Култура\" на Столичната община, научи ДУМА от Елица Христова.", "date": "2019.09.27", "title": "\"Нарцис и Ехо\" представят в СГХГ"}
{"url": "https://duma.bg/berbatov-stanal-poslanik-na-man-yunayted-n200326", "text": "Димитър Бербатов е започнал работа в Манчестър Юнайтед. Мениджърът му Емил Данчев обяви, че бившият нападател на клуба не е скаут, а \"нещо като посланик\". Желанието на Митко е да бъде назначен за спортен директор на \"червените дяволи\", които обаче не са открили такава позиция, а за нея се гласят още Патрис Евра и Рио Фърдинанд. Тримата са бивши съотборници на \"Олд Трафорд\" и в момента са посланици на клуба по света. \"Димитър нито е подписвал договор с Юнайтед, нито е назначаван на щатна работа там. Освен това, новината, че е посланик на клуба, още преди време изтече\", заяви пред Блиц Данчев. Информацията тръгна от Гърция, където съобщиха, че българинът вече е започнал работа в Юнайтед като скаут.", "date": "2019.09.27", "title": "Бербатов станал посланик на Ман Юнайтед"}
{"url": "https://duma.bg/dots-d-r-dobrin-vasilev-balgarinat-ne-se-grizhi-za-sartseto-si-n200394", "text": "- Тази разлика не е значима. За да говорим за увеличение на случаите на инфаркт, трябва да има поне 5% ръст. А и с емиграцията на младите, и увеличаването на възрастното население, неминуемо и броят на инфарктите ще се увеличава. Във възрастта над 60-65 г. компенсаторните механизми на човека започват да се изчерпват и сърдечносъдовите заболявания се изявяват. Атеросклерозата - като плаки по съдовете, започва да се развива след седмата година на човека. С времето те се натрупват и една от изявите на стеснението на съдовете е инфарктът на миокарда.  - Колебливото време и вариациите в температурата може да доведат до много по-сериозни увреждания на сърдечносъдовата система, отколкото трайно топлото и трайно студеното, защото тялото няма време да се адаптира. Всичко това натоварва компенсаторните и ендокринни възможности на организма.  - Колкото по-млад и колкото по-възрастен е пациентът, толкова по-трудно се поставя диагнозата инфаркт. В тези възрастови групи инфарктът се проявява атипично. Типичната гръдна болка - стягаща, притискаща, с недостиг на въздух, излъчване на болката към лявото рамо и към челюстта - както е по филмите и картините от плакатите, се проявява обикновено при 50-60 или 70-годишните. Но при младите и по-възрастните проявите често са нетипични и инфарктът се бърка с пневмония, дори с общо неразположение. Субективното усещане за болка и задух при различните хора е различно. При хората с диабет, заради вегетативно-съдовата дистония, има недооценяване на специфичните прояви. Затова и хората с диабет, както и по-възрастните, губят ценно време и не търсят лекарска помощ, а поставянето на диагнозата се забавя. Затова и медицината е създала диагностично-терапевтични алгоритми, които да се спазват. Понякога те отнемат голяма част от творчеството в работата на лекаря, но ускоряват процеса на диагностициране. И тук идва на помощ терапевтичната интуиция, която е резултат от опита - човек не може да вербализира това, което сетивата му долавят, когато види болен. Затова смятам, че лекарят не може да бъде изместен напълно от апаратурата. В отделни моменти компютрите и изкуственият интелект ни помагат, но решенията взема лекарят.   - Да, в ангиографската зала се извършват интервенционалните кардиологични (и не само) процедури. На този апарат се правят всички коронарни диагностични и терапевтични процедури, както и периферните интервенционални процедури (по краката, по съдовете на вътрешните органи, по сънните и мозъчните артерии). Колегите от отделението по кардиостимулация имплантират различните устройства в пейсмейкъри, кардиовертер дефибрилатори и др.  - Машините дават много възможности. Имам предвид модерните типове кардиостимулатори, кардиовертер дефибрилаторите, ресинхронизиращите терапии. Това са устройства, които се имплантират в сърцето и с поставянето им се решават поне електрическите проблеми, които възникват във възбудно-проводната система на сърцето. С поставянето на такова устройство и подмяната на батерията през около 10 г. човек може да е \"вечен\", ако няма друго заболяване. На някои възрастни пациенти - на 80-90 г., като сложим модерни пейсмейкъри с ресинхронизиращи свойства, при здрави съдове на сърцето, те нямат проблем в следващите 10 г., т.е. до смяната на батерията. Имам пациент, когото лекувам от близо десет години, когато беше на 81 г. Има пейсмейкър и два стента, но това не му пречи да живее нормално - сам се обслужва, няма проблеми с паметта, стриктно изпълнява препоръките ми и е в добро здраве.  - Не. - Не бива да се абсолютизира за всички българи, но като цяло нямаме създадена култура за грижа за здравето си и конкретно за сърцето. За това трябва да се работи от ранна детска възраст в семейството и в училище. Неслучайно в християнската религия самоубийството е толкова тежък грях, колкото и убийството. У децата трябва да се възпитава отговорност към себе си - човек, който не е отговорен към себе си, към собственото поведение и здраве, не може да е отговорен към околните, към обществото. Имам испански колеги кардиолози, които лекуват българи, живеещи в Испания. Когато се срещаме по международни конгреси, споделят, че са потресени от отношението на сънародниците ни. Испанците са една от нациите, които живеят най-дълго. Не може да отделим социума на човек от здравната му култура, от поведението към себе си, т.е. както караш колата си, каквото поведение имаш на пътя, такъв си спрямо себе си, близките си, спрямо живота си. 85% от колите на българите не влизат в никакви статистики - очукани са, но ги карат, защото са беемве или мерцедес, вместо да купят нова кола, макар и друга марка, но по-сигурна. Щом човек има такава нагласа към колата или къщата, такава ще е нагласата му и към здравето. - Трябва да се адаптираме към непрекъснато променящите се административни условия. Налага ни се да приспособяваме диагностично-терапевтичния процес към финансовата рамка, която ни се подава, а не финансите да се адаптират към медицинските нужди. Не смятам, че парите за здравеопазване са малко. В момента цената на лечение на сърдечно болни в България е идентична на тази в Испания, Германия или Франция. Но у нас за тежка коронарна рекнализация на пациент със запушени коронарни артерии касата плаща 1600 евро, а една германска каса - 15 хил. евро.  - Зависи от осемте процента - едно е 8% на 560 лв., друга е на 1500 евро. - Внезапната сърдечна смърт е най-тежката форма на протичане на исхемичната болест на сърцето, макар че тя може да бъде причинена от различни сърдечни и не сърдечносъдови заболявания. Тя е доста разнородно състояние. В 80-85% от случаите причина за внезапна сърдечна смърт са сърдечни заболявания, резултат от ритъмни нарушения. Трудно е да се каже дали се увеличават случаите на внезапна сърдечна смърт, тъй като статистиката не е съвсем коректна. Например диагнозата инфаркт на пациент, лекуван в болница или в сърдечносъдова лаборатория каквато е нашата, е точна, защото има резултати от изследвания, има диагноза, има лечение. Но, ако човек внезапно е починал вкъщи или на улицата, често се приема за сърдечносъдов инцидент - инфаркт или инсулт.  - Доброто е, че няма влошаване на тенденцията. Например честотата на диабета при болните с т.нар. комплексна коронарна анатомия е над 30%, докато в скандинавските страни е 12-15%. Освен това честотата на тютюнопушене при пациентите с исхемичен мозъчен инсулт, които са третирани ендоваскуларно, е 15 до 17%, а специално българските са 40%, според данни на международна статистика. Неофициално вероятно са 60%. - Да, но гърците компенсират със средиземноморския режим на хранене - повече зеленчуци, риба, морски дарове, докато българите консумират повече месо, мазни храни и пр. Маниерът на хранене също се възпитава в семейството и е част от културата.", "date": "2019.09.27", "title": "Доц. д-р Добрин Василев:  Българинът нe се грижи за сърцето си"}
{"url": "https://duma.bg/toleriranoto-moshenichestvo-n200396", "text": "Преди близо година и половина - на 29.06.2018 г., ДУМА публикува разследването \"Великият Остап Бендер на българската наука\". Героят на публикацията - русенският бизнесмен Венелин Терзиев, е успял за 4 години да получи в различни вузове научна степен \"доктор\"; три пъти диплом за степен \"голям доктор\" (доктор на науките), да заеме длъжността професор в 4 различни висши училища и да преподава в тях 15 учебни дисциплини (от икономика и социални дейности до национална сигурност). Както и да публикува 1673 статии, да участва във всякакви конференции у нас и в чужбина, да се титулува \"член-кореспондент\" на частна руска академия, да участва дори в биеналето на хумора в Габрово. А паралелно да върти 7 фирми с обществени поръчки за по над 2 млн. лв. и проекти от еврофондове, както и 3 неправителствени организации, всичките с разнообразен предмет на дейност - от медицина до строителни материали.  След публикуването на материала попитахме министър Красимир Вълчев как е станало възможно този могъщ научен ум да направи такава главоломна изследователска кариера. Ако се спазват законите, изискванията и процедурите дори на сбъркан закон като този за развитието на академичния състав, това не е възможно. Сериозни учени за 4 години една дисертация трудно написват и защитават, а той - цели три! Министърът обеща проверка по случая. И нищо. Преди няколко месеца му напомнихме, че чакаме отговор. Отново обещание и отново - нищо. Е, то бива, ама чак такова толериране на антиакадемичните безобразия не бива!           Направих вчера поредна справка в информационната служба НАЦИД за научните степени и длъжности на лицето Венелин Терзиев. В помощ на министъра цитирам: Терзиев става \"доктор\" във Варненския свободен университет на 2.07.2014 г.; след четири месеца - на 24.11.2014 г., получава диплом за \"доктор на науките\" от Националния военен университет \"Васил Левски\". Втори път става \"доктор на науките\" в Стопанската академия в Свищов на 7.10.2015 г. и трети път - в Бургаския свободен университет на 30.01.2018 г. Още на 29.09.2015 г. Русенският университет го избира за професор, според НАЦИД той и в момента си работи там на тази висша академична длъжност. Продължава да е професор и във Военния университет, назначен там като такъв на 2.08.2016 г. (според нашето проучване, на 23.02.2018 г. героят ни заема длъжността професор и в Бургаския свободен университет). Единствено във Висшето училище по телекомуникации и пощи, което също го е направило професор (на 13.02.2017 г.), той е освободен от длъжността на 2.07.2018 г., казва НАЦИД. Иначе лекции на студенти и доклади чете къде ли не и по какво ли не - от национална сигурност, през социални дейности до архитектура, строителство и геодезия (вж. снимката например, която е от Аграрния университет в Пловдив).  ДУМА вече отбеляза, че във всички вузове, които Терзиев обикаля като цветарка, се подчертава, че той отговаря на изискванията на Закона за развитие на академичния състав. Което е само една илюстрация на резултатите от този позорен акт, създаден от министър Сергей Игнатов и действащ от 2011 г.  Да напомня също откъде иде титлата \"член-кореспондент\", с която го кичат под път и над път. Тя е от Руската академия по естествознание (РАЕ) - едно от над 100-те псевдонаучни частни формирования в днешна Русия, за което Официалният руски Портал на докторантите и аспирантите предупреждава, че \"РАЕ раздава измислени медали, дипломи за професори, член-кореспонденти, макулатура от псевдонаучни списанийца, прави конференцийки \"аз на тебе, ти на мене\", занимавайки се с шарлатански изобретения в стил \"вечен двигател\" и \"жива вода\", парамедицински услуги и пр.\". Да му е честито протежето на г-н министъра ни! Сайтът на Ростовския държавен университет пък направо предупреждава: \"Внимание, мошеници!\" и съобщава, че Европейската организация за противодействие на мошеничествата и корупцията (ЕОПМК) моли всички, които са получили награди от РАЕ със символика на Евросъюза, да се свържат спешно с ЕОПМК. Елементарна справка, която служителите в МОН очевидно нямат желание да направят. Да им е честито и на тях протежето! Големият проблем обаче е, че вузовете ни са се превърнали в печатници за дипломи всякакви, а още по-големият е: кой преподава на студентите в България? Той става съвсем актуален сега, когато МОН му отпуска съвсем края и разрешава на висшите училища да наемат бизнесмени за преподаватели - уж за по-тесни връзки на обучението с практиката. Чудесно, но се питам колко ли Остап Бендеровци в науката вече са накачулили висшето образование у нас.  Не съм единствена. Няколко колеги журналисти в различни медии в края на 2018 г. също поставиха въпроса за \"кариерата\" на Терзиев, който бил и деец на ВМРО. Ще си позволя да цитирам текст от автора Калин Пернишки във \"Фрогнюз\":   \"Остап Бендер на българската наука афишира публично научната си продукция за 3 години с над 1673 научни статии и доклади, повече от 60 монографии, научни студии и учебници. За този период \"академичният патриотичен уникат\" е научен ръководил на повече от 20 докторанти, обучавани по \"съкратената\" процедура в НВУ (сред тях са ексминистър Божидар Лукарски и неговото вице Даниела Везиева), и участва активно с рецензии в дейността на повече от 30 научни журита. Паралелно притежава, управлява и ръководи 7 фирми... председател е на Съвета на директорите на \"Реставрация\" ЕАД - търговско дружество към Министерството на културата, чийто капитал е 100% държавна собственост. Успоредно с ръководството на престижното държавно дружество, професорът е член на управителните тела на 13 търговски дружества, едно от които е негова пълна частна собственост. Има си и собствена академия - Академия за иновации и устойчивост (Innovations and Sustainability Academy- ISA)! Този \"научен гений\" е показателен... за илюстриране на безобразното състояние, до което е докарано висшето ни образование. Явно водената от инж. Венелин Терзиев \"Организирана научна група за устойчив и бърз академичен растеж\" в 5 вуза е добре смазана бизнес-манифактура, позволяваща на участниците съвместно и бързо да покрият националните изисквания за научни публикации и издадени научни трудове... В България законите за висшето образование и за развитието на академичния състав дават необятни комерсиални простори за проспериращ научен бизнес, невъзможни никъде другаде в света\".  Е, и? Кучетата си пишат, овчарят рее поглед в небето, а керванът събира студенти балъци и си консумира благата от титли, произведени и закупени на Женския пазар. Вярно, такова безобразие може да се случи безнаказано само в България.   ", "date": "2019.09.27", "title": "Толeрираното мошеничество   "}
{"url": "https://duma.bg/rodopskata-riviera-n200395", "text": "Устремени към известните места за почивка, често пропускаме уникални възможности за отдих, където \"времето е спряло\". Такова място за ценители на спокойствието е Керамоти - \"българското\" село в Северна Гърция. Ако погледнете картата, намира се \"на ръка разстояние\" от границата. И бързам с първия съвет. Не избирайте \"Маказа\" - вече сте чули за задръстванията, колоните и изнервените шофьори. Някои се \"добират\" до Керамоти и през прохода \"Илинден\". Съветвам ви да изберете третия вариант - сигурно най-трудният, но най-живописният. Гръцката граница при Златоград е само на 4 километра от българския град. Очакват ви двайсетина километра завои, но Родопа е прекрасна - и през юни, и през горещите юли и август, и през септември, че и през октомври. Пътят е по-тесен от обичайното, но гледките са прекрасни. На границата няма опашки от автомобили. Спокойно и бързо, за по-малко от 2 минути ще се озовете от другата страна на бариерата. \"Откъде си?\" \"От Северна Гърция, но от тази страна на границата\". С подобни шеги родопчани описваха преди години къде живеят. Е, след като бе отворен граничният пункт при Златоград, думите се оказаха... реалност. Не за друго, а защото още в първите селца в гръцко няма разлика между едната и другата страна. На пръв поглед обаче. Вторият поглед показва, че гръцките села са пълни с деца, които шарят по улиците и пред автомобилите. А край пътя всяка педя земя е заета не само с традиционните и за българската страна картофи, фасул и тикви, но и с тютюн. Така беше и в нашите родопски села преди време. Вече не е. Тютюнът у нас отдавна е изоставен като култура, а хората по селата са малко, защото работа и поминък почти няма. Затова ходят да работят по чужбина. Някои от тях - и в Керамоти. Наричат Керамоти \"българското село\". Не само защото тук се чувстваш като у дома - всеки сервитьор, търговец и хотелиер или знае български, или е българин. Мнозина наши сънародници са купили или построили тук сезонни апартаменти, които дават под наем. Има български магазин и български ресторант. Менютата също са в три варианта - на български, гръцки и английски. В хотелчетата или апартаментите обикновено има българска телевизия. Така хем си на почивка, хем не прекъсваш връзката с родината.   Керамоти е разположено на малък полуостров, навлизащ около километър навътре в Егейско море и отстоящ на равни разстояния (около 40 км) в източна и западна посока от административните центрове Кавала и Ксанти. Плажната ивица е голяма, пясъкът е ситен и \"златен\", а морето - прозрачно и топло. Летовниците имат варианти за плажуване - безплатно със собствени чадър и шезлонг, и срещу символично кафе - на организиран плаж. Домакините са любезни - поставят чадър или два по желание на клиента, а \"задължителната\" консумация била въведена преди време най-вече заради нашенци тарикати, опитали да злоупотребят с гостоприемството. Сезонът е дълъг - от май до края на септември. В Керамоти и октомври понякога е като юни. Времето в малкото гръцко селце, чиито местни жители не надхвърлят 1200 души, сякаш е спряло. Улиците са спокойни и осветени през нощта. Курортът е предпочитано място за семеен отдих. Никъде другаде не сме срещали толкова деца в колички на плажа или прохождащи малчугани. Напук на очакванията ни младежките компании също не бяха малко - явно не всички са \"фенове\" на алкохолния туризъм, на бурните скокове в басейните и на неспирните дискотеки. Нощният живот в Керамоти е... спокоен. Вечерните разходки се \"нарушават\" от разговорите и приятелските закачки, които идват от всеки двор. А там, подобно на големи семейства, също като едно време по нашите курорти, познати и непознати сядат на общи маси, вечерят и разговарят. Таверните също са пълни. Не, няма да споменавам за цените. Цени като цени - и по-нормални, и по-високи. Няма да кажа, че морето в Гърция задължително ще е по-евтино от българското. Разликата е в отношението. \"Здравей, приятелю! Здравей, приятелко!\", с тези думи ни посреща за поредна вечер единият от собствениците на таверна. \"При братята\" не е за изпускане. Двама братя - гърци, женени за две българки, които зимата обичайно живеят в Пловдив. Това е. Нищо повече. Само дето знаят как да посрещнат всеки. Докато единият зорко следи обслужването, другият посяда на всяка маса. И с усмивка, добра дума и шега взема поръчката. Като допълва, че няма нищо невъзможно. Ето, и заради това туризмът у нас не върви, а в Гърция - напротив. От плажа на Керамоти се открива чудна гледка към остров Тасос. Непосредствено пред него, на 17 километра, е \"малкият Тасос\" - остров Тасопула, известен и като Змийския остров. Аха, сега си спомняте, че ви е нужен ферибот, за да стигнете до Тасос. Е, фериботът обичайно тръгва от пристанището на Керамоти. Другия път, когато изберете Тасос, отделете някой ден и за спокойствието, чара и уюта на \"българското\" Керамоти - Родопската Ривиера. Родопчани отдавна са направили своя морски избор.", "date": "2019.09.27", "title": "Родопската Ривиера"}
{"url": "https://duma.bg/d-r-totko-naydenov--obichayte-se-za-da-ste-zdravi-n200398", "text": "- За съжаление, отсъствах известно време от Родината и не можах да сколасам да я пусна за 1 септември. Но, ако е казал Господ, до ноември ще я видим. Няма да разказвам нищо от нея, но съм безкрайно учуден - и възмутен! - че президентът на Русия, която изнесе основната и най-огромна тежест за Победата, не бе поканен на отбелязването на началото на тази страшна касапница. Иначе, и в заглавието го казвам ясно: лидерите на съюзниците и на Германия са били тежко болни хора. Това го доказвам и в \"Болестите и сексът на държавниците\", която претърпя 2 издания от по 1000 бройки и много бързо бе изчерпена. Тъжно е, че много от държавниците по света са болни хора, затова неведнъж съм повдигал въпроса (ще го задам пак, във връзка с предстоящите избори): кандидат-кметовете и депутатите нека бъдат така добри и честни предварително да съобщават на избирателите боледуват ли от нещо и сексуалната си ориентация. Нека хората да преценят могат ли да им се доверяват.  - Знам за няколко видни личности, болни и оперирани от рак, но не е етично да им изнасям диагнозите. Като ги наблюдавам, обаче, как влизат слабички в парламента или МС, а повечето скоро пускат гуши, ще кажа очевидното: че не устояват на кулинарните съблазни. А кой не знае, че затлъстяването е вредно за здравето, предразполага към атеросклероза, диабет и хипертония? Ако алчността е болест, то почти всички са болни. По-скоро тя е някаква форма на психопатия; също - и нарцисизмът, надменността, липсата на съчувствие към проблемите на хората. Нашите, Божем, държавници, явно не познават 7-те смъртни гряха. А те са обособени от папа Григорий Велики през 590 г.: гордост, завист, гняв, леност, алчност, лакомия, похот. Немалко от политиците ни пък се отдадоха на похот; залюбиха се със секретарки, \"сътруднички\", та дори се и разведоха; това едва ли издава почтеност и отговорност. Щом не си отговорен към семейството си, как ще си отговорен към Родината? Не приемам и стари моми и ергени да влизат в политиката. В древна Елада не са допускали ергените до Форума (Народното събрание); претекстът е ясен: ти не си си уредил семейство, та ще уреждаш държавата. А дали казаното дотук се отнася до министър-председателя, преценете сами... - Помага на здравето. Твърдя го съвсем сериозно. Човек, който редовно прави секс (за \"редовно\" се приема поне 2 пъти седмично) боледува по-рядко, оздравява по-бързо, ако се разболее, изглежда по-младолик, има спокоен сън, не е избухлив и, в края на краищата, живее 6-8 години повече от сексуалните \"въздържатели\". На всеки 24 часа по цялата планета 100 млн. двойки правят секс (имам предвид хетеросексуален, разбира се). От това приятно и полезно занимание обаче 1 млн. души се заразяват от някоя от 20-те СПИ (сексуално-предавани инфекции), а 900 000 жени забременяват. Така че - с любовта: внимателно! Иначе, недейте обвинява в \"нерегламентирани контакти\" само лекарите и сестрите; подобни искри припламват и във всички други професии. - \"Гладен се вдига, кахърлия - не\", гласи нашенска поговорка. По принцип стресът е признат от СЗО като основния патогенен фактор; следват тютюнопушенето, затлъстяването и нерационалното хранене. Стресът, уви, е навсякъде около нас: в ниските доходи, във високите цени на парното, тока, водата, в безизходността. Въпреки безпочвените хвалби на премиера България загива пред очите ни. Ежегодно намаляваме само биологически с 50 000 души. Вече се раждат годишно под 58 000 деца, но поне половината от тях са на родители с небългарско самосъзнание, а в небитието се преселват около 114 000 сънародници. Ежегодно биват новодиагностицирани към 35 000 с някое злокачествено заболяване; първенството държи ракът на дебелите черва (5000), а когато бях студент, почти не го виждахме. Причината е повече от ясна: некачествените храни и консервантите. Следват ракът на млечната жлеза (наследствената компонента, затлъстяването, тютюнопушенето!) и на белия дроб (по 4000; над 45% от българите пушат!). 17-18 000 българи умират годишно от ракови заболявания. Но от сърдечносъдови са 4 пъти повече! Няколко пъти предлагах на МОН да въведат задължително обучение в училищата по здравна култура, да учим нашите деца как да живеят здравословно. А имаме прекрасни климатични условия; ядяхме най-вкусната и витаминозна храна. Унищожихме си и селското стопанство и сега внасяме боклуците от т. нар. партньори.  На свои разноски издадох и учебно помагало по темата (\"Здравна азбука\", сертифицирана от министър Даниел Вълчев/2008); т. г. написах и друга монография - \"Мила Родино\" (здравно-духовна, историческа и религиозна култура). От МОН - нито звук, дори да ме напсуват. Те се мъчат пред очите на всички ни да въведат не здравно-духовно, а джендър-обучение. Изхвърлиха и най-родолюбивите текстове от учебниците на децата ни, вкл. \"Родна реч\" на кроткия Ран Босилек: защото тя е \"на мама и на татка\", а не на \"родител-1 и родител-2\", както искат да ни наложат чрез \"евроатлантическите ценности\" господарите от Брюксел чрез Истанбулската конвенция, така в пряка реч ни се закани новата баш-комисарка от Германия Урсула Еди-коя-си. Чакайте, фрау, нали принудата е в разрез с демокрацията? На нейното мнение е и МОН, което целенасочено иска да отроди и дебългаризира децата ни. Чиновниците в това антибългарско МОН са отровните плевели на национал-предателството. Писах до Борисов да уволни ръководството му, призовах го и да спомогне за приемането на Закона за българския език, който прашясва в чекмеджетата на НС вече 20 години. Отговор нямам и до ден днешен. Да добавя ли също пушенето и все по-масовата употреба на алкохол и наркотици (марихуана, хапчета екстази, дори хероин) сред учениците ни, за увеличените аборти и венерози; вече има и СПИН сред тях! Говори ли се за всичко това в училищата?   - Емпатията (състраданието) е задължителен елемент в медицината. В миналото медицинските сестри се наричаха милосърдни. Разбира се, лекарят не бива да изпитва болките на пациента си, защото трябва да бъде здрав и спокоен, за да го диагностицира и лекува успешно. Но това е чувство, което трябва да го имаш унаследено от родителите си. Да, \"реформаторите\" на Костов вкараха търговията в най-висшата професия - Медицината. А там, където Търговията влезе, Медицината излиза. Не ние сме допуснали извращението Търговия в Светая светих на Медицината, а алчните за бързи печалби \"реформатори\", в чиито ръце не е умирал нито един пациент. Да, говоря за изключително високите цени при закупуването, ремонтирането и оборудването на 28-те Регионални здравни каси в страната, за неадекватните \"клинични пътеки\", несрещани никъде другаде по света, които убиха лечебното изкуство и го превърнаха в квартална Бакалия и Тефтер от сметки. Медицината се нарича \"хуманна\", а не - \"бакалска\". Вече не е важно дали си поставил точната диагноза и си излекувал болния, а колко пари си изцоцал от него и касата, защото иначе болницата ще потъне в дългове и персоналът ще остане без заплати. Да се печели от страданието и живота на човека е недопустимо и гнусно. Всичко можеше да се реши далеч по-просто и безболезнено, но алчността победи.   И още: къде е профилактиката, предпазването от болести - което е много по-важно и евтино от лечението? А профилактиката започва именно от здравната просвета (култура).   - Не, не зачестяват. Те продължават да са около 900 годишно. Половината от причините са любовни (несподелена любов в млада възраст; узната изневяра - в зряла); семейни дрязги, изпадане в отчаяние и безизходица, психични болести; алкохолизъм; тежко и безнадеждно здравословно състояние. \"Човек се самоубива, когато изгуби Бога в себе си\", казва Достоевски. Единствено разбирам раковоболните: те не искат да са повече в тежест на близките си, а и болките са нетърпими. Но да прекратиш дните си заради любовно разочарование?! Животът ни не е само наш; той е и на близките ни, и на Отечеството, затова нямаме право да си го прекъсваме собственоръчно.  - Той има за цел да възпитава поколението, което идва след нас и би трябвало да бъде нашето упование и надежда за възраждането на изчезващата ни България, в дух на родолюбие, родова и историческа памет, вярност към изконните ни християнски ценности. Защото, както е казал Антим I: \"Има ли православие - има България. Няма ли православие - няма България.\" Ето защо принципите на Обществения съвет \"Дядо и внуче\" са: \"Бог, Семейство, Отечество!\" Нищо, нищо добро не ни чака без уповаването в тези ценности. Ако сте атеисти, заменете \"Бог\" с \"Вяра\", пак ще е от полза. Но МОН изхвърли и \"Вяра\" на Вапцаров от учебниците на децата ни: явно целта е да живеят без нея, да оформят поколение робско, безлично, безволево, апатично; така най-лесно се управлява народ.  - На първо място - да се обичат, на второ - да се обичат и на трето - пак да се обичат. Любовта е най-доброто профилактично средство и лекарство против убиеца стрес. Девизът на моя Клуб \"Родопско здраве\" е ясен: \"Любов, Движение, Радост!\" Мечтая да основа в Родопите център за възстановяване след химио- и лъчетерапия на онкоболните. По принцип тази планина е най-здравословната, с нейния отрицателно йонизиран боров въздух, който прогонва канцерогенните свободни радикали. Ще добавя и невероятно слънчевите и общителни родопчани, срещите с които прогонват всякакви грижи и умора. ", "date": "2019.09.27", "title": "Д-р Тотко НАЙДЕНОВ:      Обичайте се, за да сте здрави"}
{"url": "https://duma.bg/mnogaya-leta-za-nachaloto-na-noviya-sezon-n200391", "text": "С тържествен водосвет на сцената беше открит новият театрален сезон на Музикалния театър. \"Нека вдъхновението ни съпътства и новият сезон да е по-добър от предходния изключително успешен за нас сезон!\", пожела директорката на Музикалния театър Марияна Арсенова. Отец Александър Лашков, който отслужи тържествения водосвет, пожела успешен и благодатен нов сезон на Музикалния театър и на Балет \"Арабеск\". \"Не е достатъчно да говорим на човека простичко, трябва да развълнуваме душата му. Изкуството, което правите, е наистина вълнуващо, голямо и носи силен етичен заряд!\" - с тези думи отец Лашков благослови театъра и хората, които работят в него. Музикалният театър ще посрещне официално публиката на 29 септември от 17 ч. с концерта-спектакъл \"Влез в моя сън\" в чест на 60-ия юбилей на своя главен диригент Юли Дамянов. Предстоят и други юбилейни концерти и на солисти на театъра. За новия сезон театърът направи подобрения на седалките на балкона за по-добра видимост. Така зрителите ще могат да се наслаждават на любимите си постановки, дори и от последния ред на балкона, научи ДУМА от София Стойчева, експерт ВО на Музикалния театър. Балет \"Арабеск\" откри вчера новия си сезон с гала вечер, представена на откриването на 35-ото издание на \"Аполония\", където трупата на Боряна Сечанова получи Голямата награда на фестивала.  Първата премиера за новия сезон на Музикалния театър е през октомври - на \"Прилепът\" от Йохан Щраус-син. За артистите и всички колективи на театъра предстоят усилени репетиции до премиерните дати 20, 25, 26 и 27 октомври. Новата постановка на \"Прилепът\" се поставя 100 години след началото на първата й премиера в България през 1919 г. в тогавашния \"Свободен театър\". \"Искаме да направим премиера, с която да поднесем подарък на нашата публика, разкри Марияна Арсенова, която е и режисьорка на новата постановка. Публиката ще види класически прочит на пиесата, в същото време ще й поднесем и нещо ново. Това са не само младите артисти на театъра, които ще играят в нея, но и изцяло нова визия, издържана с красота, с шега и с лекотата, с която се поставят всички оперетни заглавия на сцената на Музикалния театър.\"  Навръх Нова година - на 31 декември, Музикалният театър за първи път ще посрещне публика със специално новогодишно издание на \"Прилепът\". Най-популярната оперета на Краля на валса традиционно се играе във всички големи оперни и оперетни театри по света в навечерието на новата година. За първи път Музикалният театър ще има специална детска програма, в която от края на ноември до средата на декември ще се играят само детски спектакли - 13 на брой. През този период няма да има представления за възрастни. \"Целта ни е не само да накараме младата публика да се почувства в един приказен свят, но и след време, като съвсем зряла, отново и отново да се връща в нашия театър\", разкри замисъла на детската програма Марияна Арсенова. През януари 2020 г. предстои премиерата на другото голямо заглавие от света на мюзикъла - \"Цигулар на покрива\". Режисьор на спектакъла ще бъде Небойша Брадич от Сърбия.", "date": "2019.09.27", "title": "\"Многая лета\" за началото на новия сезон"}
{"url": "https://duma.bg/daniel-naumov-iskam-da-pazya-v-silno-parvenstvo-n200392", "text": "- Повече отбори трябва да залагат на млади футболисти. В момента съм в ЦСКА 1948. Не мога да кажа, че такава е политиката на клуба, но хората са доста сериозни и имат изграден план за бъдещето. - Естествено, че отговорността е голяма. Мога да говоря само за себе си. Тази отговорност не ми тежи, въпреки че съм на 21 години. Според мен не съм малък за този пост. - Както виждаме в последните години, футболът се изменя, следователно и спецификата на вратарския пост. Изисква се много от играта с крака. Смятам, че съм доста добре подготвен в този компонент. Разбира се, работя да се подобрявам още. - Всеки клуб си има своите виждания, свои треньори. Така е, повечето вратари в първенството ни са чужденци, но доколкото знам, за никого не е платена трансферна сума. Всички идват като свободни агенти. Вероятно това е причината клубовете да търсят такива вратари, тъй като нямат сериозни финансови възможности. - В Европа няма слаб вратар, всички са доста добри. Симпатизирам на Давид де Хеа. От българското първенство няма кого да отлича. - Смятам, че там бях си заслужил шанса за изява, но по една или друга причина не го получавах. И за мен стана доста добре, че се разделих с този клуб. Разбира се, там работих с доста специалисти, които много ми помогнаха да вървя нагоре. Както и треньори, така и футболисти - всички са доста класни. Както казах, там съм работил с Бернд Дреер, със Здравко Здравков, наистина страхотни специалисти. - Наистина там организацията и тренировъчните съоръжения са на доста високо ниво, направиха и ресторант на клубната база. Тази доминация се дължи именно на класните футболисти, които са в първия тим. - В националния отбор до 21 г. има доста класни футболисти. Всички играем редовно и в силни отбори. Както заяви нашият селекционер Александър Димитров, с Красимир Балъков са постигнали споразумение всички, които са викани за първия отбор досега, да бъдат оставени при младежите. - Не мога да поставям конкретни цели или да правя заключения след само 2 мача, но когато в един отбор са събрани толкова добри футболисти, е нормално да има изисквания и високи амбиции. - Има спокойствие в отбора, тренираме добре. Имаме и класа, която помага, когато излизаме на терена. - Има и трудни мачове, поради причината, че като гостуваме, доста от терените не са в никак добро състояние. Това е доста сложно, когато практикуваш стил на игра с разиграване на топката. - Разбира се, всеки треньор си има свои методи. Като цяло изискванията са еднакви. С Любо Шейтанов съм работил в \"Лудогорец\". Йордан Йорданов работеше също доста добре. Смяната е решение на ръководството. - Силата ни е, че имаме класни футболисти. Помежду си се разбираме и практикуваме добър стил на игра. \"Септември\" (Сф) са основният ни конкурент, до края на есента ни предстои мач с тях. \"Монтана\" също е доста силен тим, изправихме се вече срещу тях, корав отбор. \"Хебър\" също има добър състав. - 1.89 м. - Подписах преди 4 месеца договор за 2 години. - Да, разбира се. - Всички знаят кои са силните първенства - Англия, Испания, Италия, Франция, Германия. Като цяло от малък много харесвам Серия ДАУ, но за мен най-силното първенство е английското. Там наистина в един мач не може да кажеш какво ще стане, всеки може да победи всеки. - Като режим и тренировъчен процес има доста разлика от това, което се случва тук. Доста повече контрол, нямаш свобода за излизания. Всичко е организирано - тренировка, училище, пак тренировка... - Всеки си има някакви цели и би трябвало да знае как да се контролира. Студентски град... всеки може да отиде там, не само футболистите. Въпросът е, какво е  твоето желание, какво искаш да постигнеш? - Сблъсквал съм се с това нещо - родителите да дават наставления на 14-15-годишни деца. Треньорите в школите трябва да се оставят да вършат своята работа на спокойствие.", "date": "2019.09.27", "title": " Даниел Наумов:    Искам да пазя в силно първенство"}
{"url": "https://duma.bg/ofitser-i-shpionin-na-roman-polanski-otkriva-sinelibri-n200383", "text": "Новият филм на Роман Полански поставя началото на петото юбилейно издание на международния кино-литературен фестивал \"СинеЛибри\". Тържествената церемония по откриването ще се състои на 5 октомври в зала 1 на НДК от 19 ч. и ще бъде съпроводена с космически акустичен пърформънс на Мила Робърт, официално представяне на програмата и гостите на фестивала. Копродукцията на Франция и Италия \"Офицер и шпионин\", адаптация по бестселъра на Робърт Харис, чиито книги са преведени на 37 езика, ще бъде показана у нас след официалната си премиера в рамките на 76-ото издание на кинофестивала във Венеция. На практика това ще бъде второто излъчване на филма в света. Между 5 и 20 октомври зрителите ще станат свидетели на забележителни филмови и литературни премиери, ще се срещнат с кинорежисьори от световна величина и други ярки фигури от света на изкуството. Предстоят знакови чествания, бляскави галавечери на различни култури, паралелни образователни събития и конкурси. Тази година фестивалът ще се състои в София, Пловдив, Варна, Бургас, Габрово, Велико Търново и Стара Загора под мотото \"Петото измерение\" и ще покаже превъзходна селекция от 55 филмови продукции, завършени през последната година. Всичко това разказа на специална пресконференция инициаторката и организаторка на авторитетния кинофорум Жаклин Вагенщайн. Френско-американската кинозвезда Кристоф Ламбер оглавява журито на петото юбилейно издание на международния кино-литературен фестивал. Празничната церемония по награждаване на носителите на отличия за най-талантлива литературна адаптация ще се състои на 13 октомври от 19 ч. в зала 1 на НДК и ще бъде съпроводена с премиерна прожекция на филма \"Тази, която не съм\" с Жулиет Бинош. Френско-белгийската продукция на режисьорката Сафи Небу е издържана в стил \"драмеди\" и третира актуалната тема за романтичните запознанства в интернет. Филмът е адаптация по роман на Камий Лоранс. Конкурсната програма е изключително силна и включва 11 филма, вдъхновени от разнообразни по характер литературни произведения. В журито, което ще има нелеката задача да посочи победителите, е известният шведски писател и журналист Давид Лагеркранс, френският кинорежисьор от румънски произход Раду Михайлеану, ослепителната италианска актриса и защитничка на обществени каузи Лоредана Каната и българската театрална и кинозвезда Ирини Жамбонас. \"Гвоздеят\" в конкурсната програма е копродукцията на Италия, Белгия и Франция \"5 е съвършеното число\". Естетски, ироничен и изключително забавен криминален трилър, адаптация по популярния комикс на Игор Тувери, събира на екран две от най-ярките звезди на съвременното италианско кино - Тони Сервило и Валерия Голино. С трепет се очаква и екранизацията по романа на Роберт Зееталер \"Продавачът на вестници и цигари\". Това е нежна, сърцераздирателна история за един млад мъж и неговото приятелство със Зигмунд Фройд по време на нацистката окупация на Виена. В образа на Фройд се превъплъщава Бруно Ганц - в една от последните си титанични роли. Единственото българско заглавие в конкурсната програма е \"Снимка с Юки\" на Лъчезар Аврамов. По думите на критиката, филмът, създаден по мотиви от разказ в сборника \"На изток от запада\" от Мирослав Пенков, е стилна космополитна драма за непрекъснатото бягство на модерния човек от отговорностите и въпросите за смисъла. Премиерата му в рамките на \"СинеЛибри\" ще се състои на 8 октомври от 20.30 ч. в кино \"Одеон\"  в присъствието на екипа. Извън конкурса програмата е организирана в няколко модула: На живо от Космоса, Галавечери на културите, Звездна селекция, Документални филми, Театър по книга, Късометражно кино. Включени са и три от най-сполучливите български адаптации по литературни произведения от последните години. \"Не се надявам на нищо, не се страхувам от нищо, аз съм свободен\" - зрителите ще разпознаят Никос Казандзакис във филма на Янис Смарагдис \"Казандзакис\", създаден по мотиви от автобиографичния роман \"Рапорт пред Ел Греко\". В знак на уважение към вярната публика на фестивала, която обхваща зрители от няколко поколения, ще бъдат показани внушителни продукции като \"Всичко е истина\" на Кенет Брана, който ни връща към последните дни на великия драматург и поет Уилям Шекспир. В модула \"На живо от Космоса\" е включен и филм, който вади от анонимност \"бащата\" на Сирано дьо Бержерак - Едмон Ростан.  \"Истинската история на бандата на Кели\" е част от звездната селекция и пристига направо от фестивала в Торонто. Филмът по романа на двукратния носител на \"Букър\" Питър Кери е класическа приказка за бунтовник с кауза - истински, но и малко недодялан Робин Худ, претворена на екран от Шон Грант. Друг акцент в този модул е \"Песента на имената\" - хипнотична история за приятелството, вярата, предателството и изкуплението, подписана от режисьора на \"Червената цигулка\" Франсоа Жирар и сценариста на \"Вечният градинар\" Джефри Кейн. Част от звездната филмова селекция е и новият филм на Ричард Линклейтър \"Къде си, Бернадет?\" с Кейт Бланшет. Микс от трагикомедия и мистерия, този сюжет ще прикове вниманието ни до самия финал, който е абсолютно непредвидим. Документалните филми, включени в програмата на фестивала, са изключително силни и заслужават внимание заради острата си социална проблематика. Става дума преди всичко за \"Мъжът, който си играеше с огъня\", посветен на непримиримия разследващ журналист и писател Стиг Ларшон, автор на трилогията \"Милениум\". Ще видим и разтърсващия филм \"Чернобилска молитва\" по книгата на Светлана Алексиевич, носителка на Нобелова награда за литература през 2015 г. Акцент сред паралелните събития е конкурсът за късометражни филми CineLibri Short Movie Official Competition, който има награден фонд 2000 лв. и се реализира съвместно с TatraTea чрез платформата Film Freeway. За първи път у нас, в рамките на \"СинеЛибри\", се провежда конкурс за късометражни филми, инспирирани от литературни произведения. Церемонията по обявяване и награждаване на призьорите ще се състои на 20 октомври от 19 ч. в кино \"Люмиер\", веднага след като бъдат излъчени 10-те филма от конкурсната програма. Голямата награда се връчва от TATRATEA. В състава на журито за късометражните филми влизат режисьорът Иван Москов, известният кинорежисьор и продуцент Николай Мутафчиев и Мария Арангелова - режисьор, пътешественик и виден ентусиаст. Девет от десетте филма в конкурса са български. Има една френска продукция - \"Цветята на алжиреца\" с режисьорка Росица Траянова. Билетите за всички прожекции и съпътстващи срещи вече се продават в съответните киносалони и артпространства. Може да се купят и онлайн на официалната страница на фестивала www.cinelibri.com.", "date": "2019.09.27", "title": "\"Офицер и шпионин\" на Роман Полански открива \"СинеЛибри\""}
{"url": "https://duma.bg/prez-godinite-na-violeta-radkova-v-galeriya-kontrast-n200386", "text": "Огледалото в Древния Египет символизира времето. Виолета Радкова споделя за древния атрибут: \"Аз съм огледало с различни наклони, прашно, небрежно облегнато до прозрачната стена на къщата. Някой рязко е прокарал пръст по гладката му повърхност и е оставил чиста диря - бяла\". Какво е отразило \"През годините\" огледалото на Виолета, тази елегантна и женствена художничка, без която обликът на русенската група би обеднял като живописно разнообразие, а сценографските й решения - атрактивни, смели и по своему уютни, нямаше да сложат отпечатък на оригиналност в арт живота на града, посочва проф. Аксиния Джурова. Картините й, показани в столичната галерия \"Контраст\" (\"Цар Самуил\" 49), интуитивни и чувствени, безспорно повлияни от сценографията, са не само реминисценции от привлекателната европейска архитектура на Русе, те не са и носталгични препратки към несъществуващата вече стилност на крайдунавския град, те са деликатно напомняне за онзи неразмагьосан свят на мечти, трепетни вълнения, нежни възпоменания, състояния на нега и съблазън, полузабравени в днешния разголен до бруталност свят. Неслучайно тези своеобразни живописни видения на Радкова са облени от сценична светлина, подсилвайки усещането за ефирност, пише кураторката на изложбата, която продължава до 7 октомври. ", "date": "2019.09.27", "title": "\"През годините\" на Виолета Радкова в галерия \"Контраст\""}
{"url": "https://duma.bg/dumi-obrazi-mesta-n200387", "text": "Сердика, Средец, София... за времето на своето съществуване градът има различни имена и минава през различни периоди. За 140 години - откакто София е обявена за столица - градът се превръща от малко населено място с улици \"до колене в кал\" в значим и динамичен град със свое лице, дух и култура.  Изложбата проследява живота и развитието на столицата, отразени в творбите на поколения български художници. Своеобразната разходка из знакови места и събития минава през платната на Антон Митов, Никола Петров, Иван Гецов, Цанко Лавренов, Никола Танев, Златю Бояджиев, Дечко Узунов, Текла Алексиева, Иван Кирков, Лъчезар Бояджиев, Надежда Олег Ляхова, Кирил Прашков, Самуил Стоянов и др.  Чрез образите на емблематични сгради и места върху картини и картички, чрез описания, оценки и размишления на пътешественици и интелектуалци, разказваме истории. Отминалото, вълнуващо време след Освобождението, културният разцвет между двете световни войни, историческите събития около 1944 г., вълненията на съвременните автори са част от темите в изложбата, която продължава до 16 февруари.  В експозицията участват произведения от РИМ-София, Националната галерия, галериите в Казанлък, Пазарджик, Плевен, Шумен и Сливен.  Специално са подготвени и десет тактилни 3D картини за хората с увредено зрение. Артистичната визия на залите е подкрепена с фотографии и стари картички от колекцията на Христо Алексиев, \"Изгубената България\" и Булфото.  Изложбата е съпътствана от албум, посветен на столицата, ще бъдат прожектирани документални филми; ще се организират представяния на книги, лекции и дискусии за историята и развитието на града. Проектът е осъществен от екипа на СГХГ, графичен и пространствен дизайн Венелин Шурелов.", "date": "2019.09.27", "title": "Думи, образи, места... "}
{"url": "https://duma.bg/litsata-na-grada-proizvedeniya-ot-fonda-na-sghg-n200385", "text": "Софийската градска художествена галерия представя образователна програма \"Музеят в училището, училището в музея\". След успешно реализираните три изложби (във Френската гимназия, Националната гимназия за приложни изкуства и Националния учебен комплекс по култура) експозицията \"Лицата на града. Произведения от фонда на СГХГ\" гостува на галерия \"Дебют\" и НУИИ \"Илия Петров\". Публиката ще види творби на Никола Петров, Кирил Цонев, Цанко Лавренов, Иван Кирков, Текла Алексиева, Славка Денева, Лъчезар Бояджиев и др.  Изложбата има за цел да допринесе за обогатяване на визуалната култура на учениците и да разшири техните знания по предметите изобразително изкуство и история на изкуството. Дава се възможност да се видят копия на някои от най-интересните произведения от фонда на СГХГ. Предвидени са съпътстващи събития - лекция с презентация от уредник на галерията и посещение на настояща изложба в СГХГ. Експозицията ще бъде отворена до 4 октомври 2019 г.", "date": "2019.09.27", "title": "Лицата на града. Произведения от фонда на СГХГ"}
{"url": "https://duma.bg/reklamata-na-tsigari--ot-pusheshtiya-doktor-do-impotentniya-mazh-n200397", "text": "Никотиновият и тютюневият маркетинг има своя  многовековна история и развива нови техники в отговор на историческите обстоятелства, обществените и технологичните промени. И, разбира се, законодателството. На същите условия и обстоятелства се подчинява и контрамаркетингът.  Като нездравословен тютюнът е критикуван още през XVII век. Като омразен за носа, вреден за мозъка, опасен за белите дробове, черния вонящ от него дим го описва през 1604 г. в \"Противодействие на тютюна\" Джеймс VI от Шотландия и Англия. Няколко години преди това много страни забраняват използването му. Папа Урбан VIII осъжда употребата на тютюн на свети места и заплашва с отлъчване, но папа Бенедикт XIII 100 години по-късно отменя забраната. Е, така е и до днес - ако шефът е пристрастен пушач, той е снизходителен към гнусния навик на подчинените си. Но, ако е решил да спре цигарите, секирата не подбира никого.  Твърди се, че първата известна реклама на никотин в Съединените щати е от 1789 г. в нюйоркски всекидневник.     Цигарите били произведени за първи път в Севиля от парчета пури. Британските войници започнали да пушат по време на Кримската война (1853-1856 г.), а Американската гражданска война в началото на 60-те години на XIX в. довежда до увеличено търсене на тютюн от американските войници и в региони, където той не се отглежда.  се ангажира с антитютюневи кампании, като акцентира на превенцията на тютюнопушенето, и се появяват твърденията, че тютюнопушенето е пристрастяващо, нездравословно, забавя растежа на децата и е вредно за бременните. Така до 1890 г. 26 американски щата забраняват продажбата на тютюн на непълнолетни. През следващото десетилетие са приети допълнителни ограничения, като забрана на продажбата на скъп кибрит и раздаване на цигари с тях.  Очевидно в мирно време антитютюневите движения се активират, но във военно време свиват знамената, за да подкрепят своите близки на фронта с каквото могат, дори това да са цигарите, защото предвид неминуемата насилствена смърт, вредите за здравето от цигарите стават по-малко притеснителни. Така по време на Първата световна война са раздавани на американските войници безплатни или субсидирани маркови цигари, а в Северна Америка тези действия се утрояват на всеки 4 години. Така до 1927 г. всички американски щати отменят забраните за тютюнопушене, освен касаещите непълнолетни, а антитютюневите движения съсредоточават усилията си в... антиалкохолните кампании. Така дава шанс на тютюневите компании да лансират на широка нога продукцията си, като ангажират цели страници в престижни списания и вестници. Много компании създават лозунги за своята марка и използват знаменитости за тях, в това число и на жени, за да бъде разширен пазарът и сред нежната половина на човечеството, като се насърчава тютюнопушенето като алтернатива на яденето на сладкиши. Тогава цигарите са наречени факли на свободата, като се визира женската свобода. Някои реклами съдържат измислени лекари, уверяващи клиентите, че тяхната конкретна марка е полезна за здравето!?!  През 1929 г. паравоенното крило на нацистката партия Щурмабтайлунг (познато като СА или SА - на немски ДЩурмови отрядУ, играло ключова роля в издигането на Адолф Хитлер във властта) дори основава компания за цигари като начин да събере средства и да стане по-малко финансово зависима от партийното ръководство. Членовете на СА трябвало да пушат (дори чрез методите на принудата!) марките на СА. Марката дори популяризира политически идеи с комплекти от карти за цигари, показващи исторически военни униформи... През 30-те години на ХХ в. обаче започват да излизат статии, които показват статистически увеличените случаи на рак на белия дроб. Но идва Втората световна война, когато тютюневите компании пращат безплатни цигари на двете страни на фронта. Това е и периодът на най-високи продажби на цигари. Така върналите се от войната войници стават новата група лоялни клиенти на тютюневите компании. Те се превръщат в основните спонсори на радиото в Америка и повечето европейски държави през 40-те и 50-те години.  Рекламата на цигари използва редица трикове. Никотиновата индустрия насърчава продукти с модифициран риск, за които се предполага, че са по-малко вредни, като печени, \"филтърни\", ментолови, вентилирани (\"леки\") цигари. Тези продукти са използвани за възпиране на отказването от цигари. Днес обаче знаем, че \"леките\" цигари не дават никаква полза за здравето на пушачите, както и редица съвременни продукти.  През 1954 г. тютюневите компании пускат рекламата \"Изявление на Франк\", която според медийните специалисти била първата дезинформационна кампания, оспорваща докладите, че пушенето на цигари може да причини рак на белите дробове и да има други опасни последици за здравето, въпреки че солидни статистически доказателства за връзка между тютюнопушенето и рака на белия дроб са публикувани за първи път 25 години по-рано. През 1964 г., след голям обществен натиск, тютюневите компании създават  който забранява популяризирането им сред младите. Е, тютюнопушенето, както и алкохолизмът и наркоманията или пристрастеността към хазарта са въпрос на вътрешна нагласа и убеждение. Опитайте да накарате пушача да спре да е такъв и той ще ви извади куп доказателства в своя полза. Обратното също е валидно. Но факт е, че при големи сбирки, купони, коктейли, банкети и пр. най-много хора се събират около групата на пушачите, защото се твърди, че интересните истории разказват именно те. Добре де, познавам и непушачи, които са адски забавни и съм готова да жертвам няколко цигари, за да чуя техните историйки. ", "date": "2019.09.27", "title": "Рекламата на цигари -   от пушещия доктор до импотентния мъж"}
{"url": "https://duma.bg/eseta-ot-pavel-bebov-n200400", "text": "Кой е най-скъпият ни дом? Там, където сме родени? Там, където са останали детските ни години? Или където си усетил трепетите на юношеството? На повечето от нас и младостта ни кара често да се връщаме към родното място. Сгушената стаичка ни даряваше с незабравимите мигове на студентството. Малката площ не ни пречеше да мечтаем за нещо голямо и хубаво. Запомнихме ли го? Сигурно голяма част от онези прекрасни времена са останали далеч зад нас. Без да ги забравяме. Скъпо ни е и семейното жилище. Макар то да е нормално на цялото семейство. Докато птичките - синове и дъщери, не литнат в своите си посоки. Без да можеш да ги спреш. И без да имаш каквото и да е право да го направиш това. И все пак всяко пътуване в миналото към дома е нещо незабравимо. Защото те връща в спомените. На детството, на юношеството, на младостта, на по-зрелите впоследствие години. Пътищата, които един човек изминава, са толкова много и толкова различни. Сближава ги само едно - родната стряха. Може би малко скромна, но винаги незабравима. Връщайки се, стигаме до първата къща от родния край и гърдите се изпълват със свободния въздух. Защото оттам си тръгнал в годините. Връщал си се стократно по познатия път и винаги си го очаквал това връщане. Тези спомени не изчезват с времето. Напротив, стават все по-скъпи и по-незабравими. Ще минеш по-утъпканата пътека към дома. Ще отвориш външната порта. Ще извадиш ключа от под изтривалката, за да влезеш в един само твой дом. Само че това за ключа и изтривалката го забравете. В днешни дни това е невъзможно. Защото от ъглите дебнат крадци. Все по-арогантни, дръзки и изобретателни. Дай Боже и от тях да се намери спасение. Инак можем да влезем в един разбит, разхвърлян и ограбен дом. Но и тогава ти няма да изоставиш родното място. То винаги ще е най-очаквано, най-желано и най-истинско. Без някакви имотни сметки и ограбени надежди. И отново ще преминеш по утъпканата пътека на спомените. На изминалите пътища на времето. Те ще те водят в различни посоки и на различни места. Те ще са животът ти, който не можеш да задраскаш с лека ръка. Това са твоите години - добри и лоши, пъстроцветни и сиви, обичани и мразени. Но лично твои! Незабравими, без да загубят своята истина и време. Лично твои: като родния дом, който може и вече да го няма. Но в сърцето ни остава този дом, който ни е дарил с живот. За него срутване няма. Защо толкова много се мразим? Не го искаме да е така, но просто изглежда светът вече се е променил. Всеки е грабнал душицата си и не мисли за нищо друго освен за себе си. Но какво ще спечели от това? Едно голямо нищо. Да, ама всяка една стъпка, която правим, е насочена кажи-речи в известен случай срещу другия. Па бил той съвсем близко до нас. Всекидневието е забързано, неясно, изпълнено с изненади. Които ни носят най-често неприятни емоции. Готови ли сме винаги да ги надживеем? Да се преборим с тях? Да ги победим? Защото срещу себе си трябва да се преборим с реалния, със съществуващия озлобен и озъбен свят. Братство ли? Ами всеки е затворен в собствената си черупка и само гледа да не допусне никой в това толкова лично пространство. Егоизъм ли е това? Или чувство да се самосъхраниме? Е, добре, и като оцелееш по този начин все пак по-щастлив ли ще си? Много съмнително и илюзорно. Но то ти подарява заблудата, че нещо си загърбил, надмогнал и победил. Поредната човешка заблуда. Какво ни остава тогава? Все пак няма основание да се предаваш. След като си наясно, че малкото време, с което разполагаме, трябва да носи и победи. Които всеки от нас търси и приема като свое лично достижение. И все пак защо светът, в който живеем, днес е толкова негостоприемен и зъл? Защо всичките ни усилия или повечето от тях отиват, за да оцелеем, въпреки жертвите, които правим със себе си. Несправедливите обвинения, които получаваме, в повечето случаи отново носят елемента на един заобикалящ ни егоцентризъм и егоизъм. Всеки човек, който твърдо смята, че е единствено прав, живее в дълбока заблуда. Която рано или късно ще го цапардоса по главата. За да го вразуми и приземи. Защото не може твоята истина да е единствена. И сигурно с времето, когато осъзнаем необходимостта от ............. съпротива с несправедливите злини, ще поемем дълбоко въздуха на облекчението. С твърдата решимост да надделеем над озлобения и озъбен свят, който ни заобикаля. Тя е съвсем кратка. Отправена към Господ. Всяка вечер, като си лягам. Предпочитам да е на тъмно. Просто защото е твърде лична. Посветена е на най-близките ми. Първо към двамата ми прекрасни синове. Какъв би бил животът ми без тях. За хубаво и за лошо все тях търся. Виждам ги твърде рядко - не повече от веднъж седмично за по броени минути. Но и това е нещо. Хубаво нещо. Пък и нали всеки ден вечер се чуваме. Най-ми е трудно да приема честите им пътувания. В повечето случаи са служебни. Явно са неизбежни. Но нали винаги си остават наши деца. Да ги мислиш и да желаеш да се приберат час по-скоро. Не дай си боже да се забавят. Полудявам от притеснение. Те често го посрещат това мое притеснение с подигравателни усмивки. Нищо, че вече са родители и с времето ще ме разберат по-добре. Но да са им живи и здрави. След това в молитвата ми идва ред на четирите ми внучки. Какви красавици са само! От най-голямата - умницата ми Али, през талантливите и очарователните близначки Каролина и Валерия, до най-малката - бойната и непоклатима Виви. Знаят, че трябва много да се пазят и да ги пазят. От лоши и завистливи хора, от жестоката среда наоколо. От тъжни неприятни случайности. Така че всяка вечер им пожелавам: Да са живи и здрави. Моля се и за жена ми Влади - спътницата ми в живота. Да е винаги в добро настроение. Да няма разправии между нас (в повечето случаи те са тъпи и безсмислени). Защото човек трябва да гледа много по-ведро и по позитивно в този така кратък живот. Защо да го усложняваме излишно и ненужно? Днес трудно можем да се опазим от лошотиите, от завистта за този дето духа. Затова й пожелавам да пазим хубавите моменти, да ги ценим и обичаме. За живот и здраве. Моля се всяка вечер Бог да опази всичките ми скъпи духовни и материални неща, които са неизменна и необходима част от живота ми. Защото без тях около нас ще зейне голяма празнота. И ще е все по-безсмислено. Запазят ли се те, запазваме се и ние, ако успеем да ги съхраним. Та след нощите на размисъл идват дните на действията. Полезни и не дотам. Но без стремежа нещо да се промени, нищо добро не може да се случи. Затова дано Господ да ни дава сила и желание да сме полезни. На другите, но и на себе си. Нека да сме живи и здрави. И да не се предаваме. Пред трудностите. Пред завистта. Пред тъмнината. Нали на сутринта слънцето пак ще изгрее. Имах неотдавна рожден ден. Поздравлението от колегите беше трогателно. Мило. Изпълнено с уважение. Същински гъдел за душата. Със задоволство го прочетох втори път. И изведнъж нещо ме жегна. Бил съм знаел тайната на вечната младост. Глупости! Много добре сам си знаех, че такива тайни няма. Знаех си много точно какво представлявам. Не само с побелелите коси. С бръчките. С болките в колената. Не можех да излъжа нито себе си, нито другите. Пък и въобще не исках. По природа съм реалист и не обичах да се самозаблуждавам. Та и затова най-мразех, когато срещна стар приятел или познат, той да ме обсипва с комплименти от рода: \"Боже, колко добре изглеждаш.\" Ама че глупости. Ако го правеше лицето от завист - разбираемо е. Но не е вярно. Затова и вътрешно озлобявах. Добре че не се хващах на въдицата. Знаех къде е истината. Така дните се изнизваха един след друг. Понякога много дълги и скучни. Понякога напрегнати, неспокойни, припряни и бързи. Като че ли започвах да предпочитам първите. Защото ми носеха някаква тъпа отпуснатост. Или пък силите ми намаляваха, за да бъда пак онзи млад мъж - амбициозен, непокорен, борбен, жаден за всякакви успехи. Някои от тях постигнах - лесно или по-трудно. Често не успявах. Но бях сигурен, че трябва да опитам пак, ако искам да спечеля. И отново се хвърлях в битката - настървено и без страх. А сега? Често ме наляга апатията, нежеланието да преодолея бавния ход на времето. За да го прескоча и да хукна напред срещу минутите и часовете. Както беше преди. Дай боже, да не се отпусна и да намирам оправдание в преумората на деня, в безсилието да вървиш яко устремен напред. Да побеждаваш. Да вървиш бързо и устремено. Без да се оправдаваш с болките в колената. Защото синовете ти - обични и умни, пак ще ти намерят недостатъци, че не си обръщаш внимание на здравето, че не ходиш на профилактичните прегледи, че не пиеш онези хапчета, които щели да ти облекчат колената. Техните критики сигурно са прави. И виждаш как непрекъснато растат. Защото момчетата ти няма да се хванат на въдицата, че ти все някога ще тръгнеш по прегледи, ще обиколиш десетина лекарски кабинета. Които ще ти открият тази или онази болежка и ще ти предпишат разните там цярове. Но ти пак ще обещаеш, че това все някога ще стане. В неопределено бъдеще. Само твърдо вярваш в себе си, че няма така лесно да се предадеш. Че ще воюваш за своето аз, за здравето си. Но макар и тогава, когато стане невъзможно, да не потърсиш помощ. А иначе живият живот си е прекрасен. И никак не трябва лесно да се изпуска. Всяка дадена ни от Бог минута. Час. Ден. Месец. И година. Най-хубавия ни дар.", "date": "2019.09.27", "title": " Есета от Павел Бебов"}
{"url": "https://duma.bg/kemikal-bradars-idvat-za-parvi-pat-v-balgariya-n200389", "text": "Невиждани иновативни визуализации и енергичен безкомпромисен звук, вплетени в уникално аудио-визуално преживяване, ще преживеят всички български фенове на най-култовото електронно дуо в света на 10 октомври от 21 ч. в зала \"Арена Армеец\" в София. \"Няма по-велик лайв денс спектакъл в света в момента\", пише световната музикална медийна платформа NME по повод грандиозното шоу на \"Кемикъл брадърс\" \"No Geography Tour\", което ще връхлети и нас по покана на продуцентска компания \"Арт БГ\", научи ДУМА от от Мартина Панайотова. Сензационният набор от визуализации, който акомпанира музикалния сетлист, е причина \"Кемикъл брадърс\" да заемат достойното си място на хедлайнери на най-стойностните музикални форуми в цял свят. В рамките на \"No Geography Tour\" ще станем свидетели на огромна въртележка, която те кара да \"изгубиш контрол\" по време на \"EML Ritual\" и гигантски роботи, които стрелят с лазерни пушки, докато звучи хипнотизиращият \"Hoops\". По време на грандиозния спектакъл ще станем свидетели и на невиждани до този момент огромни човешки холограми, порой от лазери, формирани в зрелищни 3D мапинги и какво ли още не. \"Кемикъл брадърс\" - Том Роуландс и Ед Саймъндс, се събират в Манчестър през 1989 г. Те постигат световна слава, когато вторият им албум \"Dig Your Own Hole\" оглавява британските класации през 1997 г. Само в Обединеното кралство музикантите бележат 6 първи места с албумите си и 13 топ 20 сингъла, между които и две първи места. Освен новия си албум \"No Geography\" гостите ще представят и най-обичаните композиции от цялата си дискография \"Hey Girl Hey Boy\", \"Block Rockin' Beats\", \"Galvanize\" и много други. Цялата сценична техника ще пътува от Великобритания до \"Арена Армеец\" в 7 ТИР-а, тъй като няма как да бъдат набавени нейни аналози у нас като качество и ефекти. Залата ще бъде ограничена до точно 9500 места, по изискване на мениджмънта на електронните величия. Организаторите съветват желаещите да преживеят това аудио-визуално зрелище да не чакат последния момент, за да си купят билети, тъй като интересът е огромен, очаква се публика и от съседните балкански държави. Цените са 69, 79, 89 лв. и ВИП места от 100 лв. Билетите се продават в мрежата на Ивентим.", "date": "2019.09.27", "title": "\"Кемикъл брадърс\" идват за първи път в България"}
{"url": "https://duma.bg/pardon-n200373", "text": "ЛАФ НА БРОЯ Не е вярно, че властта е в ръцете на един човек. Той не е никакъв човек. КОЛЕЛОТО ЗА ЛЕТИЩЕТО - Какъв искаш да станеш, когато пораснеш? - Тъпанар! - Защо? - Ми, защото всички викат: \"Гледай го тоя тъпанар, ква кола кара!\" ДОКТОР СПАС И НЕГОВИТЕ ПАЦИЕНТИ След операция доктор пита пациента: - Как сте, как се чувствате? - Как да кажа - сякаш някой ме е ударил с тухла по главата. - А, да - казва докторът - забравих да ви кажа, че напоследък сме зле с доставките на хлороформ… Рубрика: ДЖЕЗВЕ - Моята четка чисти зъбите и на най-труднодостъпните места, а твоята? - А аз нямам зъби на труднодостъпни места. ПРЕДИЗВЕСТЕНА ПОБЕДА Да живее вота местен  без машини, вързан в кърпа! Изборът на кмет наесен  пак в чували ни е вързан! ФОЛКБИТАК - Какво е ръст на икономиката в България? - Това е, когато бай Иван преди 20 години живееше в гарсониера за 8000 долара, а сега живее в гарсониера за 20 000 евро! При това не се е премествал от Люлин-3... ПЪРВА ЧАСТНА, ВТОРА ГЛУХА Обстоятелството, че един патрон струва 80 стотинки, а валерианът - два лева, ме притеснява и напряга!", "date": "2019.09.27", "title": "ПАРДОН"}
{"url": "https://duma.bg/lavitsa-n200378", "text": "\"ПРАВИЛАТА НА МИСЛЕНЕТО\" от Ричард Темплар издава \"Обсидиан\" в превод на Милко Стоименов. Всички се възхищаваме на хората, които успяват да предложат най-добрите идеи, да реагират най-адекватно в трудна ситуация, да вземат бързо решение и да решат важен проблем без колебание. Понякога дори им завиждаме. Дали тези хора знаят нещо, неизвестно за нас, останалите? Определено да. Те спазват Правилата на мисленето. Именно тези правила ще ни помогнат да открием нови решения, да избегнем досадни грешки, да поддържаме мозъка си активен, да сме по-креативни и да живеем по-здравословно и спокойно. Сто правила за един по-щастлив и пълноценен живот предлага авторът. \"КАЖЕТЕ СБОГОМ НА ДИАБЕТ ТИП 2\" от д-р Джейсън Фънг издава \"Изток-Запад\". Става ясно, че диабет тип 2 е болест на храненето, при което високите нива на инсулин (и инсулиновата резистентност) са свързани с наличието на твърде много захар в организма. Авторът показва начините, по които можем да я елиминираме. Без лекарства. Без операции. Без медицински разходи. Написана разбираемо, съпричастно и с чувство за хумор, тази книга ни насърчава да се преборим с \"нелечимата\" природа на диабета. За да направим първата крачка към изцелението обаче, е нужно да знаем какво се случва в собственото ни тяло, когато страдаме от диабет тип 2.  \"НАШИТЕ МАСТИЛЕНИ СЪРЦА\" от Кристъл Съдърланд издава \"Ентусиаст\" в превод от английски на Мария Чайлд. Хенри Пейдж е киноманиак и безнадежден романтик. Той чака любовта като на забавен кадър, любовта, от която сърцето замира и нищо друго вече не е от значение. Грейс Таун не се покрива с ничия представа за момиче мечта, но Хенри не може да спре да мисли за нея. Има нещо прекършено у Грейс. Душата й е пропукана от мрачните тайни на нейното минало. И единственото, което Хенри иска, е да й помогне да \"се събере\" отново и да се превърне в жизнерадостното и усмихнато момиче, което е била. Книгата е емоционална, забавна, изпълнена с реалистични и блестящо изградени характери. \"МАЛКИ СЛАДКИ ЛЪЖИ\" от Каз Фриър издава \"Милениум\" в превод на Маргарита Терзиева. 31 май 1998 г., от ирландско градче изчезва красивата тийнейджърка Мериан Дойл. Полицията започва разследване, което не дава резултат и случаят е забравен, но не и от Кат Кинсела, която знае, че татко й е излъгал служителите на реда. 18 години по-късно Кат вече е детектив, отчуждена от баща си заради съмнението, че той е отговорен за изчезването на момичето. Една вечер се получава сигнал за открит труп на млада жена. Намерена е на метри от бара на баща й, а името й е Алис Лапейн. Разследващите подозират съпруга й, докато не става ясно, че Алис всъщност е Мериан Дойл...", "date": "2019.09.27", "title": "Лавица"}
{"url": "https://duma.bg/pesnichka-za-nay-strashniya-chovek-n200376", "text": "Той, общо взето, е среден човек... Той, общо взето, е образ типичен... Той, общо взето, е зрител страничен, свикнал на студ и на пек... Той, общо взето, не трупа актив... Той, общо взето, не е разтревожен... Той, общо взето, на място е сложен -  член на добър колектив... Той, общо взето, полезен е днес... Той, общо взето, е голям симпатяга... Той, общо взето, не се засяга щом докачАт го на чест... Той, общо взето, се труди дори... Той, общо взето, нещата протака... Той, общо взето, е свикнал да чака някой друг... да изгори... Той, общо взето, не ламти да е пръв... Той, общо взето, изобщо не рита... Той, общо взето, изобщо не пита кой... го направи... такъв... ", "date": "2019.09.27", "title": " ПЕСНИЧКА ЗА НАЙ-СТРАШНИЯ ЧОВЕК"}
{"url": "https://duma.bg/ne-nikoy-ne-me-manipulira-n200377", "text": "Като сте рекли - лъжа, измама и гигантска манипулация е всичко! Откъде-накъде? Най-честно си го казвам: при нас никога никакви манипулации не е имало. Всичко е открито - както се казва - право в очите. Спецификата при нас е друга. Например идват рано сутрин вкъщи и светят с фенерче в очите ми. - Ти - питат - от кои си? - Амиии… от нашите - викам. - Това партия ли е? - питат ме. - Хич не знам! - отговарям им. - Нямам документ за това. - А как знаеш от кои си тогава? - питат те. - Ами, слушам ги какво си говорят -  оплитам се аз. - Ту едните твърдят, че съм от тях, ту другите викат, че винаги съм бил в техните редици и с това били много горди… Още е тъмно навън, пелтеча в леглото си, а фенерчето свети в очите ми. Нали ви казах - никакви манипулации. Всичко е ясно и добре осветено. - Ти - питат ме - защо не ни обичаш? Имаме сведения, че не гледаш по телевизията успехите на правителството, не пускаш радиото, когато се говори за ежедневната работа на парламента, не четеш за постиженията ни във вестници. Истина е, всичко е истина. Знаех си, че знаят! Става ми още по-студено, но намирам сили да се защитя: - Така е. Ама аз нямам телевизор! В нашето село никога не е имало ток, електричество нямаме. И път нямаме, та затова не получаваме поща и вестници. Не знам как дойдохте до тука, направо... - И какво ще се получи - питат ме, - ако всичките граждани на страната се държат като тебе! Ако така, с лека ръка, всички се откажат да следят постиженията на новата власт - какво ще стане, знаеш ли? - Не знам! - признавам аз веднага, а сърцето ми се покрива със слой лед. Фенерчето упорито свети в очите ми. - Става така - казва гласът зад фенерчето, - че социалният мир се дестабилизира, започват стачки, настъпва хаос, производството умира, а консумацията секва. Народът губи вяра в истинското и се хваща за кривото, грозното и неправилното. И после си скубе косите за постъпката, ама е късно. Прекръствам се за всеки случай. Фенерчето все така неумолимо свети. - Спират - продължава гласът -  помощите отвън, подлагат ни крак на международните форуми. Даже с гума ни изтриват от географските карти, за да не се разсейват, като ни гледат. Европа ще я гледаме през крив макарон, ама много крив! Но изход има! - Слава Богу! - поемам си дъх аз. - Изходът е да застанеш рамо до рамо с нас! - Че то било лесно! - викам им и почти ги обиквам. - Подпиши тука - дават ми те един формуляр. Подписвам. Студено ми е, ама гък не мога да река. - Значи - рече един от гласовете - път ще направим до вас, електричество ще има, а ти ще гледаш, слушаш и четеш за нашите успехи, ясно ли! - Тъй вярно! - Мирно! - командват ми те. Изпъвам ръце по шевовете и заставам мирно. - Браво, гражданино! - казва ми бащински онзи глас. - Това е най-правилният избор, който някога си правил. Родината разчита на тебе. Нашата партия - също! Козирувам накриво и се строполявам на леглото. Нали ви казах - спецификата при нас е съвсем друга! За манипулации и дума не може да става.", "date": "2019.09.27", "title": "НЕ, НИКОЙ НЕ МЕ МАНИПУЛИРА"}
{"url": "https://duma.bg/za-viktor-yugo-togava-hyugo-n200399", "text": "След пожара в Нотр Дам де Пари успоредно с историческите факти, свързани с изграждането й, се припомни и литературен: след 1831 година, т.е. след излизането от печат на \"Парижката света Богородица\" на Виктор Юго многократно се увеличил броят на туристите, посещаващи Париж. С днешна дата пък се наблюдавало повишен интерес и към романа. Последната констатация ме подтикна да проследя в кой момент българските читатели са имали възможност да се запознаят с Юго и неговото творчество и кои преводачи са съдействали за своеобразните духовни срещи. За първи път романът \"Notre Dame de Paris\" е преведен на български език от Димитър Хаджииванов. Отпечатан е през 1890 година в Солун. Второто му (преработено) издание е дело на издателство \"Ив. Г. Игнатов и синове\" и се появява на книжния пазар чак през 1926-а. Преводачът се спира на заглавието \"Парижката съборна църква Св. Богородица\", а авторът е изписан като Виктор Хюго. Романът се печата като отделни брошури. До 9 септември 1944 г. българските читатели се срещат още два пъти с него. Първо, пак през 1926 година и също под формата на отделни брошури - 30 на брой. Преводът му е дело на Кр. Трифонов, а отпечатването - на книгоиздателство \"Право\". Преводач и издател обаче вече възприемат заглавието \"Парижката Св. Богородица\". Вторият път е година по-късно, когато Д. Хаджииванов предлага свой нов превод с познатото до днес заглавие. И сега обаче Юго е представен на читателската публика като Хюго.  Читателят не бива да остане с погрешното впечатление, че българите се запознават с Виктор Юго много късно - чак след първата четвърт на ХХ век. Затова се изкушавам да се обърна към произведенията на Юго, отпечатани у нас в последните десетилетия на предходното столетие. Още до Освобождението на българите името на Виктор Юго става известно, чрез преведената и издадена през 1872 г. негова драма \"Ернани\" (За този превод - по-късно). Първите, които имат възможност да прочетат на български език белетристична творба на В. Юго, са пловдивчани. През 1881 година Иван Ев. Гешев превежда романа му \"Деветдесет и третя година\"* (\"Quatre-vingt-treize\", 1874), а Христо Г. Данов предоставя печатарските си умения. И тъй като големият френски писател умира на 22 май 1885 г., излиза, че приживе той вече е превеждан в Източна Румелия. Не само това. През 1884 и 1885 г. в Пловдив (в Областната печатница) и в Сливен (в печатницата на в. \"Българско знаме\") излиза \"Историята на едно престъпление\" в три части, преведени от Д. Хаджииванов. Вече година след смъртта на Юго в Стара Загора се появява тънка книжка, озаглавена \"Клавдий Гьо\" (\"Claude Gueux\" - \"Клод Гьо\", 1834 г.). Преводът е на А. Тошев.  Първата книжка на създадената \"Европейска библиотека\" излиза в Севлиево през март 1891 г. Тя носи заглавието \"От речите на Виктор Юго до изгонването\" и се има предвид политическата емиграция на писателя след държавния преврат, извършен от Луи-Наполеон Бонапарт на 18 декември 1851 г. (до връщането му в Париж през 1871 г.). Подборът на речите и тяхното превеждане осъществил Янко П. Енчев. Вторият роман на В. Юго \"Bug-Jargal\" (1826 г.) излиза в превод на А. Тошев през 1889 година в Солун. До 9 септември 1944 г. \"Бюг Жаргал\" не е издаван повторно у нас. През 1899 година в Търново книжарят Е. П. Христов намира \"съюзник\" в лицето на П. Н. Икономов, варненската му скоропечатница \"Зора\" и преводача Иван П. Кепов и издава \"Морски труженици\" (\"Les travailleurs de la mer\", 1866 г.). Всъщност ползван е не оригиналът, а руски превод. И през 1890-а в Севлиево посредством превод на руски език е отпечатан романът на Юго \"Последния ден на осъдения на смърт\" (\"Le dernier jour d'un condamnе\" - \"Последният ден на един осъден на смърт\",1829 г.).  Виктор Юго е автор и на 12 пиеси. До 9 септември 1944 г. са преведени няколко от тях и по такъв начин в България е популяризиран и Юго-драматургът. Началото се поставя през 1872 година. Изследователят Лъчезар Георгиев посочва, че Константин Величков и Георги Николов (тогава ученици!) правят не само първия превод на драма на Юго - \"Люкреция Борджия\" (\" Lucrеce Borgia\" - \"Лукреция Борджия\", 1833), но и че това изобщо е първата творба на Виктор Юго, с която българите се запознават. Драмата е отпечатана в печатницата на в. \"Македония\" - Цариград. Вече след Освобождението, през 1899 година и в резултат на интересите и инициативата на Х. М. Басан и Петър Хр. Генков, са преведени \"Angelo, tyran de Padoue\"  (\"Анжело, тиран на Падуа\", 1834 г.) и \"Hernani\" (\"Ернани\", 1830 г.). Първата пиеса е издадена в Търново. На български език заглавието се различава незначително от оригиналното - \"Анжело. (Падуанский тиранин)\". Има и второ издание (1895 г.) - като книжка 4 от създадената във Варна \"Театрална библиотека\". Подобна е и съдбата на \"Хернани\". (Така преводачите популяризират драмата сред българите, с буквата \"х\" в началото: \"Hernani\" - Хернани, както Hugo - Хюго!). Най-напред текстът е отпечатан в Плевен, а през 1895 г. излиза като книжка №3 на варненската \"Театрална библиотека\").  Тандемът Басан-Генков през 1895 година превежда и драмата на Юго \"Ruy Blas\" (\"Рюи Блас\", 1838 г.). Разликата между френското и българското заглавие се свежда единствено до представянето на буквата \"с\" като \"з\" - \"Рюи Блаз\". С този превод се поставя началото на  поредицата \"Театрална библиотека\" във Варна. Книжка 2/1895 от нея е драмата \"Бурграфите\" (в оригинал: \"Les Burgraves\") отново в превод на Басан и Генков.  Независимо че вече бе посочено, искам да акцентувам върху двата факта. Първите четири книжки на \"Театрална библиотека\", печатана във Варна, в печатницата на Хр. Н. Войников, са драмите на Юго \"Рюи Блаз\" (кн. 1), \"Бурграфите\" (кн. 2),  \"Хернани\" (кн. 3) и \"Анжело. (Падуанский тиранин)\" (кн. 4). Вторият факт - преводачи са Х. М. Басан и Петър Хр. Генков, които са се справили с по-голям обем текст (в печатен вид драмите съответно са в обем 106, 84, 100 и 88 страници!). Явно двамата имали интерес не само към френския език, но и към драматургията (Техни са преводите и на комедията на Александър Дюма-син \"Идеите на госпожа Обре\", на трагедията \"Медея\" на Ернест Легуве и др.).  Не се знае името на преводача на драмата \"Мария Тюдор\" (\"Maria Tudor, 1833 г.). Нещо повече, до нас не са достигнали сведения за първото й издание. За второто може да се предположи, че излизането й най-вероятно е по настояване на Любителската театрална група в Казанлък и за нуждите на местните артисти. Отпечатана е през 1897 г. с пояснението, че преводът е от френски език. Басан-Генков превеждат и драмата в 5 действия и 12 картини... \"Клетниците\". Не ми е известно кой е направил драматизацията по романа на Виктор Юго. Книгата е отпечатана през 1886 година във Варна. Любопитно е също така, че името на автора Victor-Marie Hugo е посочено по по-друг начин, отколкото е било възприето у нас през ХIХ век - Шарл Хюго. Умишлено оставих за най-накрая най известният роман на В. Юго \"Les Miserables\" (\"Клетниците\", 1862 г.). Всъщност до 1944 г. той е и най-превежданата творба на Юго у нас - като цяло, отделни нейни части (\"Историята на един изгубен. Жан Валжан\", 1918; \"Децата на улицата. Гаврош\", 1919; \"Козета\", 1920, 1928, 1939) , адаптирани текстове (\"Клетниците\". Нагодил за юноши Рене Галис. 1938, 1944; (\"Клетниците\". Приспособена за деца и юноши от Йо Данаилов. 1936, 1937, 1942).  Първият цялостен превод на романа е осъществен от Д. Хаджииванов и е издаден през 1888 г. в Пловдив, като има още две издания (1897 и 1898 г.). Отново в Пловдив е отпечатан и преводът на Харитон Генадиев (1897-1898 г.). Преработената част \"Фантина\" излиза през 1917 г. в София - издателството на Ив. Г. Игнатов, и през 1920 г. - като книжка 5 на библиотека \"Знаменити романи\". Второто и третото преработено издание са реализирани през 1926 и 1940 г. Под \"шапката\" на библиотеката \"Златни романи\" романът е отпечатан през 1934 година, но изданието не се осъществява до край.  Заслуги за популяризирането на творчеството на Виктор Юго на български език в последната третина на ХIХ век имат преводачи, издатели, печатари от няколко града у нас и чужбина - Варна, Казанлък, Плевен, Пловдив, Свищов, Севлиево, Сливен, Солун, Стара Загора, Търново и Цариград. ", "date": "2019.09.27", "title": "   За Виктор Юго - тогава Хюго"}
{"url": "https://duma.bg/patyat-na-poetite-n200402", "text": "И Любомир Левчев се сля с поезията на вечността... През последните години ни напуснаха толкова много знакови имена в нашата литература. Поети и писатели, горе-долу от едно поколение. Тези, които преди години караха прочутата 272 аудитория в Софийския университет да се пълни до краен предел по време на рецитали. Тези, чиито книги се разграбваха по книжарниците. Тези, чиито стихове се предаваха от уста на уста. Тези, които през втората половина на ХХ век градиха \"държавата на духа\" по определението на акад. Лихачов. Тези, които през последните 30 години бяха охулени, забравени... Обвинявани за своята лява позиция. Принудени да оцеляват в една нова България, за която определението \"държава на духа\" е оксиморон. И много от тях си отидоха и си отиват от този свят обидени.  За някои се сещаме само когато разберем тъжната вест. Че още един поет или писател е поел по пътя към вечността. Тогава звучат тържествени официални фрази. Фрази без покритие. Колко от управниците ни са прочели през последната година поне едно стихотворение от този, когото възхваляват чрез написаните от съветниците им думи? И колко от тях са се вслушали в словата, в съветите на хората на духа, дошли от редките интервюта, нарушили лустрото на деня? И къде е днешната държава - наследница на онази? Подпомага ли издаването на книгите на въпросните поети и писатели? Интересува ли се от какво имат нужда те? Или всичко е пазарна икономика - да се оправя кой както може. Време, в което пазарът (много често обикновен битпазар), а не стойностното, диктува търсенето.  Но най-страшното е пренебрежението, незачитането. Къде е поезията в нашия грубо материален свят? Къде са идеалите, мечтите, добродетелите в нашия потресаващо меркантилен свят?  И какво остава след тях, след поетите, поели към вечността? Кой ще ги наследи? И ще има ли кой да напълни отново 272 аудитория? Дори и във виртуално-метафоричен смисъл...  И накъде отива тази държава, някога \"на духа\", а днес на мутрите, батките и олигарсите? Алчността изгаря листата й. Чалгизацията унищожава корените й.  И ще я има ли тази наша България - окрадена, използвана и захвърлена? И все пак, и все пак... Поезията не умира. Литературата не умира. Написаното от поети и писатели не умира. То остава да живее, защото поетите и писателите, както написах в началото, се сливат с поезията на вечността. И някой ден някой ще отвори книгата, ще се вслуша в стиховете и ще прозре истината за света. Тази, която, заслепени от лустрото на деня, днес не виждаме. ", "date": "2019.09.27", "title": "Пътят на поетите"}
{"url": "https://duma.bg/vladetelyat-na-otvadnite-sanishta-n200401", "text": "Владетелят на думите Любомир Левчев се пресели в страната на отвъдните сънища. Оредява фалангата на големите български творци, които носят на раменете си \"невидимия саркофаг на всичко минало\", както пише в стихотворението си \"Бавен марш\" поетът. В последната приживе издадена книга на Левчев, озаглавена с показателното заглавие \"Носачи на мълнии\", той събра стихове с посвещения на някои от най-ярките български и световни поети, художници и интелектуалци.  За Любомир Левчев тези негови духовни събратя са своеобразни носачи на интелектуални мълнии, защото те са не само посланици на таланта, доброто и хармонията, благородството и доблестта, но и цялостното им творческо дело, както и живота им, са свързани със светкавиците на разума и дарбата, които противостоят на посредствеността, конформизма и безродието.  В редица свои предишни лирически сбирки Любомир Левчев е заявявал, че е рана, носена на крилете на века. Този поет болезнено усеща драматичните и често пъти трагични пулсации на историята. Той вижда, че времето се прибира обратно в себе си, че има \"някакво разбягване на всичко\". И възприема себе си като \"берач на диви думи\". Безпокои се, че бруталното време, в което живеят обектите на неговите посвещения, краде даже тишината: А ние мълчим в храм без камбани. Любомир Левчев се опитва с цялостното си поетическо творчество да начертае една тревожна картина. Според него модерният свят, новото време постоянно бяга само от себе си, защото няма стабилна ценностна система и истински морални ориентири. Сменен е дори източникът на света, подменена е посоката на времето, загубени или поругани са всички идеали. В последните лирически сбирки на Любомир Левчев властва глождещото съмнение, разочарованието, покрусата от загубата на едни идеали и липсата на нови, нарастващото отчуждение в обществото, кризата на всички ценности и песимистичните разсъждения с есхатологически привкус. Особено остро се усеща това след поемата \"Островът\" и стихосбирките \"Небесен срив\", \"Пръстен и други приготовления\", \"Кон със зелени крила\", \"Капризната игра на времената\". И то не защото с напредването на възрастта поетът ставаше все по-мъдър, а защото се изостряше вътрешното му зрение. Той започна да вижда все повече със сърцето и интуицията си, с все по-отварящото се трето око на промишлението.  Любомир Левчев и в поезията си, и в есеистиката си, споделя орфическия възглед за непрекъсваемостта на битието, за двуединството живот - смърт, за преходността и вечността, за свръхпредназначението на отделната личност като вместилище и съсъд на противоречия и хармонии, на възторзи и съзерцания, на апотеози и покруси. Той постоянно насочва погледа си към бездните на собственото подсъзнание и усеща нарастващо съмнение от радикалните решения по изминалия път (бравурните десетилетия в края на XX и началото на XXI век), плаши го неясното бъдеще и смътното усещане за крушението на един свят, както и неизвестността на идващото.  Самият Любомир Левчев в една своя стихосбирка има герой, който загива, но не избягва от Помпей. Помпей в случая е символ на един привлекателен с патриархалността и величието си свят, уви, изчезнал безвъзвратно. Постоянният въпрос, който присъства в почти всяко стихотворение на поета и пронизва цялостната тъкан на всички негови книги, е: кой ден сме днес, коя епоха? Като че ли в цялостното творчество на Левчев откриваме едно генерално подтекстово внушение - всичко е вътрешен страх. Страх от липсата на морална издръжливост, страх от унищожителната власт на всекидневието, което прекършва полетите на поетичната фантазия, страх от всеобщата лудост на човечеството, вървящо към своето самоунищожение.  За поета тишината на безвремието, в което живеем, прилича на тишината в храм без камбани, където се появяват забравени богове, където се мержелеят съсечени истини, мълчанието е зловещо като ехото в дъното на изстрела. Ако в първата си книга Любомир Левчев гордо декларираше, че звездите са негови, в \"Самосън\" примирено наблюдава падащи звезди, които му нашепват, че: Апокалипсис и Армагедон са двете остриета на един и същи край. Но има ли истински край? Въобще цялата лирика на Любомир Левчев е заредена с тревожни и мъчителни въпроси. В стихотворението \"Самосън\" той сякаш пророчески предсказва, че вече иде времето на вечните сънища. Някога носех в душата си нежно, но смело начало. Днес ме поглъща самотният сън. Аз вече съм заприличал на растение, на което не му се расте повече. Защо ми е? Когато се надигах на корени като на пръсти, какво видях отвъд себе си? Отвъд сияйния връх? Отвъд… Любомир Левчев понякога като че ли се плаши от собствените си поетически послания - толкова безнадеждни, застрашителни и обезкуражителни му се струват те. Но силната му художническа интуиция и талантът му движат перото и раждат образи и метафори, които носят неподправения дух на днешното време, в което провидението ни отреди да живеем. Да бъдем негови сенки, в същото време безсловесни пионки, но и, дай боже, възвишени еманации на светлината. Любомир Левчев е автор на повече от седемдесет книги - поезия, есеистика, публицистика, романи. Във всяка от тях се съдържа частица от духа на конкретното време. Удивително е, че има ясно проследима концептуална връзка между всички негови книги. Нишката на поетическото вдъхновение тръгва от романтическото, от младежкия блян и патос, наивността, вярата в съзиданието на един нов свят, необременността от тежестите на миналото и една почти по детски наивна простодушност при изграждане на образите. (\"Звездите са мои\", \"Завинаги\", \"Позиция\", \"Но преди да остарея\").  А в последните му творби идва периодът на сгъстяването на метафоричното мислене, разгръщането на многопластови образи и сравнения, в които се преплитат мотиви от световни и български поети, многобройни културни реминисценции, алюзии, митологически позовавания, исторически сравнения, а някъде и директен политически патос (\"Лък\", \"Заклинания\", \"Бавен марш и други стихотворения\", \"Седмата смърт\").  Тепърва критиката ще анализира по-задълбочено и пространно обемното и многостранно творчество на Любомир Левчев. Но и сега е ясно, че създаденото от него представлява вече част от българската литературна класика.", "date": "2019.09.27", "title": "Владетелят на отвъдните сънища"}
{"url": "https://duma.bg/neobiknovena-istoriya-za-smisala-na-zhivota-n200381", "text": "В началото на отпуска си Джон попада в задръстване на магистралата и докато търси обиколен маршрут, се изгубва. Внезапно от океана на мрака изплува спасителна светлина - улична лампа, която осветява алеята към крайпътно кафене с необикновеното име \"Защо си тук\". Чудатостите обаче не свършват дотук. В допълнение към храната и напитките, менюто на заведението включва три въпроса, върху които посетителите да размишляват, докато очакват поръчката си: Защо си тук? Страхуваш ли се от смъртта? Изпитваш ли удовлетворение от живота? Тази вечер Джон не само ще се наслади на вкусна храна, но и ще получи това, за което копнее душата му - духовно преобразяване. Той ще преосмисли представата си за смисъла на живота благодарение на ценните уроци от рекламен мениджър, сърфисти на крайбрежието на Коста Рика и... една зелена морска костенурка.  Джон Стрелеки публикува книгата си \"Кафене на края на света\" (издава ИК \"Хермес\" в превод на Антоанета Дончева-Стаматова) сам през 2012 г. и оттогава са продадени над 2 милиона копия от нея в цял свят. През 2015, 2016 и 2017 г. е на първо  място по продажби в категория нехудожествена литература в Германия. Днес книгата е преведена на над 34 езика и се работи по филмовата й адаптация, която се очаква да излезе през 2020 г.", "date": "2019.09.27", "title": " Необикновена история за смисъла на живота"}
{"url": "https://duma.bg/hrabri-mazhe-dali-zhivota-si-za-rodinata-n200382", "text": "Как чужденците, които изучават бойните победи на българите в началото на XX век, биха могли да проумеят силата на някаква нестинарска гайда на фронт през Първата световна война и да разберат защо куршумите заобикалят нашите бойци? Може ли митичната мощ в древни Аресови магични ритуали да надвие наложени забрави през хилядолетията и отново да \"проработи\" за потомците на героичните ни посветени предци? Отговорите на тези и подобни въпроси търси Христо Буковски в новата си книга \"Воинската харизма на българите\" (ИК \"Сиела\"). Тя е посветена на историите на български бойци, пълководци, летци и революционери, на храбри мъже, дали живота си за България. Във \"Воинската харизма на българите\" (с подзаглавие \"Потайната мощ на Аресовите мистерии\") Буковски разказва за свръхчовешки изпитания, за невероятни подвизи на духа, за страшни сражения и героични победи. Авторът е събрал десетки примери за начина, по който уж забравени древни магични ритуали и практики продължават да съпътстват подвизите на българските воини на бойното поле и да помагат на смели мъже в критични моменти - сякаш тези древни вярвания са останали закодирани в нашето ДНК, за да ни преведат през трудностите. Буковски започва с победата на цар Калоян над латините край Одрин и продължава с обяснение на древния тракийски култ към бог Арес и свързаната с него мъжка воинска етика, запазила се през вековете, дълго след като самият култ е бил забравен. Книгата дава примери от войните на Крум, от Руско-турската война, от подвизите на Чардафон Велики, от борбите за свободата на Македония, както и от постиженията на българските воини в Балканските войни и Първата световна. Христо Буковски e журналист и известен с влеченията си към мистериите автор на книги. Сред тях са \"Опасният архив на богомилите\", \"Скритият поход на българските кръстоносци\", \"Разчетени послания. Символи и реликви от българските земи\", \"Похитеното съкровище на богомилите\", \"Страховитото прераждане на богомилите\", \"Отключените пътища на богомилите\", биографичният роман \"Хванеш ли самовила\", излязлата миналото лято \"В захвата на прикритата цивилизация\" и др.", "date": "2019.09.27", "title": "Храбри мъже, дали живота си за родината"}
{"url": "https://duma.bg/marchel-moshenik-ili-chovek-koyto-iska-da-sbadne-mechtite-si-n200380", "text": "\"Мошеник ЕООД\" от К.Г.Балан е един от най-силните романи в съвременната румънска литература. По забавен, но дълбок и проникновен начин той поглежда към обществото ни, преживяло прехода от социализъм към демокрация - времето на незаконно забогатяване и трупане на богатства. Това е и времето, в което изгрява звездата на един първокласен мошеник, който превръща Европа в сцена на действие за номерата си. В сюжета на романа, издаден от \"Изида\" в превод на Христо Боев, българският читател може да припознае много неща и от собственото си битие. Изобретателен в идеите за ужилвания и упорит в осъществяването им, Марчел е симпатичен герой, което разколебава читателя в желанието му категорично да осъди постъпките и поведението му. Той е с богата култура, познания в различни области на науката, интерес към културни паметници и музеи в градовете, в които се подвизава. Не крие и своята любов към книгите. Той презира обществото, в което израства, и това е нещото, което в някаква степен оправдава пред самия него поведението му. Изпечен мошеник ли е той, или просто човек, който иска да сбъдне мечтите си? С романа си К. Г. Балан печели най-голямата награда за дебют в Румъния и попада сред специална литературна селекция във Франция.", "date": "2019.09.27", "title": "Марчел - мошеник или човек, който иска да сбъдне мечтите си?"}
