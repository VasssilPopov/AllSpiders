{"url": "https://duma.bg/runevska-shte-spori-za-bronza-v-lozana-n207009", "text": "Мария Руневска ще спори за бронзовите медали на Младежките олимпийски игри в Лозана. \"Синият\" международен отбор, в чийто състав е българската хокеистка, загуби на полуфиналите на дебютния за игрите турнир 3 на 3 от \"Жълтите\" с 5:7 и утре среща \"Кафявите\" в битка за бронзовите отличия. Валентина Димитрова е 11-а в спринта на биатлон, а най- добре от момчетата в дисциплината се представи Васил Зашев, който е 17-и. Чудесен шанс пропусна алпиецът Константин Стоилов, който зае 11-а позиция в първия манш на слалома, мина отлично първата част от трасето във втория, но направи грешка и не завърши. Юлия Златкова е 21-а в същата дисциплина при девойките. Специален материал за екипите на българската делегация правят от Олимпийския канал. Според авторите нашият отбор е попаднал в класация за най-красиви олимпийски екипи.", "date": "2020.01.15", "title": "Руневска ще спори за бронза в Лозана"}
{"url": "https://duma.bg/gorko-na-prirodata-n206997", "text": "Разумните хора едва ли са очаквали Ревизоро да се издигне до министър, камо ли на околната среда и водите. Бившият професионален танцьор и прославен финансов ревизор няма нищо общо с МОСВ - било то образователен капацитет, познания за природата и опазването й или професионален опит.  Така след АНТИекоминистъра Нено - продукт на олигарси и протеже на Каракачанов, МОСВ ще се сдобие и с \"Калинка\", нямаща хабер от екология. А биоразнообразието в кабинета \"Борисов 3\" ще се обогати с нов екзотичен министерски екземпляр - ЕКОревизор. Ако съдим по думите на партийния му шеф, че задачата на новия екоминистър е да ревизира сектора.  Горко й на природата - никой не говори за опазването й?! Което е и най-големият грях на Нено. Единствената връзка на Димитров с МОСВ и водната криза, която трябва да решава, е пернишкият му произход, за който обаче няма заслуги и с който не се гордее. Как иначе да си обясним кандидатирането му за депутат чак във Варна и Шумен, вместо да разчита на любовта на граовчани. Затова горките перничани да не чакат Ревизоро да им оправи проблема за останалата година от мандата. Кадровото недоразумение в МОСВ вероятно е и заради липсата на мераклии да наследят бакиите на Нено. Накрая опряха до парламентарния \"шут\", който веднага се похвали, че поел поста, за да не падне правителството. \"Оптимистичните\" си очаквания от новия екоминистър ще илюстрираме с прехвалената му ревизия, в която многозначително нямаше нито едно име на висш чиновник-нарушител и дори контрабандист. Като \"царски\" шеф на митниците за няма и година стана посмешище с нелепите си акции \"ала Холивуд\" по ГКПП-тата, въоръжен до зъби с пистолет, бронежилетка и очила за нощно виждане. Ревизоро обаче има заслуги - и пред олигарсите Домусчиеви, на които без малко да опрости десетки милиони към държавата с лобистка поправка, върната от президента, че и към бившия главен прокурор Цацаров, когото убедил да оглави антикорупцията.", "date": "2020.01.15", "title": "Горко на природата"}
{"url": "https://duma.bg/sportat-po-televiziyata-dnes-n207002", "text": "21.45 Ман Юнайтед - Уулвърхемптън 22.00 Монако - ПСЖ 8.00 Турнир в Аделаида (мъже) 13.50 СК в Бад Гащайн (паралелен слалом) 15.15 СК в Руполдинг (спринт, жени)", "date": "2020.01.15", "title": "Спортът по телевизията днес"}
{"url": "https://duma.bg/atakisti-se-biha-v-stolichna-krachma-n206987", "text": "Бой между знакови лица на \"Атака\" в столично заведение стана причина областният управител на Софийска област Илиян Тодоров да обяви, че напуска партията. Атакистите се изпокарали в понеделник вечерта, а разправията преминала и в размяна на удари. По неофициална информация Тодоров започнал спор с Десислав Чуколов, депутат и зам.-председател на \"Атака\". Екшънът се разиграл, след като лидерът на \"Атака\" Волен Сидеров напуснал известен ресторант. \"Аз съм в болничен, с патерица съм. Чухме се с Волен Сидеров да се видим, тъй като от месеци не сме се виждали, за да поговорим. Поговорихме за няколко минути и той си тръгна. Обаче 5-6 човека, последните останки от \"Атака\", които са се превърнали в една секта, започнаха да се заяждат с мен и да ме обиждат. Аз се придвижвам с патерица, но единият от тях ме удари\", разказа Тодоров пред DarikNews.bg. Макар и смятан за лице на \"Атака\", Тодоров отрича някога да е бил член на партията. Следващата седмица щял да обяви и дали ще остане на поста като областен управител, тъй като е с квота на \"Атака\".", "date": "2020.01.15", "title": "Атакисти се биха в столична кръчма"}
{"url": "https://duma.bg/ivo-hristov-prizova-ek-za-barza-namesa-sreshtu-vnosa-na-otpadatsi-%09-n206993", "text": "Обръщам се с призив към представителите на ЕК за бърза намеса и предложения за контрол върху търговията на отпадъци в ЕС, заяви по време на първото за тази година пленарно заседание на ЕП в Страсбург Иво Христов, член на Групата на Прогресивния алианс на социалистите и демократите. Българските граждани не искат страната да се превърне в бунище, подчерта той. \"Преди по-малко от месец над 800 тона отпадъци, предназначени за изгаряне в български топлоцентрали, бяха задържани от италианските власти. Последваха разследвания в италианските медии, които свързват този трафик с местната мафия\", припомни Христов. По думите му международната престъпност се възползва от свободното движение в рамките на Европейския съюз. \"Де факто пътят на търговията с боклук в Европа може да бъде и канал за търговия на наркотици и други незаконни трафици. Същевременно здравето и околната среда на българите стават жертва на отсъствието на европейски механизми за контрол\", категоричен е Христов.  В края на декември 2019 г. евродепутатът отправи писмени въпроси към ЕК кога и какви стъпки ще бъдат предприети във връзка с качеството на въздуха в България, ще бъде ли страната обект на финансова санкция, ако бъде установено системно неспазване на изискванията за качеството на атмосферния въздух, както и какво смята Комисията за практиката да се внасят отпадъчни суровини от една държава членка в друга и има ли ЕК система за контрол и мониторинг на този процес. Междувременно от прокуратурата уточниха, че главният прокурор Иван Гешев не е съобщавал, че при обиск на дома на задържания министър в оставка Нено Димов са били открити документи, свързани с вноса на боклук от Италия.", "date": "2020.01.15", "title": " Иво Христов призова ЕК за бърза намеса срещу вноса на отпадъци  \t"}
{"url": "https://duma.bg/vlastta-ostavi-hilyadi-bez-lichen-asistent-n206992", "text": "Хиляди български граждани над 65 г. и хора с увреждания от 1 януари останаха без личен асистент, алармира омбудсманът доц. Диана Ковачева. Тя изпрати препоръка до министъра на труда и социалната политика Деница Сачева да бъдат предприети спешни мерки за защита на ощетените. До края на 2019 г. услугите \"Личен асистент\" и \"Помощник-възпитател\" се предоставяха и по Националната програма \"Асистенти на хора с увреждания\", но от 1 януари трудовите договори на личните асистенти са прекратени. По Закона за личната помощ хората с увреждания, които са с право на чужда помощ, трябва да получат асистентска подкрепа след оценка на индивидуалните им потребности. От действието на Закона до края на т.г. обаче са изключени нуждаещите се, на които ТЕЛК/НЕЛК не им е определил ползването на асистенти, както и тези, които нямат експертно решение. Затова омбудсманът настоява за спешни и незабавни действия за разрешаването на този огромен проблем.  ДУМА припомня, че през 2019 г. Националното сдружение на общините (НСОРБ) прати предложения до МФ и МТСП, както и становище по проекта на постановление на МС, че няма яснота за продължаването и финансирането от държавния бюджет на услугите \"Личен асистент\", \"Социален асистент\" и \"Домашен помощник\" през 2020 г. Tогава от НСОРБ предупредиха, че между 13 хил. и 18 хил. души в нужда (с по-ниски вид и степен на увреждане или самотно живеещите възрастни хора, в невъзможност от самообслужване) може да останат без подкрепа. В началото на януари НСОРБ припомни, че все още липсва нормативно основание за финансиране на трите социални услуги от бюджета за 2020 г. В приветствието се на 1 октомври по случай Международния ден на възрастните, тогавашният социален министър Бисер Петков се похвали, че от 1 септември започнало предоставянето на лична помощ за хората с увреждания, съобразно индивидуална оценка на техните потребности и към края на август в дирекциите \"Социално подпомагане\" са издадени близо 15 000 направления за ползване на лична помощ. Той твърдеше, че правителството е осигурило държавно финансиране на услугите \"Личен асистент\", \"Социален асистент\" и \"Домашен помощник\", които се ползват от над 12 хил. възрастни в невъзможност за самообслужване. На 23 януари в институцията на омбудсмана ще се проведе заседание на Съвета за наблюдение - мониторингов орган, председателстван от омбудсмана, който следи за спазването и прилагането на Конвенцията на ООН за правата на хората с увреждания. На него ще бъде разгледан проблемът с неосигуряването на достъп до личен асистент.", "date": "2020.01.15", "title": "Властта остави хиляди без личен асистент"}
{"url": "https://duma.bg/gerb-i-op-predlagat-revizoro-za-ekoministar-n206995", "text": "ГЕРБ и \"Обединени патриоти\" предлагат депутата от ВМРО Емил Димитров-Ревизоро да наследи подалия оставка от ареста екоминистър Нено Димов. Новината съобщи вицепремиерът Красимир Каракачанов след коалиционeн съвет при премиера Бойко Борисов. На брифинга в МС обаче  нямаше представител на ГЕРБ, явиха се Каракачанов и лидерът на НФСБ Валери Симеонов с депутатите Искрен Веселинов и Борис Ячев. Двамата председатели бяха видимо ядосани - Каракачанов заради показния арест на Димов, а Симеонов коментира, че коалиционният съвет бил \"неприятен\". Бившият вицепремиер не отговори одобрява ли номинацията на Ревизоро, след като е известно, че двамата са в конфликт. \"Не приемаме Нено Димов да бъде изкупителна жертва за всички грешки, допускани години назад. Като екоминистър той утвърждава графиците, които ВиК дружествата му подават, а те не са подчинени на МОСВ. Загубите на вода от стената на язовира до преносната мрежа в Перник са близо 12 млн. куб. м на година\", оправда Каракачанов протежето си. Лидерът на ВМРО представи Ревизоро като \"човек с ръководен опит от митниците, който познава добре законите като юрист и може да влезе в решаването на проблемите в екоминистерството от раз\". \"Основната му задача е да се заеме с тотални проверки на цялата ВиК система, която води не само Перник, но и други градове към опасността от създаване на подобно положение. Ако искате, го наречете ревизия\", обяви вицепремиерът, след което призна, че това не е точно работа на екоминистъра.  Очаква се още днес парламентът да гласува рокадата в МОСВ. Екоорганизациите в обединението \"За да остане природа в България\" изразиха тревога от предложението за екоминистър. Според тях Емил Димитров ще продължи тенденцията, започната от Нено Димов, за \"системно застрашаване, а не опазване на природата, ще задълбочи още повече съществуващите проблеми и ще повиши градуса на общественото напрежение, което се наблюдава в последните месеци\". Еколози коментираха пред ДУМА, че в сравнение с \"недоразумението\" Ревизоро в МОСВ, Нено Димов направо е корифей по въпросите за околната среда, защото преди да стане министър, е бил професионален кадър на министерството. Димитров просто ще изпълнява спуснати му бизнес поръчки и за годината до края на мандата на кабинета \"Борисов 3\" ще извърши още повече екопрестъпления, предупреждават природозащитници.", "date": "2020.01.15", "title": "ГЕРБ и ОП предлагат Ревизоро за екоминистър"}
{"url": "https://duma.bg/sas-zakon-peevski-iska-da-si-plashta-za-nso-n206989", "text": "Делян Пеевски е сред четиримата народни представители от ДПС, които са внесли предложение за промени в Закона за НСО, предвиждащо възможност депутати и други длъжностни лица официално да плащат за охраната си от националната служба. Освен медийния магнат вносители са председателят на движението Мустафа Карадайъ, Йордан Цонев и Хамид Хамид. Промяната в закона е само една - че охраната си ще плащат народни представители, членове на семейството на президента, председателя на Народното събрание и министър-председателя, както и други лица, свързани с националната сигурност, посегателството спрямо които би подронило, отслабило или създало затруднения на властта в страната. Тези категории лица не ползват задължително охрана, но по закон тя им се осигурява \"при конкретна застрашеност\". Решението за това взема комисия, в която влизат председателят на ДАНС, главният секретар на МВР и началникът на НСО. Като мотив за промяната е посочено само, че охраната на тези лица вече няма да е за сметка на бюджета на НСО, с което щяла да се \"постигне значителна финансова дисциплина и ограничаване разходите за охрана, без да се засегнат неприкосновеността и правата на охраняваното лице\". Освен това, като пести средства от това перо, НСО ще може да отделя от бюджета си за съвременно и адекватно техническо оборудване, превозни средства и допълнителна квалификация на служителите, смятат вносителите. Преди Коледа Карадайъ обяви, че охраната на Пеевски и Доган от НСО ползва автомобили на ДПС. Единственото, което се осигурява, са заплатите, защото ние като партия няма как да плащаме заплати на НСО, заяви лидерът на движението. От НСО няма официална информация по темата.", "date": "2020.01.15", "title": "Със закон Пеевски иска да си плаща за НСО"}
{"url": "https://duma.bg/remontirat-i-borisovata-gradina-v-sofiya-n206990", "text": "Нов ремонт на голям парк в София се задава в близко време, става ясно от доклад, внесен в Столичния общински съвет. След неуспешното обновяване на Западния парк сега наред е Борисовата градина. Столичната община ще кандидатства за 8 млн. лева по ОП \"Региони в растеж\" 2014-2020. Кметството ще осигури още близо 3 млн. лева съфинансиране на проекта. С парите се планира да бъдат ремонтирани настилките в т. нар. историческа част на градината, тоалетна, алпинеума, поливната система, да се постави видеонаблюдение и да се подновят различни елементи на парковата среда. Освен това ще се възстановят скулптурни украси и ще се обновят водни площи - чешмите с мечето и пингвините, с маймунката, езерото с лилиите, фигурата на момиче, пластиката на Орфей при лятната естрада, жеравите на островчето в езерото с птиците, козлето на детската площадка.  В доклада на вносителя Йоана Христова, зам.-кмет по екологията, е записано още, че голяма част от парковите зони между спортните съоръжения, бул. \"Цариградско шосе\" и бул. \"Яворов\" са в незадоволително състояние, настилките са компрометирани, липсва осветление, а водоснабдяването е нарушено.  ДУМА припомня, че през лятото от общината опитаха да прокарат план за управление на парка, но след две бурни обществени обсъждания работата спря. ", "date": "2020.01.15", "title": "Ремонтират и Борисовата градина в София"}
{"url": "https://duma.bg/referendum-za-moratorium-varhu-stroezhi-pravi-stolichen-rayon-n206991", "text": "Кметът на столичния район \"Изгрев\" д-р Делян Георгиев ще организира референдум за мораториум върху жилищното строителство в кварталите \"Изгрев\", \"Изток\" и \"Дианабад\". Правният отдел на администрацията вече работи по документацията за провеждането на допитването. \"Когато сме готови с конкретния въпрос за презастрояването на района и с всички нормативни изисквания, с които трябва да бъде подплатено искането, ще уведомим Столичния общински съвет. Надяваме се съветниците да ни дадат правото като граждани на района сами да определим какво да се случва по отношение на жилищното строителство, зелените площи и междублоковите пространства\", обясни за ДУМА д-р Георгиев. Инициатор на референдума е той и екипът му в изпълнение на предизборно обещание, направено по време на кампанията. Кметът е категоричен, че хората трябва да могат да участват активно в управлението на местата, в които живеят. \"Ние не искаме да налагаме нашето мнение за район \"Люлин\" например, но желанието ни е да имаме думата там, където живеем\", допълни той. Кметът смята презастрояването за основния  проблем на София, а в \"Изгрев\" той се усеща много сериозно, защото районът е един от най-желаните, а в същото време е малък по територия - едва 4,5 кв. километра. \"Освен това е гъсто заселен, така че допълнителното застрояване ще утежни още повече ситуацията\", смята д-р Георгиев. Само през миналата година в трите квартала на района са се построили 7500 жилища, които предстои да бъдат  заселени през тази и следващата година.  От встъпването на новия кмет в длъжност в района не е издадено нито едно ново разрешително за строеж. За миналата година са подписани 11 разрешителни, за които вече има отворени строителни площадки. Голяма част от тях са на частни парцели на бивши фабрики или стари складови бази. В района има близо 200 реституирани парцела, стана ясно от думите на кмета. Вчера той обяви, че е спрян пети строеж в зелена или междублокова площ. По негова инициатива процедурата по изменение на плана, предвиждащо отпадане на застрояване на 4-етажна сграда на терен между блокове 45-46 и 43-44 в жк \"Дианабад\" и отреждането му за озеленяване, ще бъде внесена в СОС.", "date": "2020.01.15", "title": " Референдум за мораториум върху   строежи прави столичен район"}
{"url": "https://duma.bg/haftar-si-tragna-bez-sporazumenie-n206976", "text": "Командирът на Либийската национална армия Халифа Хафтар напусна Москва, без да подпише споразумение за прекратяване на огъня с Правителството на националното съгласие на премиера Файез Сарадж. Той се върнал в Либия, за да се консултира с лидери на племената. Решението на Хафтар да не се подпише под споразумението показва кой иска война и кой иска мир в страната, коментира турският външен министър Чавушоглу. Турският президент Ердоган се закани да \"предаде урок\" на Хафтар, ако не прекрати атаките срещу правителството в Триполи.", "date": "2020.01.15", "title": "Хафтар си тръгна  без споразумение"}
{"url": "https://duma.bg/apelativniyat-spetssad-otkaza-da-otstrani-kmeta-na-nesebar-n206988", "text": "Апелативният спецсъд потвърди отказа на първата инстанция да отстрани от длъжност несебърския кмет Николай Димитров. Магистратите се мотивират, че обвинението срещу него не е във връзка със службата му и той няма как да влияе на свидетели, бидейки градоначалник. Определението е окончателно. Димитров бе обвинен за ръководене на група за купуване на гласове навръх местния вот и бе в ареста до края на 2019 г., откъдето все пак спечели четвърти мандат. В първите дни на 2020 г., когато кметът зае поста си, спецпрокуратурата поиска отстраняването му, понеже като работодател можел да окаже влияние върху свидетели по делото. На 5 януари спецсъдът отказа да удовлетвори искането. За клетвата си в общината Димитров безпрецедентно бе докаран с белезници. Акцията срещу кмета стана още по време на предизборната кампания, а заедно с него бяха арестувани и няколко кандидати за общински съветници. В ареста попадна и Петър Хрусанов, който бе избран за общински съветник от БСП. Defakto.bg пише, че общинарят все още е зад решетките. Макар че той отдавна е внесъл молба до спецсъда за промяна на мярката за неотклонение, дело не се е насрочвало с мотива, че всички материали по казуса били в производството за отстраняването на кмета. Не би трябвало да има пречка материалите, свързани с Хрусанов, през това време да бъдат взети \"за послужване\" и искането му за освобождаване да бъде разгледано, смятат юристи.", "date": "2020.01.15", "title": "Апелативният спецсъд отказа да отстрани кмета на Несебър"}
{"url": "https://duma.bg/dupka-pogalna-avtobus-n206977", "text": "Най-малко шест души са загинали, а 16 са ранени, след като част от пътна настилка пред автобусна спирка потъна рязко и автобус с пътници пропадна в образувалата се дупка. Инцидентът е станал в китайския град Синин, столица на провинция Цинхай. На кадри от охранителни камери се вижда как, секунди след като автобусът спира на спирката, предната част на превозното средство рязко пропада в току-що образувала се дупка. Следва паника и експлозия. По данни на една от държавните медии диаметърът на дупката е почти 10 метра. За съжаление това не е първият подобен инцидент в Китай.", "date": "2020.01.15", "title": " Дупка погълна автобус"}
{"url": "https://duma.bg/ep-iska-ednakvi-zaryadni-za-vsichki-smartfoni-i-ustroystva-n206979", "text": "Темата за еднаквите зарядни за електронни устройства и уреди отново влиза на дневен ред. Членовете на Европейския парламент призовават Европейската комисия да окаже по-голям натиск върху производителите да предложат общ стандарт за устройствата. Евродепутатите настояват да се придвижи напред идеята за единно зарядно. Освен факта, че така ще бъдат улеснени потребителите, целта на мярката е да се намалят електронните отпадъци. Според ЕП старите зареждащи кабели генерират около 51 000 тона отпадъци всяка година в ЕС. От производителите ще се изисква да предложат общо зарядно за мобилни телефони, таблети, електронни книги и други устройства, се казва в изявление на ЕП, цитирано от австрийския \"Die Presse\". Идеята е всички зарядни, използвани на територията на ЕС, да отговарят на един и същи стандарт. Любопитно е, че подобна крачка би довела до това американският гигант Apple най-накрая да пристъпи към подмяната на Lightning порта си зареждане, за което се говори отдавна. ЕК скоро ще предложи нови стъпки в тази посока и ще бъдат разгледани различни алтернативи, става ясно от думите на комисар Марош Шефкович по време на дебат по темата. Предишният подход на Европейската комисия за насърчаване на индустрията да разработва общи зарядни устройства не беше достатъчен, се казва в текста на ЕП. Законодателите приеха директива за радиотехниката през 2014 г., в която се призовава за общо зарядно.  .", "date": "2020.01.15", "title": "ЕП иска еднакви зарядни за всички смартфони и устройства"}
{"url": "https://duma.bg/kratki-novini-n206975", "text": "Европейската комисия не поднови разрешението за пестицид, свързан с увреждане на пчелите, като наложи ефективна забрана върху инсектицида тиаклоприд. След 30 април тази година, когато изтича настоящото одобрение, фермерите няма да могат да използват инсектицида, продаван под марките Calypso и Biscaya. Съд в Германия даде доживотна присъда на джихадист от свързаната с \"Ал Кайда\" терористична организация \"Фронт Нусра\" - за убийства на правителствени войници в Сирия. 31-годишният джихадист беше един от четиримата, които получиха присъди. Другите трима ще лежат в затвора между 3 и 8 години. Германската полиция претърси девет обекта в четири провинции по подозрение, че чеченски ислямисти са оглеждали различни места за нападение. Обиските са извършени в столицата Берлин и провинциите Бранденбург, Северен Рейн-Вестфалия и Тюрингия. Прокуратурата съобщи в изявление, че заподозрените са на възраст от 23 до 28 г. и са обвинени в оглеждане на места за евентуално нападение с ислямистка мотивация. Общо 21 саудитски кадети са изгонени от САЩ. Изгонените войници са били уличени в джихадистка пропаганда и притежание на неприлични снимки на деца. На кадетите не са им повдигнати обвинения, нито пък Министерството на правосъдието на САЩ твърди, че са били съучастници на терориста от базата \"Пенсакола\". Най-малко 41 души загинаха в резултат на обилните снеговалежи и проливни дъждове в няколко провинции на Пакистан и контролираните от него части на Кашмир. Отбелязва се, че в седем окръга на провинция Белуджистан, силно пострадал от снега и дъжда, са обявили извънредно положение.", "date": "2020.01.15", "title": "Кратки новини"}
{"url": "https://duma.bg/ot-prehvalen-revizor-do-uvolnen-shef-na-mitnitsite-n206994", "text": "Емил Димитров-Ревизоро е депутат втори мандат и се води от гражданската квота на ВМРО. Роден е през 1962 г. в Перник. Завършил е Института за музикални и хореографски кадри и се е занимавал с народни танци. За да получи апартамент и жителство в София, работи няколко години в строителството. Завършил е Висшия икономически институт в София и право в Благоевград. Има следдипломни квалификации по митнически контрол, финанси и счетоводство. Работил е в съобщенията като надзорник и счетоводител. Прочува се като финансов ревизор, откъдето идва и прякорът му.  През 1998 г. финансовият министър Муравей Радев го обявява за Ревизор номер 1 заради ревизията му на Държавния резерв и бартерите нефт срещу зърно. Година по-късно го уволнява заради проверка на митниците, в която Димитров описва крупни далавери и контрабандни схеми. В ревизионния акт обаче Ревизоро не споменава имена на виновни държавни служители и контрабандисти.  Димитров влиза в политиката през 1999 г. като член на Движение \"Гергьовден\". Основава Гражданско общество срещу корупцията и издава трилогия \"Митници\". През 2001 г. премиерът Сакскобургготски го прави шеф на Агенция \"Митници\", но само след година го отстранява заради несправяне с работата. Народен представител е в 43 и 44 НС от \"Обединени патриоти\". Като депутат се прослави с лобистки закон, срещу който се обяви Валери Симеонов - за опрощаване на 58 млн. лв. на братята Кирил и Георги Домусчиеви, който ГЕРБ се принудиха да отменят след ветото на президента Румен Радев. При избора на бившия главен прокурор Сотир Цацаров за шеф на КПКОНПИ Димитров се похвали, че лично го е убедил да се кандидатира.", "date": "2020.01.15", "title": "От прехвален ревизор - до уволнен шеф на митниците"}
{"url": "https://duma.bg/aresti-v-iran-zaradi-svaleniya-samolet-n206978", "text": "Иранските власти арестуваха няколко души по случая със сваления украински самолет, съобщи говорителят на Върховния съд Голам Хосейн Исмаили. \"Виновните по този случай вече са арестувани, но ние все още сме в начален етап на разследването\", заяви той, без да се конкретизира. Исмаили каза още, че бордовите черни кутии на самолета ще бъдат изпратени във Франция, \"за да се изяснят всички проблеми\", цитира ТАСС. По-рано бе съобщено, че дешифрирането на черните кутии ще се извършва в Украйна.   Иран ще накаже всички виновни за непреднамереното сваляне на украинския пътнически самолет, изтъкна в обръщение по телевизията президентът Хасан Роухани. \"Това беше непростима грешка. Не може само един човек да е бил виновен за разбиването на самолета. Признанието за допусната грешка от иранските въоръжени сили е добра първа стъпка\", добави той. По думите му, Иран е отговорен пред народа и пред другите страни, които са загубили свои граждани в тази самолетна катастрофа. Роухани каза още, че ще се създаде специална съдебна структура за разследването на причините за свалянето на самолета. Междувременно телевизия \"Ал Арабия\" предаде, че катарски пътнически самолет е избегнал сваляне над Техеран, въпреки че е лeтял по същия коридор като украинския самолет. Катарският самолет излетял два часа преди украинския полет малко след 6 часа сутринта. Подробности не се дават.  При посещението си в Шри Ланка руският външен министър Сергей Лавров окачестви ликвидирането край Багдад на иранския генерал Касем Солеймани като \"кулминация на противоправните действия на Вашингтон\". По думите му Солемайни е \"официален представител на правителството на Иран, който е бил на официално посещeние в съседна страна, в Ирак. Това прекрачва всякакви международно правни и просто човешки рамки\", добави Лавров.  В същото време държавният секретар на САЩ Майк Помпео заяви в реч в Института Хувър на калифорнийския университет Станфорд, че ликвидирането на Солеймани е част от стратегията на САЩ за възпиране, предадоха още медиите. Помпео призна, че Държавният департамент ще продължи да следва стратегията на възпиране спрямо предизвикателствата, поставяни от противници на САЩ. Той намекна, че Китай и Русия не са изключени, защото са предизвикателства за външната политика на САЩ. ", "date": "2020.01.15", "title": "Арести в Иран заради   сваления самолет"}
{"url": "https://duma.bg/darzhavata-plasira-dalg-s-otritsatelna-lihva-n206982", "text": "Финансовото министерство пусна емисия 5-годишни държавни ценни книжа за 200 млн. лв. На проведения аукцион постигната среднопретеглена доходност е отрицателна - минус 0,11% на година. За първи път в този матуритетен сегмент е постигната отрицателна доходност, като спредът спрямо германските федерални облигации със сходен остатъчен матуритет е в размер на 38 базисни точки, обясняват експертите от финансовото министерство. При аукциона общият размер на подадените поръчки е достигнал 497,25 млн. лв., което съответства на коефициент на покритие от 2,49. Разпределението на одобреното количество по видове инвеститори показва водещо участие на банките, които са придобили 64% от обема на емисията, следвани от застрахователните дружества с 26,5% и пенсионни фондове с 9,5 на сто. Според записаното в бюджета за тази година финансовото министерство е заложило максимален размер на новите задължения от 2,2 млрд. лв., което е около два пъти повече в сравнение с 2018 и 2019 г.", "date": "2020.01.15", "title": "Държавата пласира дълг с отрицателна лихва"}
{"url": "https://duma.bg/tovarnite-avtomobili-shte-plashtat-mezhdu-3-i-7-st-tol-taksa-na-km-n206984", "text": "Тежкотоварните автомобили с тегло между 3,5 и 12 т. ще плащат тол такса в размер на между 3 и 7 стотинки в зависимост от емисионния си клас. Това предвиждат промените в Тарифата за таксите, публикувани за обществено обсъждане. Тол таксите за преминаване по автомагистрали ще е варират от 3 до 6 ст., а за първокласни пътища - между 4 и 7 ст.  Новите тарифи бяха предложени от браншовите организации по време на среща с премиера Бойко Борисов на 10 януари. Тогава той отстъпи пред превозвачите, които заплашиха с национален протест. На срещата бе решено тол системата да бъде пусната в търговска експлоатация за превозните средства над 3,5 т от 1 март 2020 г., но с намален обхват. Тя ще стартира с такси за автомагистралите и първи клас пътища (около 3100 км). След три месеца търговска експлоатация на тол системата анализите ще покажат дали с по-ниски тарифи и редуциран обхват, приходите, които държавата очаква от таксите, ще бъдат същите като вече заложените в бюджета. Ако те са по-малко, ще се разгледа актуализиране на тарифите. От обхвата на тол системата са извадени освен третокласните, и второкласните републикански пътища. Така след 1 март тази година около 17 000 км от около 20 000 км републиканска пътна мрежа ще бъде безплатна за товарните автомобили над 3,5 тона. След старта на тол системата на 1 март тези превозни средства няма да плащат винетка за пътищата, извън обхвата на толуваните.", "date": "2020.01.15", "title": "Товарните автомобили ще плащат между 3 и 7 ст. тол такса на км"}
{"url": "https://duma.bg/rezhat-subsidii-zaradi-podpaleni-starnishta-n206981", "text": "Държавен Фонд \"Земеделие\" ще включи в черен списък площите, опожарени преди кампанията по заявяване на субсидии за тази година. Помощите за стопаните, които си позволяват да палят стърнища, ще бъдат намалявани. Паленето на стърнища продължава въпреки санкциите, които фонд \"Земеделие\" налага. Ето защо оттам предупреждават стопаните, че ще им бъдат налагани глоби за палене на земеделски площи, независимо от факта, че още не е започнала кампания 2020. Субсидиите за парцелите, които се опожаряват преди подаването на заявления по схемите за директните плащания, ще бъдат намалявани. Тези площи ще носят предварителна тежест за налагане на глоби още при тяхното очертаване, когато кампанията започне. Екипи от техническия инспекторат ще проверяват на място всички сигнали за запалени стърнища. Миналата година са направени извънредни проверки по 115 сигнала за горящи земеделски площи в страната. Най-често палежите са в областите Русе, Разград, Плевен, Монтана и Хасково. Незаконни практики са установени при 244 кандидати по схемите и мерките за директни плащания. Засегнати са 421 земеделски парцела, като опожарената площ е над 20 хиляди декара.", "date": "2020.01.15", "title": " Режат субсидии заради подпалени стърнища"}
{"url": "https://duma.bg/lyudmil-angelov-vdahva-nov-zhivot-na-zagubeni-tvorbi-n206965", "text": "Пианистът Людмил Ангелов печели сърцата на меломаните със своята виртуозност и емоционални интерпретации. Не по-малко известна е и неговата откривателска и изследователска страст. На 16 януари заедно със Софийската филхармония и под диригентството на Владимир Кираджиев, той ще представи Първия концерт за пиано на Мориц Мошковски, за чийто втори живот Людмил Ангелов има огромна заслуга, научи ДУМА от Кремена Николова-Флор, реклама и връзки с медиите на СФ. \"Смятан за повече от 100 години за загубен, манускриптът на неговата партитура беше открит случайно от мой приятел колекционер в Парижката библиотека. Впоследствие с маестро Кираджиев изготвихме редакцията на тази партитура, която беше издадена за първи път от френското издателство \"Symetrie\" в Лион. Последва първото съвременно изпълнение на творбата в Националната филхармония във Варшава, а по-късно реализирахме и студиен запис с оркестъра на Би Би Си в Глазгоу, издаден на компактдиск от британския лейбъл \"Hyperion\", разказва маестро Ангелов, който има завидно голям списък с подобни открития. Сред произведенията, които получават нов живот, са и Четвъртият концерт за пиано на Капустин, Концерт на Шелинг и Симфония по една планинска песен от Венсан д'Енди. Немският композитор от полски произход Мориц Мошковски е сред най-популярните творци в края на XIX век. За него Игнаци Падеревски е казал: \"След Шопен Мошковски най-добре знае как се пише за пиано и написаното от него обхваща целия диапазон на клавирната техника.\" Неговият Първи концерт е сред най-красивите произведения от това време. Почитател на творбата е и самият Лист, който кани Мошковски да изпълнят заедно концерта, в транскрипция за две пиана, през 1874 г. Музикалната наслада на вечерта ще допълни Симфония 5 от Антонин Дворжак. Написана само за шест седмици през юни и юли 1875-а, симфонията се нарежда сред онези произведения, които в епохата на късния XIX век възраждат строежа на класическия симфоничен цикъл, изпълвайки го с ново романтично съдържание. Наричана често \"Пасторална\" заради своето внушение, до днес тя е сред най-често изпълняваните симфонии в световните концертни зали.", "date": "2020.01.15", "title": " Людмил Ангелов вдъхва нов живот на загубени творби"}
{"url": "https://duma.bg/datata-n206966", "text": "1895 - В РАДНЕВО СЕ РАЖДА ГЕО МИЛЕВ, ПОЕТ И ПУБЛИЦИСТ (УМИРА 1925 Г.). Представител на експресионизма в българската литература. На тази дата през 1924 г. излиза от печат бр. 1 на сп. \"Пламък\", в което творецът публикува поемата \"Септември\". Заради това е даден под съд. На 14 май 1925 г. е осъден на 1 г. тъмничен затвор, глоба от 20 000 лв. и лишаване от граждански и политически права за 2 г. На 15 май е извикан за \"малка справка\" от полицията и изчезва безследно. 1900 - РАЖДА СЕ СЪБИ ДИМИТРОВ, ДЕЕЦ НА БКП И НА МЕЖДУНАРОДНОТО КОМУНИСТИЧЕСКО ДВИЖЕНИЕ (УМИРА 1941 Г.). Народен представител от Работническата партия (РП) в 23-то НС и председател на парламентарната група (1931-1934). Секретар на ЦК на РП (1933). Представител на БКП на VII конгрес на Коминтерна в Москва (1935). Участва в Испанската гражданска война като представител на БКП към ЦК на Испанската комунистическа партия, отговарящ за българските интербригадисти (1936-1939). На 11 август 1941 г. заедно с други български политемигранти се завръща с подводница за организиране на антифашистката съпротива. На 8 ноември с.г., обграден от полиция и войска, се самоубива. 1919 - КАРЛ ЛИБКНЕХТ И РОЗА ЛЮКСЕМБУРГ СА РАЗСТРЕЛЯНИ В БЕРЛИН. Двамата са сред най-влиятелните дейци на германската и европейската революционна социалдемокрация. През 1915 г. Либкнехт и Люксембург основават антивоенния съюз \"Спартак\", който по-късно се превръща в Германска комунистическа партия. Двамата са сред водачите на потушеното Януарско въстание на работниците в Берлин. След поражението му комунистическата партия е обявена извън закона. 1920 - В ЯКОРУДА СЕ РАЖДА ГЕОРГИ БОКОВ, ЖУРНАЛИСТ И ПУБЛИЦИСТ (УМИРА 1989 Г.). Член на РМС от 1935 г., а от 1940 г. - на БКП. Партизанин от отряд \"Никола Парапунов\". Между 1958 и 1976 г. е главен редактор на в. \"Работническо дело\". Баща на Филип Боков - политик, и на Ирина Бокова - генерален директор на ЮНЕСКО два мандата. 1937 - БЪЛГАРКИТЕ ПОЛУЧАВАТ ИЗБИРАТЕЛНИ ПРАВА. Публикуван е нов избирателен закон, с който за пръв път на жените в България се дава възможност да гласуват. На тази дата през 1990 г. НС гласува за отмяна на чл. 1 от Конституцията на НРБ за ръководната роля на БКП. 1945 - УМИРА ТЕОДОР ТРАЯНОВ, ПОЕТ (Р. 1882 Г.). Заедно с П.К. Яворов е родоначалник на българския символизъм. Сред по-известните му творби са \"Regina mortua\", \"Химни и балади\", \"Български балади\", \"Романтични песни\", \"Пантеон\". 1992 - БЪЛГАРИЯ Е ПЪРВАТА СТРАНА, КОЯТО ПРИЗНАВА НЕЗАВИСИМОСТТА НА МАКЕДОНИЯ. В края на 80-те и началото на 90-те години на ХХ в. започва разпадането на Югославия, като от нея, наред със Словения и Хърватия, се откъсва и Вардарска Македония. На 8 септември 1991 г. е провъзгласена независимата държава Република Македония след референдум.", "date": "2020.01.15", "title": "Датата"}
{"url": "https://duma.bg/vse-po-nadolu-kam-nishtoto-n206967", "text": "И рекъл бях: \"Аз няма веч да плача за тежките на тоз народ беди!\" Ожесточен, пощада му не рачах: \"Да тегли - думах с яд, - нал тъй мъжди!\" Изцяло съм съгласен с написаното от големия родолюбец Славейков. За съжаление днес, без да сме под робство, понасяме тежки беди, а народът мъжди. Неведнъж писах остри статии за това, промяна няма. Затуй си бях наумил да не похващам повече перото за подобни писания. Уви, не устоявам на това си решение заради много причини, към които не мога да бъда равнодушен. Нали Некрасов е написал, че поет може да не си, но гражданин си длъжен да бъдеш... И така - причините? Първата... Изборът на Гешев за главен прокурор на републиката вече доста време буни народа. Хиляди хора се събираха да протестират против назначението му, сочейки, че той няма нужните морални и професионални качества за поста. Аз, като юрист, не мога да приема твърдението му, че трябва да бъде ликвидирано разделението на властите, прокламирано някога от големия френски мислител Монтескьо. Та нали тъкмо то е една от основите на демокрацията! И още: Гешев наричаше престъпници хора, които нямаха влезли в сила присъди. Не мога да забравя и мизерната му роля при ареста и следствието срещу кметицата на \"Младост\" Десислава Иванчева и заместничката й. Ами организираните в негова защита сборища на съмнителни лица, които не знаеха защо са там. При масовото недоволство срещу него следваше той да се откаже от предлагания му пост. Не би. Защото управниците не му разрешиха. Защо ли? Отговор на този въпрос се опита да даде шефът на партия \"Възраждане\" Костадин Костадинов. Според него те се боят, че все някой ден ще паднат от власт и тогава ще им бъде потърсена сметка за някои \"нещица\". Това обаче няма да стане без обвинителен акт, който ще липсва, тъй като главният прокурор е техен човек... Не е ли безумно и решението на управниците да тропосат Сотир Цацаров за шеф на антикорупционната комисия. То е точно измислено - не свършил някаква сериозна работа като главен прокурор толкова години, на новия пост той пак ще прави туй, що искат от него ония, които навремето \"си го избраха\". Още за причините. Министърът на социалната политика Бисер Петков бе махнат от поста, тъй като другите министри не желаели да работят с него. Така каза  Никой от министрите обаче не потвърди тези Му думи, но министърът си отиде и на негово място бе курдисана Деница Сачева, взета от образователното министерство.  Народното събрание определи най-ниската пенсия да бъде 250 лева; само социалистите гласуваха \"против\". Никой от другите \"народни слуги\" не помисли как се живее с такава жалка сумица. В Румъния обаче мислят: тамошните пенсии са по-високи от нашенските, но при все това ги повишават с 40%... Една международна организация, след съответни тестове, обяви, че 15-годишните българчета не разбират това, което четат. А някога, по времето на социализма, обявен за \"престъпен режим\", нашето образование от първо отделение, та чак до най-високия курс в университета, бе сред първите в света... Българската библия \"Под игото\" бе \"преведена\" на нов, модерен език. От нея бяха махнати хиляди думи, точни, благи и съзвучни с времето и езика, когато Вазов пише романа. Той, убеден във великата си мисия, пише: \"...моите песни все ще се четат\". Не се четат вече, Учителю, понеже разни нашенци, циници и родоотстъпници ги окарикатуряват, изхвърлят ги от учебниците, без да се замислят, че посягат на отечеството ни, защото ти, Учителю, си България... Стохилядният Перник остана без вода, на тежък режим. Министърът Нено Димов, който отговаря за осигуряването и ползването на водите, не се призна за виновен. Сега от немай къде и той си отива. Но света водица ненапита е бившата регионална министърка Лиляна Павлова. Под нейното мъдро ръководство преди две години бе направен ремонт на язовирната стена и се похарчиха уж за тази работа 32 хил. лева. Тогава тя заяви, че в бъдеще перничани ще имат изобилна и качествена вода. Вече се знае колко и каква е водата. Не се знае обаче къде са отишли парите от ремонта. За прекрасната й работа Лилянка бе възнаградена с висок пост в Европа, с много яка заплата. Тя не е първият човек, няма да бъде и последният, уреден по този щедър начин; Пламен Георгиев, наричан Пацо Терасата, също е пример за това отношение... България е превърната в боклучарника на Европа, даже и на Африка. Народът ни се дави в отрови, но \"наши хора\" се давят с пари, гушнати от далаверите с боклука. И тук няма виновни... Наистина, какви беди сполитат народа ни, запращат го в пропаст, от която, комай, няма излаз. Той търпи,  Кой, по дяволите, го докара до това трагично положение, кой? Отговорът ми е: всички, управлявали страната ни през т.нар. преход. (С изключение само на наивния праведник Жан Виденов.) Особени \"заслуги\" за катастрофата имат двама души: ученият Иван Костов и простият (така сам се назова) Бойко Борисов. Има една френска (и руска) приказка: кадрите решават всичко. Нека погледнем кои и какви бяха кадрите, които решаваха всичко през последните десетина години, т.е. времето, когато ГЕРБ е на върха на властта. Да се спрем на първата кадрова кохорта, която Антон Тодоров нарича шайка. Никой от тази шайка не притежава необходимите качества за поста, който заема, включително и вождът й. Всеки от людето в нея е готов да седне на което и да е седло, стига то да го отнесе до някоя богата софра. За да стане това, той може, вече и законно, да се подпре на разни олигарси, богаташи и далавераджии. За такава подпорка Шатобриян би казал: порокът се подпира на престъплението... Истината налага да река, че всички партии са щедро наспорени с лица като посочените по-горе. Единици са мъжете и жените, които днес са готови да се трудят на полза роду; обратно - битката е за парата, интересът клати феса. Случаите с апартаментите, терасите и къщите за гости доказаха това по безспорен начин. Щях да забравя: най-сетне медицинските сестри се срещнаха с министър-председателя Бойко Борисов. Поради свръхзаетост с национални и международни дела, той ги остави да помръзнат една нощ в палатки на улицата. Скара им се, че са го принудили да ги чака повече от час, забравили, че той няма и минутка свободно време. Те попримигаха виновно и изказаха исканията си: по-високи заплати и по-добри условия на труд. За заплатите Той каза, че има едно бързо решение: докторите намаляват възнагражденията си, като намалението отива в джобовете на сестрите. Тази глупотевина бе оспорена от тях и разговорът стана никакъв. Изведнъж, ни в клин, ни в ръкав, Борисов реши да информира гостенките си какво е било здравеопазването у нас по време на социализма - отвратително; комунистите номенклатурци търсели медицинска помощ на Запад, а многострадалният народ се чудел как да се докопа до някое лечебно заведение у нас, до някой доктор. Доколкото знам, Бойко Борисов е учил и завършил пожарникарство в академията на МВР в Симеоново, където е произведен в чин полковник и придобил някакъв докторат. Убеден съм, че през тези години поне веднъж се е разболял - нещо грипче, нещо зъбче. И е потърсил медицинска помощ. Пък и близките му не са били железни като Дан Колов. Заявявам, че социализмът имаше кусури, но се гордееше с постижения, които бяха на световно равнище; едно от тях беше здравеопазването. Отиваш в поликлиниката и се срещаш с избрани от теб лекари. След прегледите някой от тях може да те изпрати в болница, където те приемат без забавяне. Там те лекуват, след което, ако е нужно, заминаваш в балнеосанаториум. И всичко това, без никой да ти поиска дори една стотинка. Като как е сега при нашенския капитализъм? Процедурата започва с направления, които бързо свършват. Ако джипито ти даде такъв документ и те приемат в болница, започват да дерат кожлетината ти: плащаш, ако ти премерят кръвното, ако поискаш допълнителна завивка, ако дадеш нещо за изследване в лабораторията, ако... Чух от двама лекари, че някъде поискали на едного пациента  върху което са го оперирали. Башка плащаш всичко имплантирано в бедния ти организъм, понякога и без това да е направено. Излекуван, неизлекуван, след няколко дни ти казват, че пътеката ти е свършила и трябва да си ходиш. Ако искаш да \"потичаш\" още по пътеката, плащаш. Така е, когато здравните заведения са търговски дружества, в които често се практикува здравеограбване. Разбира се, всичко това е преизвестно на Бойко Борисов. Ще запитате защо тогава той съчинява такива дебели лъжи за социализма? Ами, защото се надява, че младите хора не знаят истината и като на премиер ще му повярват. Те вероятно не знаят, че преди време той се е отказал да служи в МВР, за да остане в партията, която е била на власт в годините на омразния му социализъм. Някои от сестрите, които го слушаха, са работили тогава и отлично знаят каква е истината, но си мълчат. Мъждят... На прощаване Борисов ги посъветва да не тъгуват за онова отвратително време. Откъм сестрите - ни вопъл, ни стон. Така се разделиха. Те поеха към домовете си, обезсърчени за пореден път. Той се понесе с джипа из страната да инспектира разни обекти: стари, нови, даже незапознати. Посрещат го мъже и жени, акламират го, радостни, че е сред тях, щастливи, че живеят в управляваната от него държава, която той нарича перфектна. Той прегръща този, потупва по рамото онзи, подхвърля някакъв каламбур. Човек гледа, слуша и се пита могат ли тези хора да спасят пропадията на отечеството ни. И още: това тяхно поведение лицемерие ли е или истинска любов? Нима те не виждат какво представляват Борисов и управлението му? И едното, и другото са гибелни за родината ни. И в единия, и в другия случай те стават съучастници в затриването й. Вместо да въстанат срещу злото, те кротуват, снишават се и мъждят. Така потъваме все по-надолу в пропастта, към нищото. А това нищо ще бъде България, ако изчезне като нация и държава. Хегел го е казал: \"Всеки народ има такова правителство, каквото заслужава.\" С Петко Славейков започнах този мой текст, с него и ще го свърша: \"Не сме народ! Не сме народ, а мърша...\"", "date": "2020.01.15", "title": "Все по-надолу, към нищото"}
{"url": "https://duma.bg/prof-stanislav-semerdzhiev-e-rektor-na-natfiz-za-chetvarti-pat-n206969", "text": "Общото събрание на НАТФИЗ избра на 13 януари за свой ректор проф. д-р Станислав Семерджиев, с подкрепа от 93 процента, научи ДУМА от Десислава Димитрова, гл. експерт връзки с обществеността на НАТФИЗ. Той ще оглави академията за четвърти път (2003-2007, 2007-2011, 2015-2019, 2020-2024). До настоящия момент няма друг законно избран ректор в страната с четири мандата. Гласуваното доверие е спечелено с реформи в методологията на образование, обновяване на сградния и материалния фонд, разширяване на международните взаимоотношения и партньорски програми, социално отговорни проекти за развитие обществения имидж на академията, привличане на нови български и чуждестранни партньори и неуморима взискателност към работата на всички. Проф. д-р Станислав Семерджиев е създател и ръководител на специалността драматургия (от 1991 г.). От 2011 г. е изпълнителен директор на Световната асоциация на филмовите и телевизионните висши училища (CILECT), след като двукратно (2002-2010) е избиран за неин вицепрезидент. Продуцент и сценарист е на експерименталния документален филм \"Авантюрата Хамлет\" (2008, реж. Грег Роуч и Ивайло Дикански). Сценарист е на първия български дългометражен сериал \"Хотел \"България\" (2004-2005). Автор е на либретото на спектакъла \"Българска мистерия\" (Театър НАТФИЗ, 2019 г.). Продуцент и редактор е на 50+ български и международни филма.", "date": "2020.01.15", "title": " Проф. Станислав Семерджиев е ректор на НАТФИЗ за четвърти път"}
{"url": "https://duma.bg/uyutat-v-sobstvenite-skrivalishta-n206970", "text": "\"Моите спомени са винаги по-интересни от спомените на ближния\" - твърди с неповторимото си парадоксално остроумие Хашеков герой храбрият войник Швейк. Защо пък да го коригираме! Просто да се огледаме наоколо: на всяка среща или празник някой разпалено споделя собствените си преживявания. Разбира се - другите не са длъжни да го слушат, макар и да го побутват от време на време. Те или се вглъбяват в екранчето на мобилния си телефон, или \"изчисляват\" наум: с какво говорещият би могъл да им бъде полезен. Та как инак ще си губят времето. Някои наричат такъв вид общуване \"разговор\" или \"размяна на мнения\". Но колкото и да е богат нашият речников фонд, трудно би се намерил точен термин за подобна \"комуникация\". Често си спомням едно горчиво откровение, което преди години Никита Михалков сподели с мен: \"Когато някой любезно те попита как си, не чакай отговор... докато откликнеш, той вече е на другия ъгъл; изобщо не се интересува от твоето състояние\"... Една вечер бях поканена на приятелски юбилей в луксозен ресторант. Без да искам, наложи се да наблюдавам странен за мен \"спектакъл\" на срещуположната маса. Край нея седяха двама елегантни, добре изглеждащи млади хора, а между тях се извисяваше огромен букет от орхидеи. Явно имаше някакъв сериозен повод, който притегли любопитството ми. В течение на два часа празнуващите младежи не откъснаха поглед от GSM-ите си, отпивайки от време на време по глътка вино. Добре, че орхидеите, поставени по средата на масата, не им пречeха. Явно само аз им се възхищавах от съседната маса. Чудя се: какво е събрало тези млади хора, след като нямат какво да си кажат дори на празник! И какъв е въобще смисълът на подобно честване.  Може би моите разсъждения са старомодни, останали от времето, когато хората наистина общуваха - спореха, разказваха си вицове, смееха се... Опитвам се да разбера тези странни, но все по-често срещани форми на общуване, които дори изкуството започва да имитира. Да не говорим за неговото възприемане. Омръзнало ми е да моля околните по време на прожекции - да престанат да светкат в очите ми с техните мобилни телефони. А някои от тях дори след края на филма изявяват претенции да изказват мнение за него... Както и да търся логика - тъжно ми е, че тъкмо това отчуждение започна да доминира в и без друго глобализиращия се свят, в който милиони хора са на ръба на бедността и напълно са изгубили доверие в онези, които биха защитили на дело справедливостта и правдата. И докато мечтаехме за сриване на стените, разделящи човешките общности, неочаквано попаднахме в ситуацията на издигане на нови, още по-високи - като тази на границата на САЩ с Мексико.  Така постепенно някогашната патриархална близост и загриженост между хората вече са далечен спомен. Елементи от тях случайно срещаме в някои доизживяващи дните си провинциални общности. И колкото повече връзки се създават в интернет, толкова по-обемно самотата обсебва света. Мнозина ме упрекват, че с подобни разсъждения се опитвам да противостоя на естественото развитие на техническата цивилизация. Въпросът е: за какво развитие става дума. Във всеки случай не за \"copy paste\" и \"play back\", които заливат пространството. А някъде между тях в консуматорското общество, задушаващо се от стоки и вещи, все по-трудно проблясват искрици на духовност, на талант и креативност. За тях обикновено липсват финансови средства. Представете си света без тези духовни проблясъци! Тук е мястото да напомня любимия ми отговор на въпроса \"Що е цивилизация?\": Пътят на човечеството от пещерата до атомното скривалище. Ако питате мен, съвременният глобализиран човек се чувства най-комфортно в скривалището, където се крие от самия себе си. Там и сам не може да се намери... Кой да му подаде ръка! Спасителен мост към бъдещето бихме могли да търсим в творбите на литературата и изкуството. Техните послания някак неусетно ни правят по-добри, по-диалогични; настройват ни да разбираме онова, което се случва край нас. А без разбиране и осъзнаване на фактите и ситуациите, ще си останем \"материал\" за манипулация. Всъщност чрез писменото слово и чрез образа най-пълноценно и всеобхватно осмисляме съществуването си, надскачайки всекидневната борба с бита, която някак незабележимо затяга обръча на живота ни. Търсим и откриваме отговорите на вечните въпроси на човешката цивилизация. В това отношение извънредно полезни са инициативи като наскоро представената \"Lego ergo sum\" (Чета, следователно съм). Започна я авторитетното издателство \"Изток-Запад\". Тя е насочена както към децата, така и към възрастните. Тъкмо днес книгите стават последното убежище на личността в нейната смисленост и уникалност. Засега общественият отклик на инициативата е значителен и обещава бъдеще на тази мисия. Едва седмици ни делят от поредната Коледа. А раждането на Христос символизира настъпването на една нова епоха, в която Вярата побеждава езичеството. И въпреки преплитането на много култури у нас православието (християнството) побеждава. То ни учи на Доброта, на Търпение, на Грижа за човека. Макар че в пищността и битовизацията на празника, в задграничните пътувания и т.н. мнозина \"изтърваха\" истинската му същност: в духовната близост и общение, все пак нашата нация оцелява векове наред чрез съхраняване на традициите си.  Колкото повече се говори и пише за глобализацията на културата като неминуем процес, толкова по-категорично вярваме, че светът няма да се превърне в интелектуален \"Макдоналдс\". Това доказват най-ярките постижения в съвременното изкуство, които завладяват и публиката, и критиката със своята национална характеристика и идентичност, с пъстрото си многообразие. И въпреки безспорния напредък на днешните технологии, те не са в състояние да заменят човешката душа. И най-скъпите спецефекти не могат да заместят сърцето на човека. Важното е да се вслушваме в него и да не забравяме, че и другите хора имат сърца! А това става само чрез нормално общуване.", "date": "2020.01.15", "title": "Уютът в собствените скривалища"}
{"url": "https://duma.bg/nyama-da-udalzhat-sroka-za-kasovite-aparati-n206983", "text": "Срокът за привеждане на дейността на търговците, използващи софтуер за управление на продажбите (СУПТО), с изискванията на Наредба № 18 няма да бъде удължаван. Това обявиха от Националната агенция за приходите (НАП), след като нейни представители са разговаряли с Българската асоциация по информационни технологии (БАИТ). На нея са били и разработчици на софтуер за управление на продажбите. Проблемът на много фирми с този нов софтуер е, че е възможно да бъдат разкрити лични данни на техните клиенти или че е твърде скъп за размера на техния бизнес. По тази причина в понеделник вечерта имаше и протест пред сградата на Министерството на финансите. Въпреки че подзаконовият нормативен акт беше променян многократно в последната година и половина, а сроковете по влизането в сила на текстовете бяха удължавани многократно, бизнесът продължава да изпитва сериозни трудности с прилагането на разпоредбите. Фирмите настояха управляващите да спрат действието на наредбата, докато не бъдат изчистени всички текстове, които се нуждаят от допълнително тълкуване.  Експертите на приходната агенция съобщиха, че към момента има над 500 регистрирани софтуери за продажбите и процесът продължава интензивно. По думите на софтуерни разработчици част от клиентите отлагат внедряването на новите програмни продукти, като това ги поставя под риск от санкции. От приходната агенция припомнят, че до края на януари всеки бизнес, използващ софтуер за управление на продажбите, трябва да го приведе в съответствие с изискванията на наредбата за касовите апарати.", "date": "2020.01.15", "title": "Няма да удължат срока за касовите апарати"}
{"url": "https://duma.bg/ot-kloaka-maksima-do-stolichnata-kanalizatsiya-n206968", "text": "Преди 4600 години в древния индийски град Мохенджо Даро се появява първата градска канализационна система. В древен Вавилон са изградили второто най-старо такова съоръжение. Следват древен Китай, древен Рим и неговата Клоака Максима... Съвременна София обаче не може да се похвали с големи постижения в тази сфера. Колкото и невероятно да звучи, през 2020 г. от новата ера, 25% от жителите на балканската столица нямат канализация покрай домовете си. В тези проценти влизат квартали като \"Манастирски ливади - запад и изток\", \"Витоша - ВЕЦ \"Симеоново\", \"Кръстова вада\", \"Бояна\", \"Симеоново\" и \"Драгалевци\",  селата Владая, Мърчаево, Бусманци, Мало Бучино, Волуяк, Требич и други. Преди близо 15 години процентът на обхват е бил 30, което показва, че за този период почти липсва подобрение на обхвата. С това темпо дори след 75 години София няма да осъмне опасана  Въпреки че началото на съвременната канализационна мрежа в столицата е поставено преди 120 години, излиза, че повече от век не стига, за да се ограничи до минимум ползването на септични ями.  Въпреки тази неудовлетворителна статистика, София не спира да се разраства и то най-често без никакъв ред и правила. По данни на НСИ само за първите 9 месеца на миналата година в града са пуснати в експлоатация близо 150 нови жилищни сгради. Институтът обаче не сочи в каква част от тях има изградена канализация. Като се има предвид, че най-усилено продължава да се строи в нови квартали като \"Витоша\", \"Малинова долина\", \"Манастирски ливади изток\", то не е трудно да се досетим, че вместо да намаляват, жилищата с липсващ достъп до канали, се увеличават. На този фон общината продължава да раздава разрешителни за строеж, като за третото тримесечие на миналата година техният брой надхвърля 260.  От години се говори усилено за нуждите от канали и цената за изграждането им. Сумите за  цялостна система варират с няколко десетки милиона и институциите жонглират с числа между 1 млрд. и 1,5 млрд. лева. Преди две години с  за развитието на инфраструктурата, Столичната община например боравеше със сумата от 1,58 млрд. лева, които трябва да се инвестират в съоръженията. Още тогава от кметството посочиха, че ще се разчита основно на европейски фондове. Е, явно този момент приближава. Съвсем наскоро от общината обявиха, че е готово регионалното прединвестиционно проучване, което е първата крачка към финансирането на проекти за изграждане на ВиК мрежа по Оперативната програма \"Околна среда\" 2014-2020. Целта на въпросната разработка е една - да се посочи кои райони в София имат шанс да се включат към канализационната система в близките 3 години. Последващата стъпка е София да получи 1,3 млрд. лева финансиране от Европа. Пътят към тази огромна сума обаче не е лек. Първата засечка стана преди около месец при прокарването през Столичния общински съвет на доклад за предоставяне на безлихвен заем на Столичната община от 1,8 млн. лв. без ДДС от бюджета, с който да се разплати работата на изпълнителя на проекта за прединвестиционното  проучване. След одобрението на европроектите в близкото бъдеще тези пари ще бъдат върнати на общината. Много общински съветници от опозицията обаче се противопоставиха на прибързания начин, по който се иска да се плати тази  преди да има яснота каква точно работа е свършил той. Общинарите предупредиха за несъответствия между обществения интерес и посочените за строителство райони и сроковете за изпълнението на проектите в тях. Така например кв. \"Малинова долина\", в който има утвърдена улична регулация още от 2007 г., сега не е включен в първия етап на финансирането. В същото време в разработката на консултанта са посочени за по-ранно изпълнение райони, в които все още има проблеми с отчуждаване на територии. Съветниците алармираха и за опасност, след като  общината даде чрез заем средствата на консултанта, те да не бъдат разплатени от еврофондовете, ако се появят проблеми при одобряване на проекта.  \"Това е един от най-значимите проекти на Столичната община, а от прединвестиционното проучване става ясно, че в рамките на няколко месеца е направена сериозна промяна в разработката и обхвата й в сравнение с предварителните очаквания\", коментира общинският съветник от БСП Альоша Даков. Той посочи, че Панчарево и Кремиковци например са отпаднали от първоначалния проект. Ресорният зам.-кмет Ирина Савина също призна, че преди година консултантът е разработил агломерации в много по-голям обхват. За  потвърди и бившият общински съветник Борис Цветков, който е и лидер на социалистите в район \"Искър\". Той припомни, че в момента освен в южни квартали и селища, канализация няма в с. Бусманци, кв. \"Димитър Миленков\", кв. \"Абдовица\", в повечето селища на район \"Кремиковци\", в селища от район \"Нови Искър\" и други. Като дългогодишен противник на  концесията на \"Софийска вода\", той е на мнение, че заради неизпълнението на части от договора, общината е пропуснала много от възможностите да проектира, кандидатства, да защити и да изгради канализационната си мрежа с европейски средства. \"Нещо повече - малкото изградени или изграждащи се участъци - в \"Модерно предградие\", \"Горубляне\" и \"Манастирски ливади изток\", са със средства от джобовете на столичани, тъй като са калкулирани в цената на водата\", коментира още Цветков. Според него сега се прави опит да се хване последният влак, но възможните средства са ограничени и недостатъчни за изграждане на канализацията във всички квартали и селища. Той не е оптимист и затова предполага, че дори и при спешно кандидатстване и осигурено финансиране, най-много за една трета от необхванатите територии ще се сдобият с канализация. \"Не е далеч времето, в което може да бъдем и санкционирани за липсата на канализация и отново  за несвършената дълги години работа\", обобщава социалистът. Въпреки че от Столичната община продължават с гръмки обещания за изграждане на километри канализация с над 1 млрд. лева европейски средства, се пропуска една подробност. А тя е, че проектът е разделен на два етапа и само за първия има яснота и конкретни срокове. По него евентуално ще бъдат отпуснати 356 млн. лева от ОП \"Околна среда\". Останалата част от очакваната сума - 950 млн. лева, която е и съществената, е с неясни времеви параметри. Този втори етап ще се финансира едва през следващия програмен период с европейски средства, и както подчертават от самото кметство - \"и с други източници на финансиране\".  Оказва се, че столичната канализация е типичен пример за големи приказки, пропуснати шансове и миниатюрни резултати. По традиция преди избори обещанията са грандиозни, за да се окаже скоро, че в тях истината е колкото една капка. Докато приоритет на общината е София да расте само надземно, но не и подземно, клоаката вместо някъде надълбоко, под сградите, ще е на повърхността - между блоковете.", "date": "2020.01.15", "title": " От Клоака Максима до столичната канализация"}
{"url": "https://duma.bg/uchebni-koli-blokiraha-tsentara-na-sofiya-n206986", "text": "Автоинструктори излязоха вчера на протест и блокираха с колите си столичния бул. \"Цар Освободител\", което затрудни движението в центъра на София. Те настояват да не се приема увеличаването на часовете за кормуване и се обявяват срещу въвеждането на нова система за контрол на обучението. Инструкторите са недоволни от предложението на министерствата на образованието и на транспорта часовете да се увеличат от 31 на 43, а теорията да бъде намалена до 14 часа. \"Ние не сме против контрола, но контрол трябва да има върху качеството на обучението, а не толкова върху обема часове\", каза пред БНР председателят на Националния автоинструкторски съюз Стефан Малковски. Според него досегашният брой часове е достатъчен, защото 50-60% от курсистите вземат книжка от първия път. Повечето от останалите пък издържали изпита от втори или трети път, което означава с 35 и 39 часа. Само под 5% от курсистите се нуждаят от допълнителни часове. Малковски добави, че е безсмислено броят на часовете за обучение да се увеличава нормативно, защото и сега всеки курсист може да вземе толкова часове, колкото смята, че са му необходими.  Автоинструкторите приеха декларация, в която настояват за отмяна на наредбата за увеличаване на часовете по кормуване и GPS контрола. Представителите на протестиращите бяха приети в Министерството на образованието и науката. Заместник-министърът на образованието Таня Михайлова заяви, че спорната наредба все още не е влязла в сила. По-късно автоинструкторите разговаряха с министъра на транспорта Росен Желязков. Те успяха да \"убедят\" Желязков и министъра на образованието Красимир Вълчев и наредбата беше отменена. След срещата стана ясно, че освен изтеглянето на промените в наредбата автоинструкторите са се преборили за създаването на работна група, която да бъде оглавена от председателя на Държавната агенция по пътна безопасност Малина Крумова, която да работи по нови изменения.", "date": "2020.01.15", "title": " Учебни коли блокираха центъра на София"}
{"url": "https://duma.bg/nad-10-poskapvat-kolbasite-zaradi-chumata-n206985", "text": "Очаква се повишение на цените на колбасите в търговската мрежа с над 10%. Това каза Атанас Урджанов, председател на Управителния съвет на Асоциацията на месопреработвателите в България (АМБ) пред \"Фокус\". Той отбеляза, че не може да прогнозира дали се очаква нов скок в цената на свинското месо заради временната забрана на движение на свине от и към животновъдни обекти и кланици, свързана с новите случаи на африканска чума, тъй като и към момента месото, което се предлага основно свежо в търговската мрежа, е скъпо, но и го няма. \"Ситуацията в бранша е критична. Още в началото на 2019 година сигнализирахме, че по повод африканската чума по свинете в Китай са избити над 50% от поголовието и цената на свинското месо ще се покачи много. И до края на година цената на свинското месо в България се покачи с над 60%. Свинското месо е недостатъчно за пазара в страната, не е тайна, че работим и със суровини от Европа - Германия, Дания, Испания и Франция, но толкова висока цена до момента не е имало. Сега очакваме повишение на цената на колбасите. Още в края на ноември сигнализирахме търговските вериги, че трябва да повишим нашите цени с над 10% и в момента очакваме да бъдат приети\", коментира той. В подписка до Министерския съвет, до екологичното министерство и до агенцията за храните жителите на пазарджишките села Величково и Юнаците е обявиха срещу започналото изграждане на нова индустриална свинеферма в непосредствена близост до населените места. Според местните хора е недопустимо да се отглеждат прасета в промишлени количества в район, където десетки стопани бяха принудени да ликвидират „задните си дворове\" заради африканската чума. \"Ще минем към гражданско неподчинение, поетапно ще затваряме пътя Бошулке. Не знам кой и как им разреши в населено място да правят свинекомплекс, тъй като върлува африканската чума. Аз като физическо лице не мога да гледам едно прасе, а той ще гледа пет хиляди прасета. Защо? Питаме ние управляващите и чакаме отговор\", заяви пред БНР кметът на с. Юнаците Стоян Кузев. Междувременно фонд \"Земеделие\" спря до второ нареждане физическите проверки на място в свиневъдните стопанства на територията на цялата страна. Забраната е част от кризисните мерки срещу чумата.", "date": "2020.01.15", "title": "Над 10% поскъпват колбасите заради чумата "}
{"url": "https://duma.bg/dolu-megzit!-n206972", "text": "За броени дни херцогинята на Съсекс успя да избута от челните страници, интернет рубриките и водещите новини на телевизионните емисии темата за Брекзит. А излизането на Обединеното кралство от ЕС разтърсва вниманието на Стария континент и на света като цяло не от седмица или месец, а вече над три години и половина. Меган Маркъл обаче показа, че талантът й на пиар експерт многократно надхвърля заложбите й на актриса. Индикации за това можеха да се забележат доста преди май 2018-а, когато принц Хари и бившата фотомоделка вдигнаха пищна сватба, коствала на британската държавна хазна близо $43 милиона, за радост на българските баби и изкушените от светския живот зевзеци. Още не се знаеше дали наистина са гаджета, а от Бъкингам пуснаха сърцераздирателна молба да не се \"преследва\" родената в Лос Анджелис участничка в малко известни тв сериали. И всъщност така \"официализираха\" връзката на влюбените. Британците (и не само) със затаен дъх очакваха да разберат дали Нейно величество ще допусне в кралското семейство разведената хубавица от смесена раса. Опитите на Меган да надскочи по стил и участия в благотворителни прояви херцогинята Катрин също тревожеха поданиците на Острова. Решението да роди сина си в частна болница, а не там, където от няколко десетилетия се дава живот на всички престолонаследници, както и нетрадиционното име (Арчи), с което го нарекоха, също разбуниха духовете. Но в кулминация на непрекъснатото търсене на внимание от страна на двойката се превърна инстаграм съобщението им, с което младите обявиха намерението си да станат финансово независими и да се откажат от церемониалните монархически задължения. Не закъсня и отговорът на кралицата, в който тя изрази безкрайната си подкрепа за решението на Меган и Хари \"да започнат нов живот\". И така показа, че поне #Мегзит й е по силите. Въпросът сега е дали \"непослушните\" наистина ще си намерят по-платена \"работа\" от тази да са на многомилионна държавна издръжка или на колене ще се молят да ги допуснат обратно към благините, които явно не ценят.", "date": "2020.01.15", "title": "Долу #Мегзит!"}
{"url": "https://duma.bg/galavecherite-i-ofitsialnite-gosti-na-sofiya-menar-n206964", "text": "В рамките на 12-ото издание на фестивала за кино от Близкия изток, Централна Азия и Северна Африка \"София менар\" ще бъдат организирани 6 официални вечери, които ще поднесат приятни изненади на зрителите, свързани с характерни традиции и вкусове от държавата домакин на събитието, научи ДУМА от Здравко Григоров и Ангел Хаджийски от \"Позор\", организатор на панорамата. Официалната вечер на Република Азербайджан е днес, 15 януари, в Дома на киното. Ще се състои премиерата на филма \"Старият град\", а посланик Наргиз Гурбанова лично ще поздрави зрителите. Утре ще се пренесем в света на Индонезия с прожекцията на \"Моята вселена\", а във фоайето на Дома на киното ще бъде разположена изложба с фотоси от страната. Вечерта на Палестина и премиерата на \"Да откриеш Витлеем\" е на 17 януари. Филмът ще бъде представен от посланика на държавата у нас д-р Ахмед Ал Мадбух.  Премиерата на новия филм на иранския класик Реза Миркарими \"Приказният замък\" е на 24 януари. Посланикът на Ислямска Република Иран Сейед Мохаммад Джавад Расули ще приветства зрителите, които ще имат възможност да опитат ирански сладкиши и чай, приготвен по традиционна иранска рецепта. Вечерта на Индия е на 28 януари, когато ще се състои прожекция на комедията \"Тя е мъжът, той е жената\", представена от посланик Пуджа Капур. Преди това зрителите ще пият масала чай и ще имат възможност да се разкрасят с традиционното рисуване с къна. Фестивалът ще бъде закрит на 30 януари от Закия Ел Мидауи, посланик на Мароко в България, с премиерата на мароканския филм \"Кеф\". \"София менар\" продължава до 30 януари, както ДУМА писа, в салоните на Дома на киното, Културен център \"G8\", \"Евро синема\", кино \"Влайкова\" и Чешкия център в София, както и в Lucky Дом на киното в Пловдив, Фестивалния и конгресен център във Варна и библиотека \"Захарий Княжески\" в Стара Загора.", "date": "2020.01.15", "title": "Галавечерите и официалните   гости на \"София менар\""}
{"url": "https://duma.bg/tokat-na-borsata-u-nas-nay-skap-v-evropa-n206980", "text": "От началото на 2020 г. електроенергията на свободния пазар в България е най-скъпа в сравнение с останалите европейски държави. Изключение прави Гърция, но там към цената на борсовия ток са включени и редица административни такси, които в България се начисляват едва при доставката на тока. Данните от сайта www.energylive.cloud показват, че средната стойност на сделките с електроенергия на Българската независима енергийна борса (БНЕБ) за първите две седмици на годината е 53,21 евро/мВтч. Най-близо до тази стойност е Сърбия с 52,64 евро/мВтч.", "date": "2020.01.15", "title": "Токът на борсата у нас най-скъп в Европа"}
{"url": "https://duma.bg/prizrakat-peevski-n206974", "text": "В политиката хората приемат или разкриват различни свои образи. Някои предпочитат да са звезди и да говорят ли, говорят. Други се обаждат само ако наистина има какво да кажат. Трети го играят призраци и се появяват като в Дикенсова приказка - точно преди да се случи нещо важно. И с няколко бързи хода показват на заинтересованите, че трябва да ги послушат, защото иначе ще се случи нещо... В ДПС са наистина умели политически играчи. Знаят какво искат, а май и как да го постигнат. Оставят впечатлението за тихи играчи, но успяват да завъртят в танца си всеки, който е на власт. А Делян Пеевски е типичният пример за човек призрак. Основно го няма. Особено на депутатската му банка. Но им е важен, затова и ползва НСО като шофьори под наем. Та този политически призрак отново излезе наяве. Точно преди очаквания вот на недоверие срещу правителството.  Пеевски има законодателна инициатива, която \"случайно\" официализира плащания, които явно прави за удоволствието да ползва специализирана държавна охрана, превърната в частни шофьори. По подобие на почетния председател на партията си. Пеевски има само две други законодателни инициативи освен тази за НСО - за Закона за задължителното депозиране на печатни и други произведения и Закона за банковата несъстоятелност. Случайност? Да оставим призрака и да се вгледаме в момента на появата му. Пеевски и ДПС излизат с интересно предложение, отново пряко свързано с личните им щения, точно преди вот на недоверие. Дали не искат да кажат нещо на управляващите? Не е ли намек за това какво очакват като разменна монета срещу гласове в подкрепа на силно разклатения кабинет? При Дикенс чичо Скрудж се вслушва в призраците и променя делата си, за да продължи да живее. Иронично. Дали ГЕРБ и \"патриотичната\" им компания ще послушат призраците, за да продължат оцеляването си? По гласовете им ще ги познаете.", "date": "2020.01.15", "title": " Призракът Пеевски"}
{"url": "https://duma.bg/na-bosiya-tsarvulite-n206973", "text": "Твърде малко от десетките хиляди български поговорки характеризират 10-годишното управление на ГЕРБ. А това май показва, че управниците твърде често правят едни и същи неправилни стъпки в различни сфери от живота. И тези неправилни, за да не кажем - погрешни стъпки, водят до сходни резултати. А резултатите дават отражение на едни и същи хора - онези, които броят стотинки, за да платят за месеца поскъпващия ток, недостатъчното отопление, нечистата вода, за която има режим. Цените се увеличават, а покупателната способност на минимална и на инвалидна пенсия - не. Социалните помощи и обезщетения са замразени. На това се казва да вземеш на босия и цървулите.  Като капак идват и промените (уж все за доброто на хората) в социалното законодателство. Често, при това - очаквано, през последните години те са в ущърб на най-уязвимите. Поредният удар върху възрастните и хората с увреждания, е неяснотата дали ще получат асистентска подкрепа. Предупрежденията, че хиляди хора са заплашени да останат без нея, са от средата на 2019 г. Но на кого му пука? Управляващите тогава готвеха избори, градяха и събаряха тераси, потушаваха протести с пари, които даваха наужким и после си ги вземаха, пишеха закони, приемаха ги и предизборно обещаваха светло бъдеще. А то така и не идва. Защото някой от пестене е забравил да доогледа нормативната база и да осигури пари за асистенти. Тази грижа е стоварена на общините, но някой пак е забравил да им даде пари за дейност, която в цивилизования свят е на държавата. Не на общините или на неправителствения сектор - те само помагат на държавата да се погрижи за бедните, възрастните, увредените и прочее уязвими хора. Не е лесно да се прави социална политика, особено в толкова бедна държава като България, без собствено производство и с хазна, пълнена само от данъци и такси. Но във всеки случай правенето на социална политика и решаването на проблемите не се свежда само да смяна на социалния министър и махането на проблема от главата на премиера.", "date": "2020.01.15", "title": "На босия цървулите"}
{"url": "https://duma.bg/kak-ne-mozhahme-da-se-spasim-ot-amerikantsite-n206971", "text": "След като в края на миналата седмица президентът на САЩ Доналд Тръмп заяви в интервю за телевизия \"Фокс Нюз\", че е готов да конфискува 35 млрд. долара иракски авоари, ако Багдад не плати - фактически откуп, за напускането на американските войски, и последните съмнения, че си имаме работа с международна мутра се разсеяха.  Рекетьорският подход и към свои, и към чужди стана запазена марка на американската външна политика. Тя стигна дотук заради неистовите опити на Белия дом да икономизира, да обърне на печалбарство всяко политическо действие на световната сцена, без съобразяване с международното право и принципи. При това - основно от позициите на силата, за да отстрани конкурентите си и да разчисти пътя на американския бизнес. Независимо дали става дума за Китай, Русия, Германия или Франция.  Но тази политика не е нова. Единственият \"новаторски\" елемент на президента Тръмп е, че започна да нарича нещата с истинските им имена и отхвърля лицемерието на предишните американски политици, то и без това беше омръзнало на всички. Така че няма нищо учудващо в изявлението от миналия петък на зам. държавния секретар Дейвид Хейл по БНР, че САЩ са против изграждането на българския участък от газопровода \"Турски поток\". Зад изтъкваните от американците политически причини прозират икономическите им интереси - да заместят руските доставки, доколкото могат, със своя шистов газ.  В края на 2019 г. електронното издание \"Медиапул\" цитира първия зам. помощник секретар на Бюрото за енергийните ресурси на САЩ Кент Логсън да заявява, че страната му е сериозно притеснена от възможната реализация на атомната централа в Белене и на втората тръба на \"Турски поток\" през българска територия. Пак преди изявлението на Хил журналистът Георги Готев съобщи в изданието Euractiv, че неназовани американски дипломати са го уверили, че САЩ ще наложат в крайна сметка санкции на българския участък на \"Турски поток\", \"когато газът започне да тече\". Изненадващото в изявлението на представителя на Държавния департамент е времето, в което то дойде. Само два дни след като по време на първата сесия на Стратегическия диалог България-САЩ Борисов се изказа пред гостите си в Министерския съвет: \"Много от вас са се питали те защо не ни спират строежа на \"Балкански поток\", както ние го наричаме, защото първо - той не е продължение на \"Турски поток\". И после отиде в Турция да участва в церемонията по откриването на първата му тръба. Шамарът, който партньорите ни по \"стратегическия диалог\" отвъртяха на властта, е толкова гръмък, че вече почти седмица у нас не само управляващите, но и опозицията мълчи по темата.  Подобно развитие на нещата не беше трудно да се предвиди от правителството на ГЕРБ, когато то реши да включи България в трасето на \"Турски поток\", за да съхрани транзитния статут на страната ни. Лично Борисов след участието си в 73-та сесия на Общото събрание на ООН заяви: \"Тези, които купуват руски газ в Европа, ще имат проблеми.\" Така той разтълкувал тогавашната реч на президента Тръмп. Общо взето, правилно я е разтълкувал, особено за страни с васално мислене като нашата. Борисов тогава дори формулира къде да търси спасението от американския гняв: \"... и според мен  - европейският газов хъб.\"  Това беше казано през септември 2018 г. Оттогава досега европейският газов хъб \"Балкан\", наричан още от Борисов \"хъбчето\", както си беше в сферата на пожеланията, така си и остана там. Т.е. планът за спасение (от американците), ако влезем в речника на премиера, не сработи. Вместо на борба за прокарването на българския интерес чрез построяването на \"Турски поток\", ние сме свидетели на подмяна на реалната политика с дребни шмекерии, тип андрешковщина като \"преименуването\" на \"Турски поток\" в \"Балкански\" (което е само в главата на Борисов), за да твърди пред САЩ, че това не е онова, срещу което те се борят.  Но не в името е проблемът. Американците това не ги вълнува. Те водят студена война с Русия, в която очакват България да бъде изцяло на тяхна страна, да изпълнява безпрекословно разпорежданията на \"началника\", без увъртания и ослушвания. Това, че тези щения са във вреда на България, тях изобщо не ги интересува, но за протокола е положително, че Бойко Борисов го осъзнава. Ала как му противостои? За момента премиерът оставя впечатлението, че смята, че като дава на американците - 20-процентно участие на държавата в терминала за втечнен газ край Александропулис; като поемем ангажимент да купуваме американски шистов газ, техника за компресорните станции на \"Турски поток\"; като се ангажираме с оръжейни доставки от тях с приемането на нови бази; като им даваме всичко друго, което поискат, да не ни закачат за газопровода.  Но това е или наивитет, или глупост. Има опитни български политици, които знаят за какво иде реч. Например президентът Георги Първанов, цитиран от сайта \"Барикада\" казва през юни м.г. в Стара Загора на среща с граждани: \"Американците знаят само \"Не!\" и аз съм им го казвал в очите. Тяхната политика тук се свежда само до спиране на един или друг проект.\" Реалният живот до момента само потвърждава думите на Първанов.  Българската политика, вместо да бъде на снишаването,  Ние не бива да мълчим за \"Турски поток\", а активно да търсим съюзници, но не толкова сред брюкселската бюрокрация, а сред националните правителства.   Ситуацията в момента е благоприятна. Най-силната страна в съюза, неговият негласен \"пръв сред равни\" - Германия, сама стана обект на американските посегателства в случая със \"Северен поток 2\". Решимостта на Берлин да бъде доизграден спреният със заплахата от санкции на САЩ газопровод, показва, че Германия няма да стои безропотно. Просто не е в европейския стил да се вдига врява, но трансатлантическите връзки вече няма да са същите с или без Тръмп. И в България не бива се правим, че не се случва нищо особено. Истината е, че ако ЕС иска да се състои като самостоятелен геополитически играч, то това не може да стане без съюзът да се еманципира от Съединените щати. И в момента условията за това съзряват, в т.ч. и заради арогантната политика на сегашната администрация на Белия дом. Случващото се със \"Северен поток 2\" е добро начало за започването на подобни разговори с Берлин, с Виена, Будапеща и други столици.  Разбира се, Германия, ако иска  а не \"хартиен тигър\", трябва да излезе извън рамките на тесния си национален егоизъм и да подкрепя не само тези енергийни проекти, които обслужват немската икономика или й осигуряват важен статут на енергиен хъб. Не може, хем да искаш да те слушат и уважават по-малките в ЕС, хем да не даваш логични отговори на въпроса - защо \"Северен поток 2\" се строи и го защитаваме, а \"Южен\" или \"Турски поток\" не може да се строи и защитава. Силният лидер преди всичко е такъв, защото защитава не само своя личен интерес, а и на тези, които се ориентират по него. Или германците ще излязат от досегашните си обувки, които са тесни за икономическия им и политически потенциал, или ще започнат да залиняват в един момент. А покрай тях и Евросъюзът.  От нас просто се иска да заемем страна. На европейския, българския и неизбежно на руския интерес, които в случая съвпадат. Или на американския интерес, който ни обяснява, че винаги е в наша полза, но не ни предоставя доказателства за това. Освен ако не смятате заплахите за доказателства. За това обаче се искат смелост и визия. И тук вече, \"като си знаем стоката\", пристига песимизмът. ", "date": "2020.01.15", "title": " Как не можахме да се спасим от американците"}
{"url": "https://duma.bg/nagrada-n206963", "text": "Управителят на издателство \"Кибеа\" Марияна Златарева бе удостоена с Националната награда за български комикс на името на Александър Денков. Отличието е учредено през 2013 г. по инициатива на сдружение \"Проектът ДЪГА\" и с подкрепата на СБХ, а от 2014 г. - и с дейното участие на секция \"Комикс\" към СБХ при номинирането на лауреатите", "date": "2020.01.15", "title": "Награда"}
{"url": "https://duma.bg/zhokera-s-nay-mnogo-nominatsii-za-oskar-n206959", "text": "Мрачната комиксова адаптация \"Жокера\" на режисьора Тод Филипс води по номинации за наградите \"Оскар\" с 11 на брой, съобщиха световните агенции. С по 10 номинации следват три филма - мафиотският епос \"Ирландецът\" на Мартин Скорсезе, одата за златната ера на киното \"Имало едно време в Холивуд\" на Куентин Тарантино и военният епос \"1917\" на Сам Мендес. В категорията за най-добър актьор са номинирани Антонио Бандерас за \"Болка и величие\", Леонардо ди Каприо за \"Имало едно време в Холивуд\", Адам Драйвър за \"Брачна история\", Джонатан Прайс за \"Двамата папи\" и Хоакин Финикс за \"Жокера\". Носителката на \"Оскар\" за най-добра актриса ще бъде избрана измежду Синтия Ериво за \"Хариет\", Сирша Ронан за \"Малки жени\", Скарлет Йохансон за \"Брачна история\", Чарлийз Терон за \"Бомба със закъснител\" и Рене Зелуегър за \"Джуди\". Режисьорския приз ще си оспорват Пон Джун-хо за \"Паразит\", Тод Филипс за \"Жокера\", Сам Мендес за \"1917\", Мартин Скорсезе за \"Ирландецът\" и Куентин Тарантино за \"Имало едно време в Холивуд\". С номинации за най-добър актьор в поддържаща роля са Том Ханкс за \"Хубав ден в квартала\", Ал Пачино за \"Ирландецът\", Джо Пеши за \"Ирландецът\", Брад Пит за \"Имало едно време в Холивуд\" и Антъни Хопкинс за \"Двамата папи\". В категорията за най-добра актриса в поддържаща роля са номинирани Кати Бейтс за \"Случаят Ричард Джуъл\", Лора Дърн за \"Брачна история\", Скарлет Йохансон за \"Джоджо Заека\", Флорънс Пю за \"Малки жени\" и Марго Роби за \"Бомба със закъснител\". С номинации за оригинален сценарий са \"Брачна история\", \"Имало едно време в Холивуд\", \"Паразит\", \"Вади ножовете\" и \"1917\". В категорията за адаптиран сценарий шанс да спечелят имат авторите на \"Ирландецът\", \"Джоджо Заека\", \"Жокера\", \"Малки жени\" и \"Двамата папи\". Наградата за най-добра анимация ще си оспорват \"Как да си дресираш дракон: Тайнственият свят\", \"Загубих тялото си\", \"Клаус\", \"Търсенето на Линк\" и \"Играта на играчките: Пътешествието\". В категорията за най-добър международен филм са номинирани \"Корпус Кристи\" (Полша), \"Медена земя\" (Северна Македония), \"Клетниците\" (Франция), \"Болка и величие\" (Испания) и \"Паразит\" (\"Република Корея\"). С номинации за най-добър документален филм са \"Американска фабрика\", \"Пещерата\", \"Медена земя\", \"За Сама\", \"The Edge of Democracy\". Отличията на американската Академия за кинематографично изкуство и наука ще бъдат раздадени за 92-ри път в театър \"Долби\" в Лос Анджелис на 9 февруари. За втора поредна година церемонията за наградите \"Оскар\" ще премине без водещ, както ДУМА писа.", "date": "2020.01.15", "title": "\"Жокера\" с най-много  номинации за \"Оскар\""}
{"url": "https://duma.bg/grisho-nadvi-chorich-n206954", "text": "Григор Димитров (№19 в света) победи Борна Чорич (Хърв, №28) с 6:3, 5:7, 10:8 в мач от демонстративния турнир Куйонг Класик. Надпреварата в Мелбърн е използвана за подгряваща преди \"Аустрелиън оупън\", който започва в понеделник. Срещата продължи почти два часа, а Димитров показа добра игра срещу бившия №12 в света. Българинът го проби в четвъртия гейм на първата част и я затвори без проблем. Във втората хасковлията загуби подаването си при 5:6 и така Чорич прати мача в шампионски тайбрек. В него имаше редица обрати, като Димитров водеше с 4:3, но след това Чорич обърна при 6:7. Последва серия на Димитров и той спечели с 10:8. \"Опитвах се да се фокусирам върху нещата, които зависят от мен. Атмосферните условия обаче не зависят от мен. Обичам да съм в Австралия и преди \"Аустрелиън оупън\". Опитвам се да остана позитивно настроен. Трябва да работя върху още неща и смятам, че мога да се представя още по-добре. През 2019 г. победата срещу Роджър Федерер на US Open е много хубава. Най-трудният мач за мен тогава бе срещу Андреас Сепи (3:1 на старта) - това бе мачът на сезона. Знаех, че ако бия няколко пъти поред, то това ще ми помогне, затова мачът със Сепи бе ключов\", каза Димитров. При жените Мария Шарапова (Рус) и Лаура Зигемунд (Гер) не доиграха мача си заради лошото качество на въздуха. Те спряха да играят при 6:7 (4), 5:5. Замърсеният въздух е вследствие на мащабните горски пожари, които започнаха по източното крайбрежие на Австралия още в средата на октомври и отстоят на 60 км от Сидни. Виктория Томова (№146 в света) победи Анкита Раина (Инд, №175) с 6:2, 7:6 (2) на старта на квалификациите на \"Аустрелиън оупън\" за 1,50 часа. Софиянката имаше трудности само във втория сет, след като в първия постигна 2 пробива, а в още 2 от сервис геймовете на опонентката си имаше шансове да пробие. Във втората част Томова изоставаше с 0:2, но след 2 пробива поведе с 4:3, а после върна жеста и се стигна до тайбрек, в който първата ни ракета доказа, че е по-добрата. Във II кръг тя излиза срещу Моника Никулеску (Рум, №128), която победи Анхелина Калинина (Укр, №157) със 7:6 (7), 6:2. Третата ни ракета Елица Костова (№194) отпадна набързо след загуба от Хариет Дарт (Вбр, №169) с 4:6, 1:6. Днес на корта излиза и Изабелла Шиникова (№163) срещу Мая Хвалинска (Пол, №215).", "date": "2020.01.15", "title": "Гришо надви Чорич"}
{"url": "https://duma.bg/helboy-e-nachelo-sred-pretendentite-za-zlatna-malinka-n206958", "text": "С пет номинации фантастичният екшън \"Хелбой\" оглави списъка с претендентите за антинаградите \"Златна малинка\", присъждани за съмнителни постижения в киното. Творбата на Нийл Маршал ще се бори за пластмасова фигурка, оценена на 4,89 щатски долара, в конкуренция с другите кандидати да получат отличието за най-лош филм: \"Годзила: Кралят на чудовищата\", \"Котки\", \"Рамбо: Последна кръв\" и \"На парчета\". С титла за най-лош актьор имат шанса да се сдобият Матю Макконахи (\"Фатално затишие\"), Джеймс Макавой (\"На парчета\"), Киану Рийвс (\"Репродукция\"), Силвестър Сталоун (\"Рамбо: Последна кръв\"), Дейвид Харбър (\"Хелбой\"). Сред актрисите победителка в тази никак непрестижна категория може да бъде Хилари Дъф (\"Призраците на Шарън Тейт\"), Мила Йовович (\"Хелбой\"), Деми Мур (\"Корпоративни животни\"), Ан Хатауей (\"Фатално затишие\"), Франческа Хейуорд (\"Котки\"). Списъкът с номинациите за най-лош режисьор включва 10 творци. Сред тях са Ейдриън Грюнберг (\"Рамбо: Последната кръв\"), Майкъл Дохърти (\"Годзила: Кралят на чудовищата\"), Нийл Маршал (\"Хелбой\"), Том Хупър (\"Котки\"), М. Найт Шаямалан (\"На парчета\"). Част от позора отива и при сценаристите. Сред тях са тези на \"Годзила\", \"Котки\", \"Рамбо\", \"На парчета\", \"Хелбой\" и др. 40-ата церемония по връчването на \"Златна малинка\" ще се състои на 8 февруари - в деня преди раздаването на \"Оскар\"-ите.", "date": "2020.01.15", "title": "\"Хелбой\" е начело сред претендентите за \"Златна малинка\""}
{"url": "https://duma.bg/knizhovna-premiera-v-karusel-klub-n206961", "text": "Людмила Филипова и издателство \"Ентусиаст\" канят на премиерата на книгата \"Контактът\" днес, 15 януари, от 19 ч. в  Карусел клуб в София, бул. \"Г. С. Раковски\" 108. Водещ ще бъде Александър Кадиев, ще участват актрисата Ана Пападопулу, певецът и водещ Богдан Томов, актьорът Георги Стайков, актрисата и певица Деси Тенекеджиева, проф. Нешо Чипев от Института за биоразнообразие и екосистемни изследвания към БАН, актрисата и певица Нона Йотова, д-р Петър Ефтимов - молекулярен биолог, ветеринарен лекар и активен популяризатор на науката, проф. Христо Пимпирев и др.", "date": "2020.01.15", "title": "Книжовна премиера в Карусел клуб"}
{"url": "https://duma.bg/nay-neshtastni-sme-na-472-godini-n206957", "text": "Според анализ, цитиран от \"Блумбърг\", 47,2 години е моментът, когато хората се чувстват най-нещастни в развития свят. Дейвид Бланчфлауър, професор по икономика от университета Дартмут, бивш член на Управителния съвет на Английската централна банка, е проучил данни от 132 държави, за да измери връзката между благополучие и възраст. Експертът стига до извода, че всяка страна има \"крива на щастието\", която е U-образна и достига до най-ниското си ниво в развиващите се страни на 48,2 години. Траекторията на кривата не се променя от фактори като това дали средната работна заплата е висока или не и дали хората са склонни да живеят по-дълго или не\", посочва Дейвид Бланчфлауър в проучването си, разпространено от Националното икономическо бюро. Изследването има все по-голяма значимост във време, когато в обществата нараства осведомеността за значението на опазването на психичното здраве, особено вследствие на финансовата криза и на фона на възхода на глобализацията, пише www.cross.bg.", "date": "2020.01.15", "title": "Най-нещастни сме на 47,2 години"}
{"url": "https://duma.bg/izlozhba-posvetena-na-geo-milev-n206962", "text": "Документална изложба \"Човека преди всичко\" ще бъде открита днес, 15 януари, от 11 ч. в Мраморното фоайе - партер, на Столичната библиотека. Тя представя част от книжовното наследство на Гео Милев, съхранено в нея. Представени са първите издания на двете приживе издадени стихосбирки на поета - \"Жестокият пръстен\" (1920) и \"Иконите спят\"(1922), първото самостоятелно издание на поемата \"Септемврий\", 1944, под редакцията на Марко Марчевски, и др. Оригиналният подпис на Гео Милев е в преведената от него книга на Ернст Толер \"Маса човек\". Поетът Георги Константинов, носител на Националната награда за литература и изкуство \"Гео Милев\" за 2007 г., ще открие изложбата.", "date": "2020.01.15", "title": "Изложба, посветена на Гео Милев"}
{"url": "https://duma.bg/mozakat-obicha-maznata-hrana-n206956", "text": "Мозъкът обича висококалорични продукти и се опитва да накара човека да яде повече мазна храна. Въпреки това самият той на първо място страда, предава РИА \"Новости\". Вкусната мазна храна всъщност е източник на енергия. Диета с голямо количество мазнини обаче предизвиква възпалителни процеси в него и води до инхибирането му, установиха изследователи от Йейлския университет (САЩ). Злоупотребата с мазни храни влияе върху умствените способности на бъдещото потомство, установиха експерти от Медицинската школа на Джон Хопкинс. Учените казват все по-често, че навикът сутринта да започва с чаша кафе има добър ефект върху здравето. Според последните изследвания кафето предпазва мозъка от увреждане, причинено от болестта на Паркинсон и Алцхаймер.", "date": "2020.01.15", "title": "Мозъкът обича мазната храна"}
{"url": "https://duma.bg/pochina-pisatelkata-krasimira-katsarska-n206960", "text": "Напусна ни талантливата писателка Красимира Кацарска (1953-2020), авторка на десетки книги с поезия и проза, с есеистика, литературна критика и учебна литература. Нейното огромно творчество впечатлява и учи на почит към словесността, на човещина и любов към ближния и природата. Нейният буден ум, чувствително сърце отстояваха в живота и в духовността високи хуманни идеали и пословична нравственост. Тя заслужи уважението на своите ученици и колеги, читатели и съграждани и това бе най-голямата й награда за усърдието и дарбата да претворява в слово действителността и мечтите си, да търси истината и изхода чрез преодоляване на болката и чрез подадената приятелска ръка. Поклон пред светлата й памет! Това се казва в некролог от СБП.", "date": "2020.01.15", "title": "Почина писателката Красимира Кацарска"}
{"url": "https://duma.bg/bez-pantaloni-v-metroto-stana-na-19-n206955", "text": "19-ото издание на инициативата да се ходи без панталони в метрото в един ден от годината беше уважена от редица европейски градове, пише Евронюз. Началото на традицията е дадено в Ню Йорк през 2002 г. Тогава едва няколко души от група за импровизации и флашмобове отиват без панталони в метрото. Сега в събитието се включиха много повече участници, като освен в Ню Йорк, хора без панталони бяха забелязани в Лондон, Прага и други градове. Оригиналното издание на Денят без панталони беше с цел хората да обръщат повече внимание един към друг в метрото. Но в големите градове отчуждението е толкова силно, че никой не забелязва другите човешки същества, дори да седят точно до него всяка сутрин, казват организаторите от Improv Everywhere. С навлизането на смартфоните игнорирането на околните стана още по-често срещано и по-лесно.", "date": "2020.01.15", "title": " Без панталони в метрото стана на 19"}
{"url": "https://duma.bg/oryashkova-mechtae-za-olimpiyski-medal-n206953", "text": "5-кратната световна и 9-кратна европейска шампионка по самбо Мария Оряшкова мечтае да спечели олимпийското злато в кат. до 76 кг в борбата. Тъй като традиционният й спорт самбото не е олимпийски, до лятото Оряшкова изцяло ще се концентрира върху изявите си в борбата. \"Другата седмица започва Републиканското първенство по борба, от 10 до 16 февруари е Евро 2020 в Рим. После е турнирът „Дан Колов – Никола Петров” и се надявам да спечеля правото да отида на квалификации за Олимпиадата. Ще се раздават по 2 квоти на два турнира - в Будапеща (19-22 март) и в София (30 май - 3 юни). \"Конкуренцията е страшна, защото световни и олимпийски шампиони останаха без квоти (от последното световно; б.р.)”, разясни състезателката, родена в Пирдоп и израснала в панагюрското село Бъта. В неделя тя празнува 32-ри рожден ден, а вчера получи 2 награди накуп - значка \"Златна България\", с бонус ВИП уикенд в \"Пампорово\", като Спортист на ноември в анкетата на Пресклуб \"България\", както и масивната статуетка \"Ярка победа\" от Националната асоциация на бойните спортове. С нея тя бе отличена като първата участничка в два спорта на Европейските игри в Минск, където спечели и титлата в самбото. ", "date": "2020.01.15", "title": " Оряшкова мечтае за   олимпийски медал "}
{"url": "https://duma.bg/5-o-15-o-i-16-o-myasto-za-mladite-v-lozana-n206951", "text": "Знаменосецът на делегацията ни при откриването на III зимни младежки игри в Лозана - Нино Томов, донесе 5-о място за България. С интернационалния \"сив\" отбор в турнира по хокей на лед (3 на 3) той записа победа и загуба вчера и така тимът му остана в подстъпите на полуфиналите. Томов е хокеист на Спарта Прага и отново имаше отлични изяви и отбеляза ценни шайби.  В турнира по фигурно пързаляне Ивелина Байчева се придвижи с място напред от кратката програма и завърши 15-а след волната. Българката спечели овациите на публиката с изпълнение под звуците на наградената с “Оскар” песен на Лейди Гага и Брадли Купър от филма \"Роди се звезда\". Ю Юнг (РКор) донесе първа титла за родината си в Лозана, след като водеше и след кратката програма.  Константин Стоилов завърши 16-и в гигантския слалом при алпийците. Двата манша в Диаблере бяха отложени с един час по технически причини. Победи Филип Хофман (Ав) и заяви, че трасето е било идеално за него - колкото \"по-ледено\", толкова по-добре\".", "date": "2020.01.15", "title": "5-о, 15-о и 16-о място  за младите в Лозана"}
{"url": "https://duma.bg/velkovski-iska-da-rita-na-zapad-n206952", "text": "Левият бек на Славия Димитър Велковски мечтае да направи трансфер в тим от Западна Европа. 24-годишният бранител е спряган за подпис с елитен тим от Полша и призна за интереса. „Имаше запитвания и интерес към мен. Доколкото знам, имало е разговори между клубовете, но е само това. Изцяло съм концентриран върху себе си и Славия, защото още съм футболист на този клуб. Ако направя трансфер в чужбина, независимо къде, искам да е в Западна Европа. Там бих предпочел да играя на моите години, но не мога да кажа конкретно. Бих играл по-голям футбол, с огромно желание. Чувствам увереност\", заяви Велковски, който е юноша на Ботев Вр. Той получи приз за Играч №1 на XX кръг заради гола си за 1:1 в 90+4 мин., с който Славия измъкна точка от Лудогорец. \"Със Златомир Загорчич се работи перфектно. Той е добър психолог. Нямам ясен отговор защо играем слабо и колебливо като домакини. Не се получаваше през този полусезон. Нямаме конкретно поставена цел от ръководството, но ние, футболистите, искаме да се класираме за Лига Европа. Изненадан съм за себе си, че направих антирекорд с 3 червени картона тази есен. Не смятам, че е до дисциплина. Всичко тръгна с една грешка срещу ЦСКА. Дойде един червен картон, оттам втори. Психически се замислих, че трябва да внимавам и да не си изкарам още един, но се случи да получа и трети. Имаше разговори с треньора преди третия червен картон. Трябваше да се случи, за да може главата ми да се изчисти\", призна Велковски.", "date": "2020.01.15", "title": "Велковски иска да рита на Запад"}
{"url": "https://duma.bg/barselona-smeni-valverde-sas-setien-n206950", "text": "Кике Сетиен е новият треньор на Барселона. Той замени уволнения Ернесто Валверде, който беше изгонен от \"Камп Ноу\" заради слаби резултати. 61-годишният Сетиен е водил Расинг Сантандер в Ла Лига 2, а от 2015 г. води в елита Лас Палмас и Бетис. Специалистът описва себе си като почитател на Йохан Кройф, като твърди, че е обсебен от идеите на легендарния холандец.", "date": "2020.01.15", "title": "Барселона смени Валверде със Сетиен"}
{"url": "https://duma.bg/parva-zaguba-za-aoiyama-v-tokio-n206949", "text": "Даниел Иванов-Аоияма допусна първа загуба на януарския турнир по сумо в Токио. В схватка от III кръг българинът беше избутан от дохиото от японския \"маегашира-7\" Таканошо с техниката \"ошидаши\", когото беше побеждавал 2 пъти досега. 193-килограмовият борец от Елхово започна с 2 победи в турнира, а днес излиза срещу Ютакаяма. Българинът води с 2:1 в преките двубои с японеца, играни през 2018 г. Монголският \"Велик шампион\" Хакухо загуби изненадващо от японския \"маегашира-1\" Мьогирю, който отби атаката му и го извади от равновесие с техниката \"цукиотоши\". Другият монголски \"Йокодзуна\" Какурю падна от \"маегашира-2\" Хокутофуджи.", "date": "2020.01.15", "title": "Първа загуба за Аоияма в Токио"}
