{"url": "https://duma.bg/prevozvach-obvinyava-obshtina-pazardzhik-za-transportnata-kriza-n206613", "text": "Община Пазарджик е виновна за транспортната криза в региона, при която много села остават без никакъв обществен превоз. Това заяви вчера по БНР собственикът на фирмата - основен превозвач в Пазарджишко, Благовест Сестримски. Транспортната криза в региона е следствие от решение на общината, която определя от кои междуселищни линии да се откаже, обясни Сестримски. Според него проблемът, който вече засяга 70 общини в страната, няма да се реши без намесата на държавата. \"Въпреки големите загуби ние не сме си позволили да изпуснем нито един курс през тези пет години. В новия временен договор, който изпълняваме от януари, ги няма вписани тези курсове, но не виждам как фирмата, която е изпълнител, да има вина за нещо такова\", коментира превозвачът.  Преди няколко дни се разбра, че общината намалява автобусите до големите населени места в Пазарджик. Кметовете на населени места в област Пазарджик се възмутиха, че общината дори не ги е уведомила и е взела решението на тъмно.", "date": "2020.01.09", "title": "Превозвач обвинява община Пазарджик за транспортната криза"}
{"url": "https://duma.bg/sotsialisti-obsadiha-politicheskite-perspektivi-na-bsp-n206615", "text": "Първа среща за обсъждане на политическите перспективи пред БСП и ролята на отчетно-изборната кампания в този процес организираха във вторник вечерта в дискусионния клуб на БСП в район \"Средец\". В нея се включиха Валери Жаблянов и проф. Румен Гечев, както и партийни секретари от района и представители на младежката организация.  \"Без реалистична оценка на състоянието на БСП в обществото трудно ще направим обществено-политически пробив. Партията трябва да влезе в съзнанието на гражданите като политическа сила, която е градивна и конструктивна, която иска и може да работи за други отношения между наемния труд и капитала и за повече социална справедливост\", заяви пред събралите се Валери Жаблянов. Според него днес състоянието на социалните права е неудовлетворително, в условията на хегемония на десницата и на дясна авторитарна система БСП трябва да стане в политическото си поведение непосредствен изразител на интересите на наемния труд. Той даде за пример защитата на заплатите, на продължителността на работното време, на здравното и социалното осигуряване. Социалистът се спря и на изминалите местни избори и на значението на \"Визия за България\". Визията бе в центъра и на изказването на проф. Румен Гечев, според когото трябва да се формират професионални екипи, които да детайлизират документа. Той повдигна и темата за връщането на прогресивното данъчно облагане и за намаляване на социалната несправедливост. ", "date": "2020.01.09", "title": "Социалисти обсъдиха политическите перспективи на БСП"}
{"url": "https://duma.bg/poskapvat-hlyabat-svinskoto-i-gorivata-n206612", "text": "В края на януари у нас ще поскъпнат горивата заради по-високите цени на петрола, прогнозира експертът Васко Начев. Това неминуемо ще се отрази и върху цените на стоките. Същевременно от хлебарския бранш заявиха, че се задава поскъпване на хляба. Причините - от тол таксите до евентуална лоша нова реколта от зърно, обясни председателят на Националния браншови съюз на хлебарите и сладкарите Мариана Кукушева. Тя опроверга прогнозата на Световната банка, че тол таксите ще оскъпят насъщния със само 2 стотинки. Заради задълбочаващата се криза с разпространението на африканската чума се очаква през 2020 г. да продължи и поскъпването на свинското месо. С 21% е нараснала цената му на годишна база. Скокът в цените на \"черното злато\" не беше толкова сериозен, така че и у нас увеличението няма да е радикално, прогнозира енергийният експерт Васко Начев пред \"Блумбърг тв България\". По думите на Начев върху цената на петрола през 2020 г. в глобален аспект ще влияе единствено пазарът, който е пренаситен. \"Ако конфликтът в Близкия изток се задълбочи и има военни действия, въпреки че едва ли такова нещо ще се случи, тогава бихме могли да говорим за по-сериозен ефект върху цените на петрола\", коментира той. Хлябът ще поскъпва, прогнозира вчера пред БНР председателят на Националния браншови съюз на хлебарите и сладкарите Мариана Кукушева. По думите й причините са комплексни - от тол таксите, през евентуална лоша реколта до поскъпването на тока и газа. Кукушева каза, че ситуацията в бранша е напрегната. Очакванията за отразяване на тол таксите върху цените на насъщния са много тревожни, каза тя. Нямаме ясна представа какво ще струва това за нашия бранш, тъй като всеки хлебопроизводител има собствен периметър, в който доставя своята суровина и превозва допълнителната суровина - тя не беше включена в таблицата на Световната банка за това как тол таксите ще се отразят върху цените, обясни Кукушева. \"Световната банка някак много наизуст беше определила някакви 2 ст. на бройка хляб, като се базираше на цени на основни суровини от преди 3-4 години. Неактуалността на тези изчисления ни прави тревожни и неустойчиви в икономическо развитие\", заяви тя. Кукушева обаче не се ангажира с точни изчисления за поскъпването на хляба вследствие на тол таксите. В хлебопроизводството има огромен сив сектор, припомни тя. Като друг голям проблем Мариана Кукушева посочи сушата. Тя обаче бе категорична, че няма никаква опасност България да остане без пшеничена реколта. Оскъпяването на хляба и на всички останали стоки и услуги в страната се диктува и от очакваното повишение на цената на енергията за бизнеса, на газа, на новата минималната заплата, покачването на цената на нощния труд и т.н., поясни тя. Засега ще има задържане на цената на свинското месо, заяви пред БНР д-р Полина Хаджистоева, председател на Асоциацията на свиневъдите. По думите й обаче прогнозите не са оптимистични. Тенденцията за нарастване цените на свинското месо заради епидемията от африканска чума ще продължи и през 2020 г., прогнозират пък от Института по аграрна икономика (САРА). Цената на свинското е нараснала с 21% на годишна база на вътрешния пазар и с 45% на европейския. Същевременно говеждото и телешкото месо държат най-високите цени от 4 години насам. ", "date": "2020.01.09", "title": "Поскъпват хлябът, свинското и горивата"}
{"url": "https://duma.bg/radev-svikva-ksns-zaradi-krizata-v-blizkiya-iztok-n206620", "text": "Президентът Румен Радев свиква заседание на Консултативния съвет за национална сигурност на тема \"Възможни рискове и заплахи за националната сигурност в контекста на усложнената среда на сигурност в Близкия изток\". Той ще се проведе днес от 10 часа на \"Дондуков\" 2.   Припомняме, че по закон в заседанията на КСНС участват премиерът и шефовете на спецслужбите и разузнаването, министри и лидерите на парламентарните групи или техни заместници. Последното заседание на Консултативния съвет бе на 8 април 2019 г. и бе посветено на борбата с корупцията по високите етажи на властта.", "date": "2020.01.09", "title": "Радев свиква КСНС заради кризата в Близкия изток"}
{"url": "https://duma.bg/bezumieto-na-voynata-n206624", "text": "Едно \"отбранително действие\", както Пентагонът нарече убийството на иранския генерал Солеймани, отприщи всички възможни бесове редом със сянката на Голямата война. Наивник е този, който смята обаче, че дрънкането на оръжията в Близкия изток е само локален проблем. С него бе погребана всякаква надежда за нормалност, а провокациите и жаждата за мъст изстреляха цените на златото и петрола нагоре. Бедна ни е фантазията какво ще се случи, ако напрежението ескалира с нови атаки и удари по стратегически цели. Военните компании ще броят печалбите, но от този \"ефект\" ще страдаме всички.  Мед им капе и на нашите търгаши сега. Цените на горивата ще литнат веднага, а когато там тръгнат да падат, тук ще протакат с месеци, защото, видите ли, количествата петрол за преработка били договорени лани.  Малко са ни галопиращите цени на всички стоки и услуги в последните месеци, та вече се заговори и за ново поскъпване на хляба. Заради \"комплексни\" причини - от тол таксите до скока на тока и газа. И не дай, боже, безумието да избие в мащабен военен конфликт. Бежанската вълна отпреди няколко години, която заля Европа, ще ни се стори детска игра. Защото това, което може да последва сега, е истинска хуманитарна катастрофа. ", "date": "2020.01.09", "title": "Безумието   на войната"}
{"url": "https://duma.bg/selo-izleze-na-protest-zaradi-bezvodie-n206622", "text": "Жителите на смядовското село Риш излязоха на протест срещу безводието. Те са подготвили жалба до ВиК. Хората твърдят, че в Риш, област Шумен, няма вода от Коледа. Дълго време селото е на воден режим, но сега чешмите им са пресъхнали повече от 10 дни. От община Смядово обясниха, че от началото на септември миналата година селото е на частичен воден режим заради липса на ресурса във водоизточниците. Селото черпи вода от 4 кладенеца, водите на които се събират в обща шахта над Риш. От септември до момента в района са отстранени 4 аварии по водопреносната мрежа. Въпреки това вода няма поради трайното засушаване. Всеки ден служители на общината обхождали територията, за да търсят пробиви по водопровода. Ситуацията е такава, че дори след като водата бъде пусната, тя потича в чешмите на половината село, а другата половина остава на сухо. Вчера е започнало монтирането на кранове в центъра на селото, които са закупени с пари от бюджета на общината. Целта е вода да има в цялото село.  Друго село, този път в Ловешко, също се оплака от безводие. В село Прелом няма вода по пет дни седмично. Местните хора сигнализират, че драстичният воден режим продължава вече пет месеца. Те посочват, че от години има проблем с водоснабдяването в селото, но дните без вода стават все повече. Кметският наместник Васко Панков обясни, че изворите са почти пресъхнали не от вчера. Осигурена е водоноска, от която хората си наливат вода. Според Христо Семков от ВиК в Ловеч проблемът с безводието е заради пресъхналите водоизточници и затова трябва да се търсят нови, както и да се подмени водопроводната мрежа. Очаква се, че подмяната ще струва средно около 60 000 лв. на човек. Зам.-кметът на Ловеч Цветан Георгиев увери, че са уведомени всички институции и се търси решение на проблема.", "date": "2020.01.09", "title": " Село излезе на протест заради безводие"}
{"url": "https://duma.bg/29-t-bolnichni-otpadatsi-sa-vneseni-u-nas-za-5-godini-n206623", "text": "Общото количество болнични отпадъци и отпадъци от фармацевтични производства, внесени у нас от трети страни през периода 2014-2019 г., е  2,9 т. Това разкри председателят на БСП Корнелия Нинова в телевизионно интервю. Тя показа писмен отговор на финансовия министър Владислав Горанов на въпрос на депутатите от БСП Георги Стоилов и Иван Иванов от 19 ноември м.г. \"ГЕРБ ни дадоха още един аргумент за вот на недоверие. Освен че са некомпетентни и проявиха безхаберие за кризата с водата и боклука, умишлено прикриват опасна за здравето на хората информация. По това време екоминистър е била Ивелина Василева. Тя обаче отрича да е внасян опасен отпадък. Горанов признава, а тя лъже или прикрива тези факти\", подчерта Нинова. Общото количество битови, индустриални и технологични отпадъци за петгодишния период е 736 319,3 тона, се казва в отговора на Горанов. Причините за вота на недоверие са, че близо половин милион българи са на воден режим и че вносът на боклуци, преработката и изгарянето им води до замърсяването на въздуха, обясни председателят на БСП. Нинова припомни, че през 2015 г., след наводнението в Мизия, тя постави въпроса за контрола на язовирите. \"Преди месец отчитат, че 400 язовира са в аварийно състояние и че над 113 язовира са с неустановен собственик. 10 години управляваш държавата и не можеш да разбереш кой е собственикът на тези водоеми. Отпуснаха 500 млн. лв. извън бюджета за ремонт на язовири и 400 са в критично състояние. А с парите какво стана?\", попита Нинова.   \"Отидох в Бобов дол и Перник по покана на жителите им. Те многократно алармират институции, агенции, но никой не им обръща внимание. В Бобов дол всеки ден се карат десетки камиони с боклук от третия свят, които се горят с въглища. Остатъкът се зарива в открит рудник. Учители ми сигнализираха, че там има бум на хепатит А и туберкулоза при децата. Някой изкарва много пари, за да трови българския народ\", коментира Нинова. Не съм искала среща с кмета на Перник и затова няма как тя да ми е отказана, поясни тя. Нинова изрази надежда Станислав Владимиров да не забравя, че е бил избран като алтернатива на ГЕРБ, а не като част от статуквото. \"Неговото място е на страната на перничани, а не на страната на партии и правителство. Те искат да знаят кой е виновен\", отбеляза Нинова. Защо никой не отиде при хората в Перник, Шумен и другите градове, където няма вода, и да им обясни, че вода има, а те просто си внушават за липсата й?, попита Нинова. Тя призова властта да отиде на място, а не да се оправдава по студията. \"Да се изправят пред хората. Защото ние сме били там. Знаем техните тревоги и представляваме техните искания\", каза Нинова. Ние сме народни представители и когато хората ни повикат, отиваме, когато има проблем, им помагаме, категорична е тя.  ", "date": "2020.01.09", "title": "2,9 т болнични отпадъци са внесени у нас за 5 години"}
{"url": "https://duma.bg/borisov-se-nadyava-na-evtin-gaz-ot-sasht-i-otpadane-na-vizite-dogodina-n206618", "text": "България ще поиска от САЩ специални доставни цени за вноса на втечнен газ, без да се минава през посредници, и отпадане на визовия режим най-късно до средата на 2021 г. Това обяви Бойко Борисов по време на дебата за стратегическо сътрудничество между България и САЩ в Министерския съвет. По думите му за цялата 2018 г. сме купили 400 млн. куб. м американски газ, а само за януари тази година - 100 млн. куб. м. Освен това американският газ в момента бил с 10% по-евтин от руския, който купуваме, твърди премиерът.  Борисов информира посланика на САЩ Херо Мустафа и зам. помощник държавния секретар на САЩ Матю Бойс, който води американска делегация у нас, за решението на кабинета държавата да стане акционер с 20% в терминала за втечнен газ в гръцкото пристанище Александруполис. През гръцкия терминал можем да доставяме годишно между 3 и 5 танкера с американски втечнен газ, информира Борисов малко преди да отпътува за Турция за откриването на газопровода \"Турски поток\". \"Правим истинска диверсификация както в посоката север-юг, така и изток-запад\", похвали се той пред американските гости. \"Вярвам, че САЩ няма да санкционират продължението на газопровода през България, а ще го подкрепят, защото само така ще запазим стратегическото си положение на разпределител на газовия пазар\", обърна се Борисов към гостите от САЩ. \"САЩ настояват за бързото изграждане на газопровода IGB като алтернатива на руските доставки на газ за България. Той ще свързва българската газопреносна система с гръцката и терминала за втечнен газ в Александруполис. Ще помогнем на България да разруши газовите монополи при доставките и на вътрешния пазар\", заяви Матю Бойс.  Борисов благодари на Доналд Тръмп за това, че бил първият американски президент, който повдигнал темата за визите. През февруари предстои посещение на високо ниво в София за обсъждане на визовия проблем със САЩ и се надявам до година и малко да има решение, каза премиерът. Тогава в София ще дойде помощник държавният секретар по консулските въпроси Карл Риш, уточни Херо Мустафа. \"Водим този диалог не поради бюрократични причини, а защото искаме най-доброто за България и прекрасните хора тук\", каза на български посланичката, а Борисов коментира, че и той можел да каже нещо на английски, но щели да му се подиграват и да изместят темата.", "date": "2020.01.09", "title": "Борисов се надява на евтин газ от САЩ и отпадане на визите догодина"}
{"url": "https://duma.bg/bsp-vidya-skrita-shema-na-gerb-za-rasta-na-danatsite-v-sofiya-n206617", "text": "Общинските съветници от БСП подозират, че данъците в София са вдигнати не за да се разпределят парите от тях за екология, а за да се запълни дупката, която ще се появи частично и заради съдебно решение от миналата година. Точно преди 6 месеца Софийският градски съд задължи Столичната община да вземе спешни мерки за подобряването на качеството на въздуха по дело, заведено от неправителствени организации. Общината ще трябва да мете и мие улиците много по-често, а това води до нови разходи, заяви общинският съветник от групата на социалистите в СОС Иван Таков. Той напомни, че в същото време всяка година администрацията събира между 20 и 30 млн. лева повече от такса смет, които обаче не изразходва за чистота, което е незаконно.  \"Затова кметът Фандъкова и администрацията решиха да сурвакат столичани точно преди Нова година с по-високи данъци от 2020 г.\", категоричен е Таков.  ДУМА припомня, че за последните три години парите в план сметката за чистота на София са се увеличили от 186 млн. лева на 217 млн. млн. лева.", "date": "2020.01.09", "title": " БСП видя скрита схема на ГЕРБ  за ръста на данъците в София"}
{"url": "https://duma.bg/iskat-zakonov-reglament-na-promotsiite-n206611", "text": "Неправителствена потребителска организация поиска да има законов регламент на търговските промоции. \"Очакваме законов текст, който да регламентира промоциите. Промоциите няма да ги намерите в нито един закон, нямат легална дефиниция. Промоцията започва да се използва по най-различни начини\", коментира пред БНР изпълнителният директор на \"Активни потребители\" Богомил Николов. От неправителствената организация преди Нова година са внесли две жалби - до Комисията за защита на потребителите и до Комисията за регулиране на съобщенията, за нелоялни практики на мобилните оператори. \"На първо място става въпрос за промоциите. Вече трудно може да видите предложение за договор, което да не е промоционално. По парадоксален начин промоцията се превърна в практика, в стандарт. Когато искате да изберете договор, вие виждате всъщност само цени на промоции, нищо друго, и не може да видите основната цена за определен пакет. Непромоционалната цена остава загадка. Това е нашата основна претенция към операторите\", обясни Николов. \"Когато договорът изтече или остава малко до изтичането му, кол центровете на операторите се активират и започват да обясняват на хората, че цената ще тръгне нагоре, само че по начин, необясним за потребителя. Практиката е такава, че потребителят подписва договор за промоционален продукт, след което като изтече срокът му, той се превръща в безсрочен при доста неясни условия. Те са онова плашило, което започва да се използва след това като аргумент за подписване на нов договор. Масово тарифите се изменят във времето - след тези 2 години, когато сте използвали промоцията, вече не можете да намерите същия план, защото той е подменен с нов, а новият план задължително ще бъде на по-висока цена. Вероятността да си запазите условията е нищожна\", разказа експертът. Николов посъветва когато хората ходят в клиентски центрове, особено по-възрастните, да не са сами, за да може да има свидетели на \"заблуждаващата консултация\" и по-лесно да се докаже и наложи санкция. Според него в закона санкциите за нелоялни търговски практики са много ниски - до 50 хил. лв. при повторно нарушение. По думите му това е неадекватно на икономическите интереси на големите компании като мобилните оператори. КЗП е наложила около 30 такива санкции за миналата година на мобилни оператори. Очевидно е, че тези санкции въобще не отразяват изкушението от печалбата, която е в пъти по-висока, коментира той. Николов направи сравнение с Германия, където горната граница на глобите се измерва в милиони, а освен това при неизпълнение на разпоредба на забрана за нелоялна практика управителят на дружеството може да бъде наказан с лишаване от свобода до 2 години.  ", "date": "2020.01.09", "title": " Искат законов регламент на промоциите"}
{"url": "https://duma.bg/kratki-novini-n206601", "text": "Най-малко 4 са загиналите и 10 са ранените, когато кола-бомба избухна близо до контролно-пропускателен пункт до парламента на Сомалия в столицата Могадишу. Ислямистката групировка „Ал-Шабааб“ пое отговорност за нападението. Наблюдава се скок в активността през последните дни на свързаната с „Ал Кайда“ организация, която причини масови жертви в Сомалия и атакува американска военна база в Кения.  Трупът на 10-годишно дете бе открит в отделението под колесника на Boeing 777 на \"Еър Франс\", излетял от Абиджан във вторник вечерта и кацнал на парижкото летище Шарл дьо Гол рано сутринта в сряда, съобщи The Local, позовавайки се на източник, близък до разследването. Първоначално \"Еър Франс\" каза в изявление, че \"нелегален пътник\" е починал, без да посочва възрастта на лицето. Българската православна църква /БПЦ/ ще бъде наша църква-майка - на МПЦ-Охридска архиепископия, ако признае нашата автокефалност. Това каза македонският митрополит Тимотей пред ТВ-Клан. Според него в момента има известна симпатия от страна на Гръцката православна църква и от страна на Вселенската патриаршия по отношение на въпроса за автокефалността на МПЦ-ОА. Но, заради открития въпрос около Украинската православна църква и проблема с Руската църква, македонският църковен въпрос ще изчака известно време, поне докато украинският не бъде свален от дневния ред в православния свят, каза още македонският митрополит.", "date": "2020.01.09", "title": "Кратки новини"}
{"url": "https://duma.bg/pk-ekoglasnost-iska-ostavkata-na-neno-dimov-n206621", "text": "ПК \"Екогласност\" настоява за оставката на министъра на околната среда и водите Нено Димов, се казва в писмо, изпратено до премиера Бойко Борисов, до НС и до медиите. През последните 3 години обществеността беше разтърсена от тежки екологични проблеми, като се започне от продължаващото брутално унищожаване на черноморското крайбрежие, безводието и влошаващото се качество на питейната вода и въздуха, пишат екозащитниците. \"България се оформи като площадка за депониране и изгаряне на опасни отпадъци с неизяснен произход и изхвърлени от употреба автомобилни гуми, внасяни от трети страни. И всичко това с непредсказуеми последици за околната среда и здравето на хората\", подчертават от партията. Според \"Екогласност\" основната причина за тежките екопроблеми е безхаберието и безотговорността на ръководството на МОСВ. \"Трилърът с водното бедствие в Перник и състоянието на яз.\"Студена\" става все по-заплетен, а отговорността е не само на МРРБ, но и на МОСВ. Подобна беда е надвиснала и в общините Ловеч, Ботевград и Сливен. Вредна за здравето на хората е и водата в Хасково. МОСВ носи отговорност и за замърсяванията на въздуха в София и други градове\", категорични са еколозите. Според тях с бездействието си екоминистерството е позволило на няколко регионални инспекции по околна среда и водите да прикрият огромни нарушения на областите, за които отговарят. От \"Екогласност\" дават примери с Монтана, където продължава да се прикрива замърсяването на въздуха и почвата в с.Сланотрън, дейността на цеха за изгаряне на изхвърлени от употреба в Европа автомобилни гуми на фирма \"Търговска и технологична компания\" АД във Видинско. \"За внесените от Италия и други европейски държави отпадъци с неизяснен произход за изгаряне в ТЕЦ и циментови заводи отговорност носят РИОСВ във Враца, Перник, Плевен, Хасково и Стара Загора. За прикриване на нарушенията на фирма \"Холсим кариерни материали Пловдив\" АД на кариера \"Белащица\" в землището на с.Белащица, община Родопи, отговорността е изцяло на РИОСВ в Пловдив\", твърдят от \"Екогласност\".", "date": "2020.01.09", "title": "ПК \"Екогласност\" иска оставката на Нено Димов"}
{"url": "https://duma.bg/fon-der-layen-govori-s-dzhonsan-za-targoviyata-n206604", "text": "За първи път британският премиер Борис Джонсън се срещна с новия председател на Европейската комисия Урсула фон дер Лайен, като основната тема на преговорите бе бъдещото търговско споразумение между Обединеното кралство и ЕС. \"ЕС е готов да договори търговска сделка с нулеви мита с Обединеното кралство, но отношенията между двете страни никога няма да бъдат същите, заяви председателят на Европейската комисия при посещението си в Лондон. \"Истината е, че нашето партньорство не може и няма да бъде същото като преди. И не може и няма да бъдем толкова близо, колкото преди, защото с всеки избор идват и последиците\", обясни фон дер Лайен. Премиерът на Великобритания Борис Джонсън настоя търговските преговори с Европейския съюз да приключат не по-късно от декември. Джонсън даде да се разбере, че се стреми към \"амбициозно\" споразумение за свободна търговия с ЕС.  \"Няма да има удължаване на периода за изпълнение, който ще приключи през декември 2020 г., както е посочено в Политическата декларация\", заяви говорител на \"Даунинг стрийт\" 10. Макар че вече не е член на ЕС, Великобритания ще остане обвързана с всички правила на блока и ще плаща в бюджета на ЕС до края на годината.", "date": "2020.01.09", "title": "Фон дер Лайен говори с Джонсън за търговията"}
{"url": "https://duma.bg/2019-vtorata-nay-goreshta-za-es-n206603", "text": "2019 година в Европейския съюз е била втората най-гореща година, откакто се водят надеждни измервания и сложи край на най-горещото десетилетие в историята на ЕС. Това съобщи службата за мониторинг на климата на Европейския съюз, цитирана от \"Франс прес\". Данните, публикувани от Службата за климатични промени Коперник (C3S), показват, че температурите в световен мащаб през миналата година са били вторите най-високи след 2016 г., през която температурите бяха по-високи и заради изключително мощното метеорологично явление Ел Ниньо. Средната температура през 2019 г. е била само няколко стотни от градуса под нивото от 2016 г. \"2019 г. беше поредната изключително топла година, всъщност втората най-топла в световен мащаб в нашата база данни, като много от отделните месеци подобриха рекорди\", изтъкна Карло Буонтемпо, ръководител на C3S. C3S също така заяви, че концентрациите на въглерод в атмосферата продължават да се повишават през 2019 г.", "date": "2020.01.09", "title": "2019 - втората най-гореща за ЕС"}
{"url": "https://duma.bg/koy-pecheli-i-gubi-n206600", "text": "Търговските промоции, които ни заливат по празниците и на \"черните петъци\", може да се окажат напълно незаконни, защото тяхното съществуване не е регламентирано в нито един нормативен документ. Поне така твърдят от \"Активни потребители\". По принцип промоциите трябва да са обект на закона за конкуренцията, но в сегашния си вид, вместо да въдворява ред, той внася допълнителен смут в системата. Купуваш яхта, получаваш \"Порше\". Преди повече от десет години с тази апетитна оферта братя олигарси се опитаха да привлекат клиенти към бизнеса си тогава - продажбата на яхти. Едва ли те са знаели обаче, че с тази промоция нарушават Закона за защита на конкуренцията.  Тогава КЗК излезе с тълкувателно решение за всички промоции на пазара. Според него продажбите не могат да се стимулират, като се предлага за подарък нещо, което е различно от продаваната стока или услуга. Оказва се например, че ако производител на хляб иска да стимулира продажбите си, той може да реши, че като дистрибутор купи от него 1000 хляба, ще му даде 100 допълнително. Това се смята за отбив от цената и не е нарушение. Ако за 1000 хляба производителят подари мобилен телефон, това ще е нарушение на закона.  Вече трудно може да видите и предложение за договор от мобилен оператор, което да не е промоционално. По парадоксален начин промоцията се превърна в практика, в стандарт. Когато искате да изберете договор, виждате всъщност само цени на промоции, нищо друго, и не може да видите основната цена за определена стока или услуга. Непромоционалната цена остава загадка. Проблемите с промоциите започнаха още през 2008 г., когато в сила влезе новият закон за конкуренцията. Появиха се многобройни казуси, за които няма еднозначно тълкуване. Появи се и субективизъм при решаване на жалбите. Единствено остана фактът, че от \"промоциите\" губи само обикновеният клиент, а не търговците и производителите.", "date": "2020.01.09", "title": "Кой печели и губи?"}
{"url": "https://duma.bg/iran-udari-amerikanski-bazi-v-irak-n206607", "text": "Иран изстреля през нощта срещу сряда 22 ракети по бази в Ирак, в които се помещават американски и други коалиционни войски, включително базата \"Айн ал Асад\" в провинция Ал Анбар и друга в Ербил, в отговор на убийството на Касем Солеймани при удар с американски дрон в Ирак миналата седмица. В съобщение правителството на Иран обяви, че е провело операция \"Мъченикът Солеймани\", при която са изстреляни десетки ракети земя-земя срещу военновъздушна база на терористичната армия на американския агресор. Допълва се, че базата \"Айн ал Асад\" е разбита. САЩ се описват като \"Големия Сатана, покварения и арогантен американски режим\". По данни на медиите иранските атаки са започнали в 1.20 часа местно време - същият час, в който беше убит и самият Солеймани в петък. \"Снощният удар беше шамар в лицето\", каза аятолах Али Хаменей в реч, излъчена на живо по държавната телевизия.  Американски военен представител заяви, че Иран е изстрелял 15 ракети, от които 11 са ударили цели, а четири са паднали по време на полета. Няма загинали американци. Иранските медии обаче разпространиха информация за 80 загинали, която не е потвърдена.  Президентът на САЩ Доналд Тръмп заяви в туитър, че е в ход оценка на щетите от ударите и че той ще направи изявление по-късно. ДВсичко е наред!У, написа още Тръмп.  Германия, Дания и Норвегия заявиха, че нито една от войсковите им единици им в Ирак не е регистрирала убити или ранени.  Кабинетът на премиера в Ирак съобщи, че е получил Дофициално устно съобщениеУ от Иран, в което той го информира за предстоящата ракетна атака срещу американските сили, разположени на иракска земя, и заявява, че е неизбежна. ДПолучихме официално устно съобщение от Ислямска Република Иран, че иранският отговор на убийството на Касем Солеймани е стартиран или ще започне скоро и че ударът ще бъде ограничен до мястото, където американската военна армия се намира в Ирак, без да се уточнява то\", казаха от офиса. Големи самолетни компании като \"Еър Франс\" и \"Луфтханза\" заявиха, че прекратяват полетите над Иран и Ирак заради напрежението между Вашингтон и Техеран. Федералната агенция по въздушен транспорт на Русия също предупреди да не се лети във въздушното пространство на Иран и Ирак. Председателят на Европейската комисия Урсула фон дер Лайен призова Вашингтон и Техеран незабавно да прекратят употребата на оръжие и да дадат шанс на диалога при деескалацията на напрежението.  По-късно в изявление пред репортери Доналд Тръмп обяви, че ще наложи нови санкции на Иран, но без да уточнява какви точно ще са те.", "date": "2020.01.09", "title": "Иран удари американски бази в Ирак"}
{"url": "https://duma.bg/kasovite-aparati-uvelichiha-sas-76-prihodite-ot-dds-n206608", "text": "Новите изисквания към касовите апарати за два месеца вдигнаха приходите от ДДС с над 76 на сто. През октомври и ноември миналата година приходите от ДДС от сделки в страната са над 1,2 млрд. лв., при 682 млн. лв. година по-рано, твърдят от министерството на финансите. Срокът всички търговци, използващи софтуер за управление на продажбите, да сменят или модифицират касовите си апарати беше удължен до 30 септември миналата година. Но тъй като много фирми не успяха да се справят с изискванията, крайният срок беше удължен още веднъж до 31 януари 2020 г. Много търговци обаче бяха променили начина на отчитане на продажбите още в срока до 30 септември, което вече дава резултат в приходите в държавната хазна. Общо от януари до ноември миналата година приходите в бюджета от ДДС от сделки в страната са 6,43 млрд. лв., което е ръст с 1,266 млрд. лв., или с 24,5% на годишна база. Вносът в страната обаче намалява, което води и до по-малко приходи в хазната от ДДС от внос. В резултат общите приходи от ДДС до ноември са 10,3 млрд. лв., което е с над 1 млрд., или с 11,3% повече от същия период на предходната година.", "date": "2020.01.09", "title": "Касовите апарати увеличиха със 76% приходите от ДДС"}
{"url": "https://duma.bg/pravitelstvena-bolnitsa-shte-ima-za-po-tesen-krag-ot-vlastta-n206619", "text": "Правителствена болница ще продължи да има и занапред, въпреки че преди почти година по нареждане на премиера Бойко Борисов парламентът премахна специалния статут на болница \"Лозенец\". Това предвиждат промени в Закона за лечебните заведения, приети от правителството на 27 декември 2019 г., които не фигурираха в първоначалния вариант на проекта. Занапред болницата на властта ще бъде определяна от Министерския съвет по предложение на министъра на здравеопазването по неясни критерии и ще получава допълнително държавно финансиране. Това може да продължи да е болница \"Лозенец\" или друга държавна болница, например ВМА, за която се говореше, че може да поеме функциите на \"Лозенец\". В нея ще се лекува по-тесен кръг лица от властта - премиерът, който най-много настояваше вече да няма правителствена болница, президентът и вицепрезидентът, председателят на Народното събрание и главният прокурор. Стесняването на кръга привилегировани \"на книга\" едва ли ще ощети някого, тъй като и в момента представителите на властта се ползват с привилегии и връзки във всички болници, а не минават по каналния ред, коментира Медиапул.  Досега \"Лозенец\" обслужваше министър-председателя, министрите, заместниците им, президента и вицепрезидента, ръководството на Народното събрание и председателите на парламентарни групи, съдиите от Конституционния съд, главния прокурор, патриарха, членовете на Сметната палата, ръководството на БНБ, шефове на държавни агенции и комисии като ДАНС, КЗК, Агенцията за приватизация, ръководствата на обществените медии и др. В края на 2018 г., след като пропадна идеята \"Лозенец\" да се трансформира в детска болница, премиерът Бойко Борисов настоя тя повече да не е със статут на правителствена, защото това го дразни. С приетите от МС поправки се предвижда специалното медицинско обслужване на вече стеснения контингент от властта да се финансира от бюджета на МЗ въз основа на договор между здравния министър и определената от МС болница. Здравното ведомство ще финансира оказването на медицинска помощ на изброените представители на властта с изключение на болничното лечение, което се плаща от НЗОК. Разходите за командировки на лекарите при пътуването на български делегации в чужбина ще са за сметка на МС, парламента, президентството или прокуратурата. Досега \"Лозенец\" получаваше годишно по 10-11 млн. от МС заради специалния си статут и още толкова от НЗОК за работа по клинични пътеки, от МЗ - за трансплантации, а от Софийския университет - за учебна дейност. ", "date": "2020.01.09", "title": "Правителствена болница ще има за по-тесен кръг от властта"}
{"url": "https://duma.bg/udalzhavat-grupoviya-lov-na-divi-svine-zaradi-chumata-n206610", "text": "До 31 януари 2020 г. се удължава срокът за групово ловуване на дива свиня в цялата страна. Мярката се предприема със заповед на министъра на земеделието Десислава Танева, за да се намали максимално популацията на дива свиня във всички ловностопански райони на страната заради африканска чума по свинете.  Освен удължаване на сроковете за ловуване, със заповед на министъра се отменя и зонирането на инфектираните зони при констатирани случаи на АЧС. Отпада забраната за лов в територии, в които е установена дива свиня с наличие  на вируса.   Ловните дружинки трябва да спазват стриктно мерките за биосигурност. За провеждане на лов, ловците предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите. Всички отстреляни по време на лов диви свине задължително се изследват за вируса на африканската чума, като изследванията са за сметка на БАБХ.", "date": "2020.01.09", "title": " Удължават груповия лов на диви свине заради чумата "}
{"url": "https://duma.bg/sofiyskoto-parno-si-kupi-tok-bez-posrednik-n206609", "text": "След като на 31 декември столичното парно за пръв самостоятелно продаде своя електроенергия на борсата за ток, вчера само си купи и необходимите му количества за периода от 1 февруари до края на юни 2020 г., съобщиха от общинското дружество. Досега \"Топлофикация София\" разчиташе на посредничеството на търговеца на ток на Христо Ковачки \"Гранд енерджи дистрибюшънт\". Общинската фирма твърдеше, че получава цени, близки до оптималните, и се оправда със скъпо платените необходими кадри за търговията с ток за това, че не игра директно на борсата, макар да има лиценз за това. Столичното парно има два договора с търговеца на Ковачки - за балансираща група, през която си купуваше енергията, и за продажба. Първият контракт изтече в средата на декември, вторият приключва през юни 2020 г. \"Топлофикация София\" е купила вчера 14 492 МВтч електрическа енергия на цена от 109,80 лв. за МВтч. Това й е струвало около 1,6 млн. лв. и били спестени средства, но не се посочва каква точно е икономията в сравнение с посредничеството на \"Гранд енерджи дистрибюшън\". В сделката на 31 декември 2019 г. дружеството успя да продаде 43 670 МВтч електрическа енергия и си осигури 4,33 млн. лв. приход. От ръководството на компанията, от което си тръгна един от кадрите на Ковачки, но останаха още такива, посочват, че \"днешното участие на \"Топлофикация София\" на борсовия пазар е поредно доказателство за нашия отговорен подход към финансовото стабилизиране на дружеството\".", "date": "2020.01.09", "title": "Софийското парно си купи ток без посредник"}
{"url": "https://duma.bg/strategicheski-monolog-n206595", "text": "Ние искаме от вас, а вие давате. Така засега изглежда помпозното мероприятие Стратегически диалог между България и САЩ, договорен, както ни обясниха, по време на последната визита на министър-председателя Бойко Борисов в Белия дом. Впрочем, през последните двайсетина година този диалог и без да е величан като \"стратегически\", се развиваше по същия начин. Те искаха от нас, ние давахме. За обратната ситуация няма фактология, само мъгляви твърдения, че САЩ са изиграли роля за членството ни в ЕС. Доказателства за това няма.  Първо, като започна диалогът, участвахме до дупка във всички войни на САЩ след 1991 г., включително и в Сирия, където не изпратихме войски, но наше оръжие бе намерено сред джихадистките арсенали в Алепо. Това участие бе заплатено с българска кръв - на военни и цивилни в Ирак. То не бе символично. България понесе загуби и не получи нищо. Един външен министър, който се изхитрява да смесва политическото с клоунското, обясняваше какви икономически изгоди ще имаме от участието във войните на Америка. Нищо, че звучи цинично, но някой да е чул нещо по въпроса колко пари спечели България от пролятата българска кръв? В рамките на диалога от България се поиска да предостави бази на САЩ и тя го направи. Така стана мишена за противниците на Америка. Нарастването на напрежението между САЩ и Русия, в светлината на американските бази у нас, само увеличи потенциалните заплахи за България. Светът изненадващо за мнозина се оказа динамично място и това, което вчера изглеждаше чиста хипотеза, днес вече е реалност.  От България в рамките на диалога се поиска да спре енергийните проекти с руско участие. И тя го направи. Сегашният министър-председател дори каза, че сме били \"лоялни до глупост\" по този въпрос. \"Глупост\" не е точната дума. \"Лоялност\", но като евфимизъм на васалщина, е по-доброто описание. България загуби милиони долари и геополитическо положение. Този транзит, който сега се опитваме да съхраним, не е онзи, който можехме да имаме с построяването на газопровода \"Южен поток\", а и с нефтопровода \"Бургас-Александруполис\". Очаквахме в рамките на диалога американски инвестиции, които да раздвижат икономиката ни, и дочакахме такива инвестиции във въглищната енергетика, ала те само раздвижиха портфейлите с преференциалните цени, които получиха събеседниците ни отвъд океана. Но явно на иначе диалогичните американци това им се видя малко, защото наскоро поискаха да увеличим сериозно разходите за отбрана, като купим от тях по-скъпа от европейската военна техника. Като застраховка срещу заплахи, които в повечето случаи те самите създават с политиката си. България поиска от американците само едно съществено нещо - да паднат визите за САЩ. И то не се случи. Историята с визите е особено унизителна. Тя не е случайна. Защо да ни дават единственото, което очакваме от тях, след като може още дълго да размахват морковчето пред носа ни и да искат в замяна да продължим диалога.  Но нека спрем да мрънкаме. Защото след моркова логично идва тоягата. И това е една от особеностите на диалога с американците. Ако не ги слушаш, те бият. Това е решаващото преимущество на американската политика. Първо те предупреждават, после те бият. Преди няколко години ни стигна само предупреждението на големия приятел на България сенатор Джон Маккейн, дано Господ се смили над душата му, за да бъде лишена страната ни и от стратегическо положение, и от пари. Трябва да признаем, че това е изключително полезен от гледна точка на американските интереси диалог и причината за това е, че всъщност говорим за монолог. При никакви други обстоятелства не може да има такава потресаваща ефективност.  Онзи ден, по време на срещата на посланика на САЩ Херо Мустафа с Борисов, когато разбрахме, че американският монолог, пардон диалог, с България става стратегически, двамата се зарекоха, че сега вече ще последват реални резултати, които да бъдат усетени от българските граждани. В светлината на случващото се в Близкия изток тези думи звучат почти стратегически зловещо. ", "date": "2020.01.09", "title": "Стратегически монолог"}
{"url": "https://duma.bg/edna-izmama-po-malko-n206599", "text": "общински съветник от БСП-Ямбол  Софиянци са удовлетворени, че съдът отмени 30-те лева \"абонаментна такса\" - допълнителната сума, която плащаха родителите на деца, записани в детско заведение, независимо дали са го посещавали. В Ямбол, по решение на доминирания от дерибеите Общински съвет, допълнителната такса беше 10 лв. След като я въведоха в началото на 2017 г., прокуратурата не си затвори очите, а я атакува в съда. Той я отмени като незаконна. Справедливостта победи! Но ГЕРБ-администрацията незабавно се противопостави и тогавашният председател на ОбС отнесе въпроса към ВАС. След две съдебни инстанции и месеци време съдът я отмени - през 2018 г. има окончателно съдебно решение за допълнителната такса. Тогавашното управление победено и гузно мълчеше. Чак сега, при новото управление на община Ямбол, стана ясен размерът на средствата, събрани от родителите. След среща с новия кмет по проблема беше изготвената справка - незаконно събраната обща сума за всички детски градини и яслени групи е 248 000 лв. Според тогава действащия Закон за отговорността на държавата и общините за вреди, не беше ясно дали на родителите може да се възстановят измъкнатите им незаконно пари. Не е тайна, че по гербаджийска линия на техните кметове се спускат готови проекти на наредби и те безропотно се приемат от техните общински съветници. Наредбите, с които напълно съзнателно се нарушават правата на гражданите чрез облагане с допълнителни данъци и такси, бяха съзнателно подплатени и със \"законова\" невъзможност хората да получат справедливост и да реагират. Финансовото министерство положи всички усилия да не могат гражданите при отменени подзаконови актове да бъдат обезщетени за вреди, причинени им от държавата и общините. Основен мотив и на ямболското управление бе тълкувателно решение на ВАС от 2016 г., че вредите, причинени на граждани и на юридически лица при действие на подзаконов нормативен акт в периода, преди той да бъде отменен като незаконосъобразен или обявен за нищожен, не подлежат на обезщетяване. Пречката вече я няма. В края на 2019 г. НС прие важно изменение на упоменатия закон. Според новия текст граждани и юридически лица вече ще може да получат обезщетение за вреди, нанесени им от действието на отменени като незаконосъобразни подзаконови нормативни актове.", "date": "2020.01.09", "title": "Една измама по-малко"}
{"url": "https://duma.bg/otkriha-turski-potok-n206606", "text": "На церемония в турската столица Истанбул президентите на Русия Владимир Путин и Турция Реджеп Тайип Ердоган отриха проекта \"Турски поток\".  \"Доставките на природен газ по газопровода \"Турски поток\" ще съдействат за осигуряването на енергийната сигурност на Европа\", заяви Владимир Путин. \"Успешното изпълнение на мащабния съвместен проект за изграждането на Трансчерноморския газопровод ясно показва, че руско-турското стратегическо партньорство дава значителни, осезаеми резултати. Взаимодействието между Русия и Турция непрекъснато се развива в почти всички области. Въпреки трудната ситуация в света и опитите на редица международни играчи да предотвратят разширяването на взаимноизгодното сътрудничество между нашите страни, работата продължава\", каза той.   През 2019 г. Русия е доставила на Турция около 24 милиарда кубически метра газ, отбеляза президентът на Руската федерация. Според него на фона на изострянето на ситуацията в Близкия изток Русия и Турция показват пример за взаимодействие.  Русия и Турция ще реализират нови проекти, а Москва остава главният доставчик на природен газ за Турция, заяви президентът Ердоган. Той посочи, че името на „Турски поток“ е дадено от „неговия скъп приятел Путин“.  Министър-председателят Бойко Борисов също присъства на тържествената церемония по откриването на газопровода „Турски поток“. В рамките на визитата си българският премиер ще проведе и двустранна среща с президента на Турция Реджеп Тайип Ердоган, съобщиха от правителствената пресслужба.  В церемонията участва и сръбският президент Алексъндър Вучич. „Този газопровод ще позволи на Сърбия да получава газ по изгодни, по-добри цени, отколкото досега. Строителството на газопровода с дължина 403 км през нашата страна … има огромно значение за привличането на инвестиции и развитието на промишленото производство”, смята той. Първите доставки на газ през България за Сърбия се очакват през май, когато София трябва да приключи изграждането на участъка на своя територия. Първоначалните количества газ за Сърбия ще бъдат 8,7 млн. куб. м на ден, което е повече от 3 млрд. куб. м годишно. Проектът „Турски поток“ свързва директно Руската федерация с газотранспортната мрежа на Турция. Дължината на морския участък на „Турски поток“ е 930 км. Морският участък на този проект е най-голямата система, полагана на такава дълбочина – 2200 м. Капацитетът на двете тръби, които ще достигнат до сухопътния участък, е 31,5 милиарда кубически метра природен газ на годишна база. От приемния терминал при Каякьой в Турция една от двете подземни тръби на сушата се свързва със съществуващата газопреносна система на Република Турция при Люлебургаз. Другата тръба продължава през територията на Турция до границата с Република България.", "date": "2020.01.09", "title": "Откриха \"Турски поток\""}
{"url": "https://duma.bg/chakalnyata-balgariya-n206597", "text": "Помните ли песента \"Минаха години...\"? Пея и продължавам да живея в чакалнята България. Какво ли не съм чакал тук през всичките си съзнателни над седем десетилетия вече! Пях с всички \"45 години стигат \", сега питам тези последни 30 какво са? Стигат, или са ни още недостатъчни да осъзнаем резултатите!? Живея в чакалнята България и не ми е безразлично докога ще чакам. В миналия век чаках на опашка и за книги - когато книгата беше в култ и беше богатство. Нямаше интернет, нито таблети, за фейсбук да не говорим. Срещу 1500 лв. безлихвена вноска години чаках ред за руски автомобил, после си купих \"Лада\", след като събрах рублите след гурбет в Съветския съюз, а със замразената вноска от 1500 лв. даже не помня какво направих...  Чаках години за стационарен домашен телефон. Сега не мога да го плащам. Чаках ред за двустаен апартамент - без тераса, барбекю и сауна на покрива, без собствен асансьор. Сега вдигат данъците, та да ми го вземат, щото няма как да ги платя. Чаках. Можех ли да правя друго, като имах в наследство като на една човешка длан чакалнята България!? Чаках място за детската градина на децата, тогава безплатно. Сега пак чакам за същото на внуците, ама и плащам. В аванс - да им \"бронирам\" мястото. Чаках с всички на опашка за банани по празниците. Сега банани има, но чакам да дойде денят за пенсията, която ми стига за седмица, след като си купя бананите без ред и опашки... И продължавам да чакам. Чакам да свършат фалшивите новини, дето ги измислят властващите, да си отидат ало измамниците, да дойде най-сетне един хубав ден за българската демокрация, а не само за Александър Йорданов. Чакам освен 17-те българи в Брюксел и ние, останалите, да заживеем по европейски, да се движим на една и съща скорост из континента. Чакам да има справедливост за всички сега, а не във виртуалното светло бъдеще. Чакам борбата с престъпността у нас да стане организирана или поне по-организирана от самата престъпност. Чакам да прекратят шуробаджанашките обществени поръчки, да огласят приватизационните сделки и корупционните схеми, да рухне разрухата; чакам да видя наказани грабителите и разрушителите на държавата и на общото стопанство. Чакам прането на пари да получи поне частично възмездие. Чакам като слепец в 30-годишния преход и във  вече 12-годишната европейска демокрация да видя добрите промени за всички, а не само за неколцина \"горе\". Чакам купуването и продаването на гласове да не е само лого за избори и рекламни дипляни и  листовки, билбордове и телевизионни предизборни предавания, а да науча и за наказани за подобно престъпление. Продължавам да чакам да престанем да се лъжем и да живеем сред политици - лъжливи овчарчета, в иначе стабилно развиваща се република, строяща нови \"стотици\" заводи и магистрали там, където са пасели само магарета. А то сега и магарета вече няма по нашите земи!? Само някои ги предлагат в листите и те стават депутати... Чакам решението за Шенген. Чакам пред чакалнята за еврозоната, когато еврото ще убие българския лев и ще станем още по-бедни от сега.  Чакам новата избирателна система и гласуването в България да стане задължително, та след две неявявания пред изборните урни и машините да ми отнемат и това право да чакам следващия вот. Защото и аз като един друг гласоподавател, много исках да гласувам, но нямах желание, понеже премиерът точно обясни, че политиците са ни отвратили като избиратели. И най-вече чакам да се вдигнат наистина доходите и българските емигранти да се върнат в България, та заедно да пеем \"Моя страна, моя България, ще се върна...\" И заедно да продължим да живеем в чакалнята България!", "date": "2020.01.09", "title": " Чакалнята България"}
{"url": "https://duma.bg/ukrainski-samolet-se-razbi-do-teheran-n206605", "text": "Боинг 737, собственост на украинска авиокомпания, катастрофира малко след излизането от летището на Техеран рано вчера сутринта. Той е летял за Киев. На борда е имало общо 176 души - 167 пасажери и 9-членен екипаж. Украинското външно министерство, позовавайки се на предварителни данни от украинските международни авиолинии, заяви, че всички пътници и екипажът на самолета са загинали. По данни на ведомството сред жертвите са 11 украински граждани, включително екипажът, 82 ирански граждани, 63 канадци, 10 шведи, 4 афганистанци и 3 германци. Официален говорител на международното летище в Техеран заяви, че причината за инцидента е пожар в двигателя. По-късно спасителните екипи откриха черните кутии на самолета, но Иран отказва да ги предаде на проектантския център на \"Боинг\". Ръководителят на Организацията за гражданска авиация на Техеран - Али Абеджаде, съобщи, че не е ясно в коя държава Иран може да изпрати кутиите за анализ на данните.", "date": "2020.01.09", "title": "Украински самолет се разби до Техеран"}
{"url": "https://duma.bg/propusk-v-naredba-ostavya-mladezhi-bez-dostap-do-lechebni-hrani-i-lekarstva-n206614", "text": "Заради липсата на законови текстове навършилите 18 г. не могат да получават някои медицински изделия и диетични храни, платени от НЗОК. Това става ясно от питане на управителя на НЗОК д-р Дечо Дечев към министъра на здравеопазването Кирил Ананиев. Към момента според наредба от март 2019 г. за медицинските и други услуги по текстове от Закона за здравето, НЗОК плаща за деца лекарствени продукти и диетични храни за специални медицински цели, извън обхвата на задължителното здравно осигуряване. След като те навършат 18 г. обаче, няма предвидена правна възможност за плащане на лечението и продуктите от НЗОК. Текст от наредбата гласи, че на навършили пълнолетие не се поемат разходите за тези изделия. Изключение правят раковите заболявания. Според разпоредбите категорично НЗОК плаща лечението за онкологични и онкохематологични заболявания на деца и след като навършат 18 г. до приключване на лечението. Плащането за лечение на заболявания по реда на наредбата се преустановява след навършване на 18 г. за редица болести и липсва алтернатива за плащането им с публични средства. Д-р Дечев се обръща към Ананиев с молба да бъдат предприети необходимите действия по компетентност. ДУМА припомня, че само МЗ може да внесе промени в наредбата, а НЗОК да изпълнява разписаното в нея. ", "date": "2020.01.09", "title": "Пропуск в наредба оставя младежи без достъп до лечебни храни и лекарства"}
{"url": "https://duma.bg/uspeshniyat-brak-zavisi-ot-shtastieto-na-zhenata-n206588", "text": "Проучване, направено в Университета на Мичиган и Университета Рутгерс, САЩ, разкри, че сполучливият брак зависи от това дали жената е щастлива, пише Агенция \"Фокус\". Успешно е онова семейство, в което има уютна атмосфера, когато и съпругът, и децата усещат топлина и ласка в къщата. Изследването показа още, че господата ценят хармонията повече от дамите. В началния етап това е психологическа съвместимост, която с течение на времето се развива в душевен комфорт. Експериментът показа също, че с възрастта жените по-открито споделят за себе си с мъжете, а съпрузите, напротив, стават по-потайни. И най-неприятното: настроението на съпругата се влошава, ако партньорът й е болен и тя трябва да се грижи за него. И душевното състояние на съпруга не се променя по никакъв начин, когато жена му има здравословен проблем - децата се грижат за нея, а той живее така, както го е правел и преди. За да проверят сами дали всичко това е вярно, хората трябва да се оженят. Не да живеят заедно, а именно да сключат брак, твърдят американски психолози. Специалистите обръщат внимание, че съжителството намалява наполовина вероятността момичето да стане истинска булка. Причината се крие в разликата във възприемането на факта на съвместното живеене. Жените вярват, че става дума за стъпка към брака, а за повечето мъже именно това вече е брак и семейство. И още: според многобройни наблюдения съвременните мъже са готови да се оженят около 22 месеца след началото на романа. Ако на 23-ия нищо не се случи, шансовете на нежната половина за брак се стопяват бързо. От друга страна, една жена може и да не изживява дълъг романс с мъж: той ще й направи предложение бързо. Според науката това се случва, когато човек психологически е узрял, за да създаде семейство. Тогава той често предлага брак не на онази, която е обичал през целия си живот, а на скорошна позната. Оттук и всички истории за \"бяхме заедно, а той се ожени за моята приятелка\". Да, точно в момента, когато той се е решил, до него не сте били вие, а вашата приятелка (ако вярвате на американското проучване). Неговата задача сега е да направи една жена по-щастлива от себе си. В изследването участваха 400 двойки, които живеят заедно от 39 години. Експериментът предполагал, че за известно време партньорите ще си водят бележки един за друг и за себе си: какво ги дразни и какво изглежда като хубавото на това да живеят заедно, отбелязва радио Sputnik.", "date": "2020.01.09", "title": "Успешният брак зависи от щастието на жената"}
{"url": "https://duma.bg/lili-drumeva-orayli-s-dve-izyavi-v-nachaloto-na-2020-g-n206591", "text": "Известната кънтри певица, музикантка и журналистка Лили Друмева ще се изяви още в началото на новата година с два проекта. Първият се казва \"Celtic dream\" и включва ирландска и шотландска музика с акцент върху романтичните балади. Събитието е на 11 януари в \"The Art Foundation\" от 20 ч. Певицата ще сподели сцената с виртуозния китарист Коста Ланджов. Следващият концерт на Лили Друмева-О'Райли ще бъде на 16 януари в \"Patches blues bar\" от 21 ч. Там тя ще гостува със своята група \"Лили ъв дъ Уест\". Музикантите ще представят нови песни в стил кънтри, блус и суинг, както и най-доброто от деветте албума на групата. Лили Друмева е певица, авторка на песни, създателка и фронтмузикант на най-успешната българска кънтри и блуграс група \"Лили ъв дъ Уест\". Тя е продуцентка и издателка на десет студийни албума, организаторка на европейски турнета, концерти и фестивали. \"Лили ъв дъ Уест\" има престижни награди от конкурси в Холандия, Франция и САЩ. От 20 години Лили Друмева е пионер и двигател в развитието на кънтри и блуграс музиката на Балканите. Тя е член на борда на Европейската и Световната кънтри и блуграс асоциация, където представя Източна Европа. Лили Друмева е и музикален журналист с повече от 15 години опит в БиБиCи, Ретро Радио, Радио София, \"Хоризонт\", ББT, Радио Бинар. Специализирала е кънтри и блуграс музика в САЩ по програма \"Фулбрайт\". Авторка е на книгата \"Настроение с Лили - музика в 50 теми\", която представя жанровете кънтри, блуграс, блус, суинг, рок енд рол и др. Лили Друмева е и успешен импресарио, работейки с американски и европейски артисти. Организаторка е на международния фестивал за изпята поезия \"Sofia Singer Songwriter Fest\".", "date": "2020.01.09", "title": "Лили Друмева-О'Райли с две изяви в началото на 2020 г."}
{"url": "https://duma.bg/pochina-hudozhnikat-teofan-sokerov-n206589", "text": "Напусна ни един от най-известните и значими съвременни художници проф. Теофан Сокеров (1943-2020). През 1969 г. завършва Художествената академия - живопис при проф. Илия Петров, и се установява в родния си град Ловеч. В периода 1971-1982 г. е председател на Представителството на СБХ в града. По-късно се премества трайно в София. Преподавател е по живопис в НХА, от 1994 г. е професор. Работи в сферата на живописта, рисунката, монументалните изкуства, скулптурата. Участва в множество представителни изложби на българско изкуство в чужбина. Автор е на художествено оформление и стенописи в Патриаршеската църква, Царевец, Априловската гимназия в Габрово, Дом-паметника на връх Бузлуджа, Националния музей \"Земята и хората\", НДК, мозаечни пана в музея \"Васил Левски\", Съдебната палата и мн. др. Лауреат е на наградите \"Владимир Димитров - Майстора\" (1979 и 1982), \"Захари Зограф\" (1984) и \"Илия Петров\" (1985). Поклон пред светлата му памет! Това се казва в некролог от Съюза на българските художници.", "date": "2020.01.09", "title": "Почина художникът Теофан Сокеров"}
{"url": "https://duma.bg/akad-petar-dinekov-meri-rast-s-botev-i-herbst-n206598", "text": "Днес предлагаме на вниманието ви нещо, което е почти неизвестно. Любимият на поколения наред световно известен академичен учен, литературен историк, критик, фолклорист, преподавател - сладкодумникът Петър Динеков (1910-1992) е и блестящ публицист! Твърдя, че есетата му не може да бъдат поставени другаде, освен до тези на майсторите на публицистиката ни Христо Ботев, Захари Стоянов, Георги Кирков, Йосиф Хербст, Гео Милев... Не ви се вярва, нали? Ето защо в няколко броя ще публикуваме  частички от дневниците на акад. Динеков, които всъщност са публицистични творби, а не дневнични бележки, и нека всеки сам реши дали се изхвърлям. Двете есета, които ви предлагаме днес без нито едно съкращение, ни показват висше майсторство в жанра. Направо не е за вярване, че изпод ръката на познатия ни като толкова достолепен и уж спокоен учен дими вулканът на революцията. Блика страховита убеденост, че рано или късно, той ще изригне и ще помете стария прогнил  свят. А през 1933 г., когато отпочва точно с тях да води дневника си, току-що е завършил славянска филология в СУ \"Климент Охридски\" и е едва 23-годишен. На годините на Христо Смирненски е. И още - така тревожно актуални са  есетата му и в нашето време, че в тях, откъдето и да ги погледнеш, не може да се прибави нищо и нищо да се съкрати. А помията, която се лисна върху му, и то от кого - от самите издатели и съставители, е показателна. Очевидно никак не им допада антифашизмът му, който клокочи във всеки ред в първите страници на дневника му, та издателите му са решили да се поизяват. Ех, мъката на вечния приспособленец! Но да  си правиш политически игрички с паметта на академик Петър Динеков е като да се опитваш да залепиш етикет върху  ураган от 5-та степен. \"Дребен\" детайл - единият брат на акад. Динеков  Атанас, който е архитект, загива в концентрационния лагер \"Флосенбург\" в Германия, а другият, двадесетгодишният Ванчо - в Отечествената война, в сражение при Подуево. От автобиографията на  Петър Динеков, публикувана от д-р Василена Билярска, се вижда, че през 1945 г., когато се провеждат какви ли не чистки, той става  професор, а за  член-кореспондент на БАН е избран през 1947 г. (ЦДА, ф. 1987 к, оп.1, а.е. 1, л. 1-28. Копие. Машинопис). Струва ми се, че сега, когато се навършват 110 години от рождението на Петър Динеков, е време за извисяване над политическите интереси и интриги; време е да се публикува академично издание на неговите дневници, без съобразяване с политическата конюнктура или с каквото е да е друго. Така го наричаха и продължават да го наричат неговите врагове. А той беше една душа добра, нежна; почти сантиментална, тиха и мечтателна. Онова, което у него правеше впечатление при първата среща, противоречи на посочените качества. Тая едра и рошава глава, тия черни пламтящи очи говореха някак точно противното. Те излъчваха енергия, деятелност, упоритост. Те разкриваха един смел и неустрашим дух, една непоколебима воля. Те издаваха силата на бореца, който има усет за реалното, преценява добре обстоятелствата, умее да прави химерите действителност, върви към успеха с неустрашими стъпки. Но това е само едната страна на медала. Наистина животът му беше кратък, пътят трънлив, дните - изпълнени с труд и мисъл, и той почти няма време да покаже другото. Но спомнете си неговите кратки пребягвания до Славовица, тия кратки минути, когато искаше за няколко мига да забрави грижите на политиката и далеч от столичната суета да се отдаде на своята първична любов към земята и полския труд. Той сваляше от себе си градските дрехи, за да стане равен на своите братя селяни, да почувства отново свежестта на чернозема и красотата на синьото ведро небе. Не го ли издебнаха палачите му точно в един такъв момент, когато той беше се оттеглил за ден-два в Славовица да си почине, да се освежи, да пие от обновяващото вино на пролетната природа? Спомнете си някои от неговите писма, речи, обнародвани части от неговия дневник. За жалост те още не са събрани и издадени изцяло, за да можем да получим ясна и цялостна представа за тая голяма личност. Но колко нежност и колко приятелска загриженост има например в писмата до жена му. Какви тънки анализи разкриват някои места от дневника му! Какви дълбоки сърдечни струни трептят в някои от речите му. Не може да не ви затрогне и оная простота и задушевност, с която е предадено всичко, оная болка, с която често пъти се откъртват думите от душата му - като камък от неуязвима, но наранена скала. Ето - в тях е човекът, интимният и същинският човек, неподправеният и дълбокият човек. А те го нарекоха разбойник. И с колко още хулни имена оскверниха неговата памет. И колко клевети хвърлиха срещу него, с колко мръсота свързаха името му. Нелепости на вбесени хора, жалко опиянение на престъпници. Наистина за изгубилите всеки срам той беше разбойник - разбойник, който влиза смело и дръзко в една заграбена земя, в една поробена страна и иска да разбие оковите, да счупи веригите, да изгони търговците от храма, да потърси сметка от ония, които бяха присвоили държавата, гледаха на българския народ като на стадо и го грабеха непрекъснато и безмилостно. Най-сетне един човек от тоя народ беше се намерил да каже: \"Аз и братята ми не сме стадо, ние имаме право на свобода, ние сами ще се разпореждаме със съдбините си!\" Отначало му се присмяха, не му обръщаха внимание, но когато той им показа своя селски юмрук, те се изплашиха и го затвориха. Случи се така, че той се яви пред един самозабравил се немски княз и направо му каза, че политиката му е фалирала, че народът го не ще, че върши престъпно безумие, като вкарва България в една безразсъдна война, че утре ще отговаря с главата си за нещастията, които неминуемо ще довлече на народа. Разбира се, князът беше смутен, но не и убеден. За първи път пред него се явяваше един представител на тая жалка ориенталска страна, с чиито синове той никога не се ръкуваше без ръкавици, за пръв път да му говори с такава дързост, такова невъзпитание, с такава грубост и селящина. Господарят, както обичаше да го наричат, беше раздразнен, но все пак запази своята гордост и посрещна заплахите с една презрителна усмивка, свойствена на аристократичния му произход. Разбира се, дързостта беше наказана, Стамболийски отиде в затвора. И като че, опиянен от едно бързолетно щастие, немският княз го забрави. Но не минаха и три години и човекът с рошавата глава и подкованите обуща отново беше повикан в двореца. Но тоя път той вече не идваше да протестира, но да заповядва, да спасява. Предричанията му бяха се сбъднали, той беше станал необходимост, очите на всички бяха обърнати към него. По фронта името му се мълвеше с трепет. В тила и най-големите му врагове, макар и с мъка, с омраза, с ненавист, търсеха неговата помощ, защото иначе не можеше. Гордият немски княз беше се смирил, надменният господар беше се превърнал в жалък старец. Сега Стамболийски трябваше да го окуражава, да му дава възможност да заговори и да го слуша, както се слуша пленник, който иска да изкаже последното си желание. Рошавата глава не беше се променила с нищо през тия три години, прекарани в затвора. Напротив, беше станала по-упорита, по-твърда, по-настойчива. И нещо друго: тоя селянин чрез четене беше разширил и укрепнал своята култура. В държането му имаше вече нещо зряло, едно почти философско спокойствие. От двореца той излезе победител, какъвто беше и влязъл. За късо време той застана начело на управлението, съсредоточи властта в свои ръце, разби много прегради, наказа много престъпни съвести, създаде радост и доволство в хиляди домове. Разбира се, направи и грешки в подбора на хората, които изкористиха властта, която беше дал в ръцете им, и възбудиха недоволство. Но не това предизвика реакцията. Това бяха дреболии, които можеха да се поправят. Не това, а неговата политика - смела, напредничава, често почти дръзка, отправена против всичко старо и гнило, притискаща до стената престъпниците, подлеците, смукачите на народната кръв. Тогава тъмните сили му се заканиха, а неотговорните фактори не [се] забавиха да извършат фаталното дело. Така загина разбойникът Стамболийски. Наистина последните му  дни оправдаха донейде тоя епитет: дебнеха го и го заклаха като разбойник. Няма нищо по-потресно, по-страшно, по-жестоко в новата история на България от неговата смърт. Така не са гонили и най-злочестия пес. Да спиш на студената земя, да се скиташ из пътищата - гладен, жаден, гол, да молиш за троха хляб, да те предадат и да те насекат на парчета - кажете, има ли по-голяма трагедия от тая? Страшна смърт, но и велика смърт, смърт, която не постига целта си, която не убива, не унищожава, а обезсмъртява. В своята дълбока и блестяща надгробна реч за Ал[ександър] Димитров той беше казал:  \"Как бихте искали аз да оплаквам и да ви карам да плачете за човека, който към величието на своя живот прибави и величието на своята смърт?\" Нима тия думи Стамболийски не беше казал за себе си, предричайки собствената си съдба. 4-5 ноември 1933 г. Уважаеми наши бащи и родители, наши наставници, учители, ръководители. Ето - вашите хули ни дотегнаха, безочливостта ни възмущава, ние вече преставаме да ви слушаме и да бъдем ваши покорни деца. От днес нататък ние сме против вас. От днес нататък между вас и нас вече няма и не може да има нищо общо. Някога бяхме приятели, сега сме врагове. И то врагове по ваша вина. Ето защо ние, макар по-малки, по-неопитни, с по-слаби умове, с по-малко знания, но с чисти и неопетнени съвести, с непомрачени сърца, с възторжени души (а това е най-важното), ви повикваме на съд и ви обвиняваме, че от приятели ни направихте свои врагове. Бъдете така добри да ни отговорите на въпросите: 1. Вие отворихте три войни. В три войни погубихте цвета [на] нацията, изтощихте народа, изсмукахте жизнените сокове от неговата снага. В името на какво направихте това? Или ако нямахте възможност да вземете друго решение, да подействате да не бъде тикнат народа в пропастта на тия безрадостни авантюри, тъй като един развратен и болен немски княз беше затворил устата ви и не ви даваше да говорите, защо не си послужихте с ръце, с юмруци, защо не заложихте живота си в бурята на един мощен протест, на една упорита съпротива, но да спрете престъпното безумие? Вие не само не попречихте, но се съгласихте на тия авантюри, спомогнахте за тяхното осъществяване. И какво постигнахте? - Катастрофа след катастрофа. Общо обедняване на народа, докарахте бедствието, което може да струва и живота на нацията. Ние ви обвиняваме за това! 2. В името на какво вие проливахте свойта и проляхте чужда кръв по бойните полета на Тракия, Македония и Добруджа? Ще отговорите: национални идеали. Има ли някой, който да вярва още на тая лъжа? Има ли някой, който още да не знае, че това са празни думи, натрапени от една умопомрачена интелигенция на цял народ? Нима войната може да бъде национален идеал? Нима пожарищата и кървавите вакханалии могат да бъдат въздигани в култ, за който да бъде пожертван цял народ? Аз знам, вас ви болеше за родните братя в Тракия, Македония, Добруджа, но защо избрахте най-лошия път, най-безчовечния начин, по който можеше да им се помогне. Защо се обърнахте на варвари? И какво постигнахте - къде са днес вашите жалки национални идеали, глупави фантазии на разглезени умове? 3. Защо се поддадохте на запенените речи на умопобъркани генерали и тръгнахте след знамената, които те бяха издигнали? Аз знам: те ви говореха най-много за националните идеали, порива за свобода, за поробените братя, за целокупна и обединена България. Изреждаха ви добродетели, в името на които трябва да забравите и родни, и близки, да забравите и хуманност, и милост, за да се хвърлите в бой срещу хора, подобни на вас във всичко, бащи, братя и синове като вас? Нима не съзряхте лъжата на тая позорна примамка? Нима не знаехте, че тези велеречиви и разпалени генерали бяха създадени именно за война, че войните [са] техен елемент, че бяха учили в специални училища със специални учебници и учители как да убиват, как да унищожават човешкия живот по-ефикасно, как да държат пушката, как да се прицелват в човека, как да си служат с картечницата, как да секат със сабята? Нима не разбирахте, че за това беше нужна война, за да проявят способностите си, да покажат знанията си, да получат почести и глупави метални кръстове и ордени. Защото те без война са като земеделец без земя, която да оре. И тях послушахте вие, както послушахте разглезения немски княз. Не спряхте престъпните им ръце и сгрешихте пред нас - бъдещите поколения. Ние ще ви съдим за това!                                                              7 юли - 5 декември 1933 г.", "date": "2020.01.09", "title": " Акад. Петър Динеков мери ръст с Ботев и Хербст"}
{"url": "https://duma.bg/datata-n206594", "text": "ПРАЗНИК НА ВВМУ \"Н.Й. ВАПЦАРОВ\"-ВАРНА. Морското училище е създадено на 9 януари 1881 г. в Русе със заповед на тогавашния военен министър. Първите специалности са машинисти и огняри за новосъздадената през 1879 г. \"Дунавска военна флотилия\". През 1900 г. училището е преместено във Варна. 1768 - ФИЛИП АСТЛИ ОТВАРЯ В ЛОНДОН ПЪРВИЯ МОДЕРЕН АМФИТЕАТРАЛЕН ЦИРК. Размерът на арената бил 13 м. Няколко години по-късно британският старши сержант от кавалерията включил в програмите си жонгльори наравно с конете и клоуните. Астли за пръв път показал опасни номера с коне на кръгла арена. Оттам се появява и названието \"цирк\" (от англ. circus - кръг). 1799 - ЗА ПРЪВ ПЪТ В СВЕТА Е ВЪВЕДЕН ДАНЪК ВЪРХУ ДОХОДА. Това става в Англия. Подобен данък бил въведен още през 1435 г., но просъществувал само няколко години. След въвеждането му през 1799 г. данъкът се събира до 1805 г. и постъпленията от него се използват за финансиране на войните срещу Наполеон. От 1842 г. данъкът върху дохода е част от английската данъчна система. В България данъкът върху личните доходи за първи път е въведен през 1894 г. 1878 - ПОБЕДА НА РУСКИТЕ ВОЙСКИ ПРИ ШИПКА-ШЕЙНОВО. Битката при Шейново по време на Руско-турската война (1877-1878) е последната от четирите битки при Шипченския проход, при която руските войски постигат решителна победа над османците. След успеха руските сили, водени от ген. Гурко, разгромяват армията на Сюлейман паша при Пловдив и откриват пътя за настъпление към  Цариград. Шейновската битка завършва с пленяването на цялата Централна османска армия - 3 паши, 765 офицери и 22 000 войници. 1890 - РАЖДА СЕ КАРЕЛ ЧАПЕК, ЧЕШКИ ПИСАТЕЛ И ДРАМАТУРГ (УМИРА 1938 Г.). Световна известност му носят социално-фантастичните произведения: драмите \"R.U.R.\" (1920), \"Средството Макропулос\" (1922), романите \"Фабрика за Абсолют\" (1922), \"Кракатит\" (1924). Връх в творчеството му е романът \"Война със саламандрите\" (1936). С антифашистка и антивоенна насоченост са драмите \"Бялата болест\" (1937), \"Майка\" (1938) и др. 1920 - ВЪВ ВЕЛИКО ТЪРНОВО СЕ РАЖДА СТЕФАН ДИЧЕВ, ПИСАТЕЛ (УМИРА 1996 Г.). Главен редактор на сп. \"Космос\" и издателство \"Народна култура\". Автор на историческите романи \"За свободата\", \"Рали\", \"В лабиринта\", \"Завоевателят на миражите\" и др. Сценарист на филма \"Пътят към София\" (5 серии), създаден по едноименния му роман. 1961 - УМИРА ЕМИЛИ ГРИЙН БОЛЧ, АМЕРИКАНСКА ПИСАТЕЛКА (Р. 1867 Г.). Почетен председател на Международната женска лига за мир и свобода. За смелостта и ангажираността й в помощ на хора независимо от тяхната раса, религия, класа, пол и националност е удостоена с Нобелова награда за мир за 1946 г. заедно с Джон Мот.", "date": "2020.01.09", "title": "Датата"}
{"url": "https://duma.bg/otkriha-neizvestni-stihove-na-yavorov-n206590", "text": "106 години след трагичната смърт на Пейо Яворов, на бял свят излизат непознати до този момент негови стихотворения, писма и документи, които според критиката имат изключителна литературна стойност, съобщи БТА. Те са предоставени на Народната библиотека от Христо Павлов от София, второ поколение колекционер, с молба да направи експертна оценка за автентичност. Документите, които по думите на Павлов са намерени в кофите за боклук, са свързани с Македония и са точно датирани - октомври 1912 г. Те отразяват дейността на Яворов като първи кмет на Неврокоп (днес Гоце Делчев) по време на Балканската война и като войвода на чета в Македоно-Одринското опълчение. Сред документите са и непознати досега стихотворения. Ръкописите са разчетени от доц. Милкана Бошнакова. Издателство \"Персей\", заедно с Георги Зъбчев и фондация \"Яворов\", пуска книгата \"Непознатият Яворов\", в която ще бъдат публикувани всички документи.", "date": "2020.01.09", "title": "Откриха неизвестни стихове на Яворов "}
{"url": "https://duma.bg/sapruga-prodade-partnora-si-na-lyubovnitsata-mu-n206587", "text": "Кенийка продаде съпруга си на любовницата си, информира dariknews.bg. Жената разбра за изневярата на мъжа си, но не изгуби самообладание, а сключи сделка. Действието се развива като във филмов сценарий: прибирайки се вкъщи по-рано от работа, съпругата заварва мъжа си в спалнята с друга. Измамената не вдигнала скандал, а мъжът й не се опитал да обяснява каквото и да е - всичко било ясно. Той си събрал багажа и мълчаливо напуснал дома си. Краят на тази история обаче бил малко по-различен, отколкото във филмите, пише \"Яндекс\". След като неверният съпруг не се обадил повече от седмица, жената не се разстроила, а намерила изгоден за себе си изход от ситуацията. Основната й грижа била свързана с трите деца, за които баща им очевидно изобщо не се вълнувал. Затова кенийката решила да се свърже с любовницата на мъжа си и да й предложи изгодна сделка - новата възлюбена на съпруга й да плати 20 долара, а в замяна на това законната жена няма да пречи на щастието на влюбените. Двете се споразумели за сумата от 17 долара. Измамената съпруга не съжалявала ни най-малко за постъпката си, тъй като мъжът й имал навика да пие и не й помагал. Изкараните по този начин пари тя похарчила за децата си, на които купила подаръци и нови дрехи. Съдбата на съпруга й не я интересува. Жената е категорична, че ако той поиска прошка и пожелае да се върне, тя няма да го допусне повече в живота си.", "date": "2020.01.09", "title": "Съпруга продаде партньора си на любовницата му"}
{"url": "https://duma.bg/izkustven-chovek-mozhe-da-sachuvstva-n206585", "text": "Лабораторията на голяма компания представи дигитален аватар, описан като \"изкуствен човек\", способен да разговаря и съчувства, както го правят истинските хора. Обявяването на разработката при откриването на Consumer Electronics Show 2020 представя нов вид изкуствен интелект, наречен Neon, произведен от независимия отдел Samsung Star Labs. Технологията позволява създаването на персонализирани дигитални същества, които се появяват на дисплеи или видео игри и може да бъдат проектирани да са \"телевизионни водещи, говорители или актьори във филми\", или пък просто \"компаньони и приятели\". Neon ще бъдат наши приятели, сътрудници и спътници, които непрекъснато се учат, развиват и формират спомени от своите взаимодействия, смята Пранав Мистри, изпълнителен директор на лабораторията, базирана в Калифорния като част от южнокорейски гигант.", "date": "2020.01.09", "title": "Изкуствен човек може да съчувства"}
{"url": "https://duma.bg/obyaviha-yanuari-za-mesets-na-izneverite-n206586", "text": "След края на сплотяващия семействата коледен и новогодишен период настъпва януари - месецът на изневерите и разводите, пише \"Дейли стар\", позовавайки се на резултатите от проучване, направено във Великобритания. Допитването сред потребители на сайта за извънбрачни запознанства Illicit Encounters отчита повишение с 37% на регистрациите през първия месец от годината. Анализаторите отбелязват че тази седмица 50 000 души ще започнат афери, а до края на януари броят на кръшкачите ще се увеличи до 120 хиляди. Като цяло през този месец се подават с 24 на сто повече молби за разтрогване на брака. След отминаването на празниците двойките решават, че е време да приключат проблемите в отношенията си.", "date": "2020.01.09", "title": "Обявиха януари за месец на изневерите"}
{"url": "https://duma.bg/gledayte-n206579", "text": "по БТВ Екшън 21.00 Барселона - Атлетико М по БНТ 3 16.50 България - Азербайджан (жени) 21.00 Олимпийска квалификация в Берлин (1/2-финал, мъже) по Евроспорт 1 15.20 СК в Оберхоф (спринт, жени) по Макс спорт 1 8.30 АТП Къп в Австралия", "date": "2020.01.09", "title": "Гледайте"}
{"url": "https://duma.bg/chervenite-iskat-oshte-dvama-v-ataka-n206581", "text": "ЦСКА-Сф иска да вземе още двама атакуващи футболисти. Треньорът Милош Крушчич разкри, че водят преговори, а целта е усилване в предни позиции. Досега на \"Армията\" взеха Ахмед Ахмедов от Дунав, а сръбският наставник разкри, че се е разбрал с шефовете да не се разделят с голмайстора Али Соу. \"Ръководството не мисли да продава Али. За него е добре да остане и да продължи по този начин, вкарвайки голове. Ще е добре да се завършат тези трансфери. Имаме нужда от максимум двама атакуващи играчи. Не нападатели, но атакуващи. Изоставаме на 9 т. от лидера Лудогорец, но всичко може да се обърне. Първия пролетен кръг може да обърнем нещата. Трябва да сме готови за него. Надявам се на победа срещу Левски\", каза Крушчич на заминаване за Турция. С отбора не тръгна даденият под наем на Дунав Митко Митков, но подготовка започва Божидар Чорбаджийски, който есента изкара неуспешен престой във ФКСБ (Рум).", "date": "2020.01.09", "title": "\"Червените\" искат още двама в атака"}
{"url": "https://duma.bg/tantsoviyat-spektakal-tangomachine-s-premiera-v-tr-sfumato-n206592", "text": "Премиерното представление на авторския танцов танго спектакъл на Laokoontango® - \"Tangomachine\", ще се състои на 11 януари от 19 ч. в Театрална работилница \"Сфумато\" под патронажа на посолството на Аржентина у нас. Идея, концепция и музикална среда - Ивайло Александров (LT), оригинална хореография - Ивайло Александров и Габриела Панчева (LT), визуална среда - Laokoontango. Участват Габриела Панчева и Ивайло Александров. \"Tangomachine\" е изграден изцяло върху естетиката на аржентинското танго и дигиталната визия. Изследващ деликатната връзка между класическата елегантност на Tango de Salon и креативната зрелищност на Tango Nuevo, спектакълът експериментира радикално с неограничените възможности на тангото и абсолютната безграничност на визуалната форма. Конспирацията \"Tangomachine\" се развива в 11 акта: от метафизичния флирт до сливането в едно тяло с четири крака - танго машина, и експлозивния финал. Думата \"конспирация\" произлиза от латинското \"conspirare\", означаващо буквално \"дишам заедно\" или \"действам и мисля в хармония\". В съвременния свят понятието \"конспирация\" е обременено с негативна конотация. Ние убедено приемаме оригиналното антично значение, безкомпромисно посветени в конспирацията \"Tangomachine\", поясняват създателите на спектакъла.", "date": "2020.01.09", "title": "Танцовият спектакъл \"Tangomachine\" с премиера в ТР \"Сфумато\""}
{"url": "https://duma.bg/vitosha-b-redi-selektsiya-za-spasyavane-n206580", "text": "Витоша Б започна да реди селекция, за да се спаси от изпадане. Преди старта на пролетния дял \"тигрите\" са твърдо на дъното с 5 т. от 20 мача, а 13-ият Ботев Вр е с 14 т. Според регламента от този сезон последният директно изпада и няма да играе баражи за оставане. С тима подготовка започнаха близнаците Йордан и Веселин Миневи (39 г.), Апостол Попов (37), Богомил Дяков (35) и вратарят Николай Кръстев, който е без отбор от миналата пролет. С отбора продължава да тренира и приключилият с футбола Атанас Курдов, а част от тима пролетта ще е и 39-годишният Емил Гъргоров-Бадема. Отборът на Асен Букарев ще проведе два подготвителни лагера, като първият е в София, а другият в Анталия. \"Винаги е възможно да се спасим. Щом на теория е възможно, значи и на практика е така. Ще дадем всичко от себе си. Разговаряме с още 1-2 футболисти, но нищо още не е сигурно. Групата ни е достатъчно голяма. Ще разчитаме и на няколко талантливи момчета от школата\", заяви Букарев.", "date": "2020.01.09", "title": "Витоша Б реди селекция за спасяване"}
{"url": "https://duma.bg/g-n-ministre-badi-voynik!-n206596", "text": "През 2020 г. предстоят сериозни политически решения, които следва да осигурят по-нататъшното развитие на въоръжените ни сили. Това ще се случи в доклада по Стратегическия преглед на отбраната, който трябва да бъде внесен в Министерския съвет с подписа на министър Красимир Каракачанов. В този смисъл бъдещето на Българската армия зависи до голяма степен от стратегическото мислене на министъра на отбраната. Негова ще бъде отговорността пред българите и съюзниците ни. Според замисъла Стратегическият преглед на отбраната цели придобиване на адекватни отбранителни способности и повишаване на ефективността и синхрона на всички елементи на системата за национална сигурност. Вече почти цяла година по него работят всички структури на въоръжените сили. Амбицията е проектите на Програма за развитието на отбранителните способности на въоръжените сили до 2032 г. и на План за развитието на въоръжените сили до 2026 г. да бъдат готови съответно до 30 април и 30 юни 2020 г. Т.е. на министър Каракачанов и неговият екип се пада да обосноват и да предложат на родните депутати да гласуват развитието на армията ни през следващите 12 години.  Има поне две условия, които, ако не се случат, замисълът за провеждане на Стратегическия преглед и приемането на последващите документи, няма да е с очаквания резултат. А може би и три. Неслучайно толкова упорито се говори, че до пролетта, или поне до средата на годината, трябва да има договори по проектите за бойните машини и патрулните кораби. Третото опира до изтребителите. 2020 г. ще трябва да покаже накъде върви платената вече сделка. И имаме ли готовност и потенциал да изпратим пилоти за обучение в САЩ. Този въпрос съвсем не е за подценяване. Неговото разрешаване е свързано с много индивидуална мотивация на пилотите и инженерите. При положение, че има гаранция за реализацията на трите проекта, тогава плановете за бъдещето на армията придобиват необходимата конкретност. Няма как министър Кракачанов да черпи опит от предишни прегледи на отбраната. Този просто не е същият и това е голямото изпитание. През 1999 г. основанието бе подготовката ни за влизане в НАТО и постепенно свиване на личния състав  до 45 хил. души. През 2009 г. прегледът се наложи от рязкото, близо 40-процентно, намаляване на бюджета на Министерството на отбраната. Тези два прегледа целяха и съкращения в армията. Този не е такъв. С него Красимир Каракачанов трябва да гони две основни цели, които са обвързани една с друга.  Първата, преодоляване на дефицита от военнослужещи. Вече стана ясно, че Националната кампания \"Бъди войник\" ще продължава и занапред, макар че само тя няма да реши на 100 процента проблема. Втората, колкото и да е недостатъчен съставът, трябва да се търси неговата оптимизация. Това го налагат точно модернизацията и превъоръжаването. Най-качественият личен състав, смятат експерти, трябва да се съсредоточи там, където ще влезе новата техника, за да бъдат използвани пълноценно нейните бойни способности. Точно затова тази година е най-важната от мандата на Красимир Каракачанов като министър на отбраната. Той трябва да начертае 12-годишното бъдеще на армията на качествено нова основа, която могат да дадат тези три основни и другите, разбира се, проекти за модернизация. Да се оттърси от очевидно несрещащите подкрепа идеи за връщане на наборната военна служба или за нейната разновидност, наречена доброволна. И да гради силна и боеспособна професионална армия. Бих добавил - интелигентна и мотивирана. В противен случай ще затънем отново в дълги, и в повечето случаи непродуктивни, обществени дебати и експерименти, което ще ни върне доста назад в идеята за надеждна защита на териториалната цялост на страната. Както, впрочем се случва през последните десетилетия.", "date": "2020.01.09", "title": " Г-н министре, \"бъди войник\"!"}
{"url": "https://duma.bg/napraviha-protein-ot-vazduha-n206584", "text": "Финландски експерти твърдят, че произведоха протеин \"от въздуха\". Специалистите смятат, че тази храна може да съперничи на соята, съобщи Би Би Си. Протеинът се създава от почвена бактерия, захранвана с водород, получен от електролиза на вода. Ако електричеството идва от слънчев или вятърен генератор, храната може да се отглежда при нулеви емисии парникови газове, убедени са изследователите. В основата на проекта за създаване на протеин \"от въздуха\" е Паси Виника, преподавател в университета на Лапенранта. Той е изпълнителен директор на компания, създала пилотно предприятие за производство на протеин въз основа на технология, разработвана за космическата индустрия през 60-те години на миналия век. Пилотното предприятие \"Слънчеви храни\" в покрайнините на Хелзинки вече е привлякло 5,5 милиона евро инвестиции и според учените, в зависимост от цената на електроенергията, разходите по производството на хранителен протеин \"от въздуха\" ще се доближат до тези за производството на соя до 2025 г. Протеините, получавани при ферментация, ще бъдат около 10 пъти по-евтини от животинските протеини до 2035 г., прогнозира мозъчният тръст \"Ретинк екс\". Произвежданото в предприятието брашно \"Солеин\" няма вкус и може да бъде неутрална добавка към всички видове храни. Според създателите му то може да се използва и за среда за отглеждане на култивирано месо и риба, както и за изхранване на добитък вместо соя, отглеждана върху терени в амазонските гори. Интересът на инвеститорите към нови храни нараства, разкри проф. Леон Тери от университета на Кранфийлд.", "date": "2020.01.09", "title": "Направиха протеин от въздуха"}
{"url": "https://duma.bg/makron-postavi-usloviya-za-pregovori-sas-skopie-i-tirana-n206602", "text": "Разширяването на ЕС и промяната в методологията на процеса на присъединяване, което е предпоставка Франция да се съгласи да започне преговори с Македония и Албания, бяха сред акцентите на срещата на френския президент Еманюел Макрон с хърватския премиер Андрей Пленкович в Париж. Макрон заяви, че иска срещата на върха в Загреб да има успех и че промяната на методологията на процеса на преговори е предпоставка за започване на преговори със страните кандидатки за членство в ЕС. „Споделям вашите усилия да постигнете единство на срещата на върха в Загреб през май и да я направите успешна за Европа. Франция предложи нова методология, така че процесът на разширяване да бъде не само бюрократичен процес, а реален политически път, който може да бъде както ускорен, така и обратим, съдържащ условия, но и конкретни ползи за страните кандидатки, каза Макрон.", "date": "2020.01.09", "title": "Макрон постави условия за преговори със Скопие и Тирана"}
{"url": "https://duma.bg/tsska-sf-mina-reviziyata-na-uefa-n206582", "text": "ЦСКА-Сф мина успешно ревизията на УЕФА. Хора от евроцентралата проверяваха документацията на \"червените\", но не откриха никакви нередности. Детайлното разследване е свързано с клубното лицензиране и финансовия феърплей. УЕФА проверява още 10 клуба, след които грандовете Манчестър Сити, Милан, Интер, ПСЖ, Олимпик Марсилия, Макаби Тел Авив, Рома, Рубин Казан, Галатасарай и Фенербахче. Това стана ясно от последния бюлетин на европейската централа. Разследващата камара за финансов контрол (CFCB) информира, че 11-те клуба, подлежащи на одити, са за предните два сезона. В доклада се споменава и за глобата на Левски от 100 000 евро, която вече бе платена още миналата зима. \"Разследващата камара изисква пълна прозрачност, както и верни и точни становища от клубовете. В резултат на одитите за съответствие, CFCB е поискала от пет клуба да коригират безпрепятствената информация, която те са представили преди това\", пише в бюлетина.", "date": "2020.01.09", "title": "ЦСКА-Сф мина ревизията на УЕФА "}
{"url": "https://duma.bg/balgariya-na-dve-pobedi-ot-tokio-n206583", "text": "България е само на две победи от класиране за Олимпиадата в Токио през лятото. \"Лъвовете\" на Силвано Пранди сътвориха най-голямата изненада в квалификационния турнир в Берлин, след като изхвърлиха настоящия европейски шампион Сърбия. Отделно на старта те сломиха и суперфаворита Франция, с който отиват на 1/2-финал, като победител в група В със 7 т. от 3 успеха. Българите излизат за битка за финала днес, а съперникът им (Германия или Словения) стана ясен късно снощи. Според регламента виза за Игрите в японската столица взима само победителят от квалификацията в легендарната \"Макс Шмелинг Хале\". Срещу Сърбия пред 1000 зрители срещата завърши 3:2 гейма (21, -24, 21, -20, 13). Нашите взеха първия и третия гейм, а във втория бяха на 2 т. от спечелването му. Това обаче беше напълно достатъчно \"плавите\" да бъдат изхвърлени от борбата. Изключителна роля отново изигра силният сервис на \"лъвовете\", които в Берлин са преобразени в сравнение с предишните няколко турнира. В четвъртия гейм селекционерът ни Силвано Пранди пусна резервния отбор, за да пази титулярите за 1/2-финала. Очаквано западните ни съседи бяха по-силни и го спечелиха с разлика. В тайбрека сърбите имаха леко надмощие, до 11:9 т., след което Розалин Пенчев и брат му Николай вкараха по 3 т., за да затворят мача. Срещата продължи почти 2,30 часа. Топреализатор стана Цветан Соколов с 20 т., забити в първите три гейма. Тодор Скримов добави 14, а капитанът Виктор Йосифов 9. За сърбите Неманя Петрич вкара 17 т. ", "date": "2020.01.09", "title": "България на две победи от Токио"}
{"url": "https://duma.bg/dimitri-stefanov-pokazva-zemya-na-kraya-na-sveta-n206593", "text": "Изложбата \"Вик\" е личен, суров проект, разказ за емоционалното пътуване на автора в Исландия, една \"земя на края на света\". Там, където човек се слива с природата. Там, където душата намира пристанище и оставаш безмълвен пред величието на необятното. Заглавието \"Вик\" Дими Стефанов заимства от думата vik на старонорвежки или wiko от старогермански, което в превод означава малък залив или вход към пристанище. Пристанището като символ на спасение в една сурова земя.  \"Чаша исландско кафе е нещото, с което се събуждах всяка сутрин. Слънцето понякога огряваше стаята ми, но в повечето случаи не го правеше, заради тежките климатични условия. Беше някак безцветно. Черни облаци, разлети по небето, а вятърът се блъска в скалите толкова силно, сякаш водят битка. Дъждът се лееше с дни, а земята, покрита с тежък мъх, жадно пиеше от него. Едри капки падаха като късове скали и се разбиваха в земята на фин прах... вода. Черна вода и небето, оглеждащо се в нея. В тази пустиня, шумна, но глуха, в този скован от студ кът в нищото, от време на време незабележима топла светлина мъждукаше в далечината. Жадувана топлина и аромат на препечен хляб с масло. Забравени от времето малки къщи. Всяко кътче там разказваше история за живота, разказ за любов и тъга, за мрак и светлина, за слънце и дъжд, за пътуване и дом, за природата и човека. В тази изложба оставям кадрите да разкажат това, което почувствах в необятните земи на Исландия. За мен \"Вик\" е рязък и смел завой от черно-бялата документална стилистика, в която работя. Цялата серия заснех в цвят без нито един черно-бял кадър. Снимам с душа. Винаги съм бил близо до хората, чиято история разказвам. В тази серия измествам фокуса към връзката между човека и природата. Земята диша заедно с теб, чувстваш, че сте едно цяло. Черна земя, тъмнозелени поля, безброй водопади, облаци, мъгли и сковаващи ледове - една различна вселена. Просто отстъпваш крачка назад и викът ти секва\", разказва Дими Стефанов . Изложбата се открива днес, 9 януари, от 19 ч. в столичната галерия \"Синтезис\", а на 16 януари от 19 ч. започва срещата с автора, научи ДУМА от Надежда Павлова. Димитри Стефанов е роден в Плевен през 1987 г. Живее в Испания в продължение на 13 години. През 2009 г. завършва магистратура по документална фотография във фотографското училище EFTI в Мадрид, където получава наградата за фотограф на годината и прави самостоятелна изложба \"Not About Football\". Печели стипендия за семинара Gervasio Sanchez Albarracin, а работата му е публикувана в някои от водещите български и международни списания. През 2010 г. участва в Международните фотографски срещи в Пловдив, печели  отличието \"Млад фотограф на годината\" от \"БГ пресфото\". През 2011 г. е финалист в POYi Emerging Vision Incentive. Същата година е избран за майсторския клас Photo Joop Swart, организиран от World Press Photo. През 2013 г. е финалист за Pikto Award. През последните години работи по различни късометражни филми и видеоклипове, между които и клипът на българската певица Виктория, за \"Евровизия 2020\" в Ротердам.", "date": "2020.01.09", "title": "Димитри Стефанов показва   \"земя на края на света\""}
