{"url": "https://duma.bg/skatov-pokori-i-kanchendzonga-n191852", "text": "Атанас Скатов е изкачил Канчендзьонга (8586 м) - третия по височина връх на планетата, обявиха от екипа му във фейсбук. В състава на многонационалната експедиция \"Мултикулти\" е бил и Стефан Стефанов, който също е покорил върха, съобщи италианският журналист Алесандро Филипини, съпруг на волейболната легенда Цветана Божурина и заместник главен редактор на най-авторитетния италиански спортен вестник \"Гадзета дела Спорт\". \"На върха съм.\" Това съобщение изпратил Скатов от СПОТ устройството си в 04.43 ч. българско време вчера. Той е постигнал целта след 15-часов преход. Кангчендзьонга е свещен за жителите на Сиким и съществува неофициално правило изкачващите го алпинисти да не стъпват на самия върхов купол, припомниха от екипа и посочиха, че и фирмата организатор Peak Promotion е потвърдила, че според телефонно обаждане от базовия лагер всичките 23-ма алпинисти в експедицията (21 чужденци и двама непалци) плюс шерпите са стигнали върха. В групата има и 2 жени, а след достигането на върха всички започват слизане към долните лагери, като целта е достигането възможно най-ниско в зоната под 7000 м. След кратка почивка и възстановяване в средата на юни Скатов ще се насочи към опитите си за изкачване на върховете Гашербрум I (8080 м) и Гашербрум II (8035 м) на границата между Пакистан и Китай в масива Каракорум. Българинът вече е покорил 7 от 14-те осемхилядника, като 2 пъти е бил на Еверест (8848 м). На 13 май 2018 г. той стъпи на Чо Ойю (8188 м) и отбеляза първо самостоятелно изкачване без използване на допълнителен кислород. Стремежът му е да стане първият веган, изкачил всички 14 осемхилядника. До момента Скатов е бил на Еверест (2014, 2017), Манаслу (2015), Анапурна, Макалу (2016), Лхотце (2017) и Чо Ойю (2018), а вече и kd Канчендзьонга. През 2017 г. Атанас Скатов стана и първият българин, изкачил седемте континентални първенеца. Стефан Стефанов пък признава, че не е алпинист и няма амбиции да се представя като такъв, а изкачва върховете с помощта на шерпи и допълнителен кислород, отбеляза БНР. Миналата година той е изкачил Еверест.", "date": "2019.05.16", "title": "Скатов покори   и Канчендзьонга"}
{"url": "https://duma.bg/berbatov-iznese-v-nsa-lektsiya-po-moya-nachin-na-uspeha-n191849", "text": "Димитър Бербатов изнесе публична лекция в НСА на тема \"По моя начин на успеха\". В нея той засегна пътя, по който е успял да постигне нещата в живота. Поставял си е цели, които да следва и в крайна сметка да стигне до успеха. Бербатов, който все още не е прекратил официално кариерата си, призна, че още не е решил какво ще прави, когато спре с футбола. \"Исках да успея на високо ниво. Съответно като си успял, трябва да знаеш как да понесеш този успех. Успехът е стойностен, трябва да го понесеш, тъй като има много примери на успели хора, които не успяват да понесат успеха\", заяви философски Бербатов. Една от първите теми, към която той се върна в Аула Максима на НСА, беше мачът от 13 май 2000 г., когато ЦСКА загуби дербито с Левски (0:1), а пропуските му се оказаха решаващи. За изявите си в този решителен за шампионската титла мач той получи много обвинения и критики, а победата на \"сините\" падна след кървавия гол на Георги Иванов-Гонзо. \"Пуф - и си долу. Мислиш си, че никога не можеш да пропаднеш повече. Обаче взимаш топката и си казваш: Аз ще ви покажа, бе. Това бе много тежък момент за мен. Но и такъв, в който осъзнах, че реализацията ми трябва да е извън България, да търся развитие. Вярвайте в себе си. Намерете това, което искате да правите. Аз го намерих - футбола. И с малко късмет ще станете добри в това, което искате да е ваша професия. Доста неща уж нямаше как да се случат във футбола, но станаха. Видяхте Ливърпул какво направи в реванша с Барселона (4:0). Тотнъм срещу Аякс (3:2) - също. След двата гола пасив по едно време спрях да гледам мача, но се стигна до обрат. Англия е фаворит в нашата група за Евро 2020, но тайничко се надявам, а и не само аз, да измъкнем нещо от тези мачове. Както и от останалите, разбира се. Надявам се да се класираме\", заяви още Бербатов.", "date": "2019.05.16", "title": "Бербатов изнесе в НСА лекция   \"По моя начин на успеха\""}
{"url": "https://duma.bg/prah-v-ochite-n191908", "text": "Зададат ли се избори, управляващите започват игра на сляпа баба. Само дето не е игра. А хвърляне на прах в очите на избирателите, надлъгване - ум да ти зайде. Все по-очебийни и зловещи стават двойните стандарти за контрол и възмездие. Сипят се оставки на килограм. Кънтят заплахи за проверки. Избуяват промени в закони. Вихри се популизъм. Най-важното е да се подлъже избирателят... Публична тайна е, че управляващите гребат яко от меда и пълнят сметки с благинките й. Но чак сега премиерът се сети да изрита от топлите им местенца някои от преялите. Така де - важно е да спечелят вота. А после ще ги натаманят някъде пак да пълнят гушки.   и поиска ревизия на офшорни сметки. От ВМРО разтъркаха очи и решиха да търсят възмездие от партиите заради обиди и клевети. В Народното събрание се въртолят незаконни предизборни агитации. Безобразията на ГЕРБ отдавна миришат, но вонята вече не се трае. Колкото и да лъскат имидж, зад фалшивия варак прозира наглото им лъжовно лице.  Явно от ГЕРБ са наясно, че фиаското им приключва. А евровотът ще бележи началото на края на шайката.", "date": "2019.05.16", "title": "Прах в очите"}
{"url": "https://duma.bg/sokolov-s-treta-titla-na-italiya-n191851", "text": "Цветан Соколов заслужи трета титла в Италия. Тимът на българина Кучине Лубе Чивитанова направи истинско чудо и измъкна отличието в залата на Сър Сейфти Конад Перуджа. Пред 4000 зрители в \"Пала Бартон\" гостите стигнаха до пълен обрат с 3:2 гейма (-22, -21, 12, 21, 10) и затвориха финалния плейоф с 3:2 победи. Така Лубе грабна Скудето за пети път в историята. През 2017 г. Соколов отново беше част от шампионския отбор, а другата му титла е с Тренто от 2011 г. Миналата година Соколов и компания останаха със среброто след 2:3 мача пак срещу Перуджа. Това е трето сребро за \"червените дяволи\" от шампионата след 2014 и 2016 г. В решаващата среща Соколов изигра нов страхотен мач и стана най-резултатен с 19 т. (2 блока и 71% ефективност в атака). По 16 т. за успеха добавиха кубинците Робертланди Симон и Османи Хуанторена, който беше избран и за най-полезен играч (MVP) на мача. За Перуджа друг кубинец - Вилфредо Леон, заби 20 т., а сръбският ас Александър Атанасийевич отбеляза 14. В събота Соколов и Лубе излизат в Берлин срещу руския Зенит Казан на финала в Шампионската лига. Това ще е последен мач за дупничанина за италианците, който от новия сезон ще играе именно в Зенит.", "date": "2019.05.16", "title": "Соколов с трета титла на Италия"}
{"url": "https://duma.bg/tsatsarov-tarsi-nedeklarirani-smetki-i-imoti-na-polititsi-n191907", "text": "С писмо до председателя на ДАНС Димитър Георгиев главният прокурор Сотир Цацаров изиска цялата налична в агенцията информация за недекларираните банкови сметки, участие в офшорни компании, имоти в чужбина и инвестиции от лица, заемащи висши публични длъжности. Същите данни се искат и за имущества, притежавани от лицата както лично, така и чрез свързани или подставени лица, съобщиха от прокуратурата. Цацаров настоява данните да бъдат представени без забавяне и с максимална конкретика.  Димитър Георгиев потвърди вчера, че е получил подобно искане. Ще извършим всичко, което е необходимо, и то в координация с всички държавни институции, увери той. Информацията ще бъде предадена, когато бъде събрана. Председателят на ДАНС подчерта, че ще се положат всички усилия това да стане в максимално кратки срокове. На въпрос дали не трябва да се изчака да минат изборите за Европейския парламент, за да не повлияят резултатите от проверката на тях, той отговори: \"Дали изборите са преди или след, това няма никакво значение. Сега сме получили това искане и ще го работим в кратки срокове, за да можем да приключим обективно по всичко.\" ДУМА припомня, че преди дни президентът Румен Радев настоя за разнищването на офшорните сметки на политици, както и на управляваните от тях фирми чрез подставени лица. Според него в България се вихри безнаказаност и беззаконие. Радев призова да има разкрития, присъди и конфискация от политици, нарушили закона. Президентът отправи тежка критика към Бойко Борисов. Истинският проблем на премиера е, че безконтролността на управлението генерира корупция в големи размери и това не може да се лекува с медийно осветяване на прегрешилите и оставки, заяви държавният глава. Позицията му бе провокирана от последните скандали във властта, включително от \"Апартаментгейт\" и далаверите с къщи за гости. Междувременно Прокурорската колегия на ВСС отстрани вчера една от заместничките на Цацаров. Предложението дойде от главния прокурор. Пенка Богданова заслужавала благодарност за работата си, но според Цацаров й липсвала комуникативност и умение за работа в екип. Тя ще бъде назначена за прокурор във ВКП, където има свободен щат. Сотир Цацаров има общо петима заместници, сега остават четирима, тъй като на мястото на Богданова няма да бъде назначаван нов. Един от тях - шефът на Националната следствена служба Борислав Сарафов, е в отпуск, след като прокуратурата нареди на антикорупционната комисия проверка по сигнал от медии за имотното състояние на неговия син.", "date": "2019.05.16", "title": "Цацаров търси недекларирани сметки и имоти на политици"}
{"url": "https://duma.bg/elena-yoncheva-shte-slozhim-kray-na-genotsida-varhu-vazrastnite-n191906", "text": "Трябва да сложим край на геноцида върху възрастните хора, заяви водачът на евролистата на БСП Елена Йончева в Берковица. Тя настоя, че пенсиите в България трябва да са съпоставими с европейските, като отчитат българските стандарти и покупателната способност. \"1,5 млн. българи живеят на и под прага на бедността. Сред тях са именно пенсионерите и младите хора\", подчерта Йончева и призова за висока избирателна активност на 26 май. \"Трябва да спрем този модел на управление. Независимо кой ще дойде, след като свалим ГЕРБ, да покажем виновните и да има възмездие\", категорична бе тя. Човекът трябва да е в центъра на европейските политики, заяви отново в Берковица кандидатът за евродепутат проф. Мариела Модева. Тя подчерта, че бюрокрацията, усложняването на връзката с институциите и тежките процедури за кандидатстване по европроекти отдалечават хората от ЕС. Проблемът на България е изключителното усещане за задушлива несправедливост, заяви в Хасково кандидатът за евродепутат Иво Христов. Той бе категоричен, че ако не постигнем промяна сега, ако не създадем условия за предсрочен парламентарен вот, наесен няма да има реални кметски избори, тъй като на повечето места те ще бъдат купени.  Наш дълг и отговорност е да създадем ценности в децата ни, защото те са бъдещето на България и трябва да познават, да обичат и да се гордеят с историята, традициите и обичаите ни, заяви кандидатът за ЕП Крум Дончев на среща с жители на радомирските села Извор, Кленовик и Дебели лаг. Той похвали инициативата на пернишките социалисти за събиране и закупуване на книги за читалищата в областта.  ", "date": "2019.05.16", "title": "Елена Йончева:  Ще сложим край на геноцида върху възрастните"}
{"url": "https://duma.bg/dps-se-otreche-ot-porozhanov-n191905", "text": "ДПС се отрече от Румен Порожанов. Неговото кариерно развитие започна при правителството на НДСВ, когато вече бившият земеделски министър оглави борда на \"Булгартабак холдинг\", а по-късно стана шеф на ДФ \"Земеделие\" от квотата на движението. Вчера зам.-председателят на партията Халил Летифов заяви с половин уста, че партията на Доган никога не е предлагала Порожанов за какъвто и да било пост. Депутатът от движението обаче призна, че ДПС не е против оставката на министъра, а е против \"това правителство и това мнозинство на националисти и популисти\". По време на гласуването на оставката на Порожанов и избора на Десислава Танева за негов заместник на поста петима депутати от ДПС гласуваха \"против\". Ако предложенията за рокадите в кабинета бяха подложени поотделно, щяхме да бъдем \"за\" освобождаването на Порожанов и \"против\" назначаването на Танева, обясни Летифов. Освобождаването на Порожанов и изборът на Танева стана със 121 гласа \"за\" без дебати. Вече бившият министър и премиерът Бойко Борисов не присъстваха в пленарната зала. Припомняме, че Порожанов беше освободен от министерския пост във вторник, но не заради разкритията за злоупотреби с евросредства за къщите за гости или проблемите с декларацията му пред КПКОНПИ. Борисов обяви, че Порожанов се разделя с поста си заради неизпълненото разпореждане да уволни зам. изпълнителния директор на ДФ \"Земеделие\" Иванка Багдатова-Мизова. По-късно от БСП обявиха, че в ГЕРБ има двойни стандарти при смените на министри, а Порожанов е свързан с медийния магнат и депутат от ДПС Делян Пеевски. След поредната промяна в правителството лидерът на НФСБ Валери Симеонов отказа да отговори дали Порожанов е бил предложен от Пеевски. Той призна, че в регионалните дирекции на МЗХГ има много хора на ДПС, които продължавали да \"деребействат и да кадруват\". Симеонов бил доволен от смяната, но тя била закъсняла, и припомни, че преди време е искал оставката на министъра заради лобизъм около схемите \"Училищен плод\" и \"Училищно мляко\". Танева обясни на журналистите, че ще има промени и в политическия кабинет на министерството, но това било въпрос на преговори. Тя обеща първата й работа да е да уволни Мазова.   Предизборно ВМРО предложи затвор за политици, които клеветят опонентите си. Войводите внесоха промени в НК, които предвиждат затвор до 4 години и глоба от 10 до 15 хил. лв. за обида. ВМРО предлага тези наказания да важат за депутати, министри, вицепремиери, евродепутати, еврокомисари, както и за председатели и зам.-председатели на партии.  Депутатите гласуваха да почиват на 22 и 23 май. В тези дни ще се провеждат само заседания на парламентарните комисии. ", "date": "2019.05.16", "title": " ДПС се отрече от Порожанов"}
{"url": "https://duma.bg/ban-prenasya-v-italiya-chestvaniyata-na-sv-kiril-n191900", "text": "Научен форум, посветен на 1150-годишнината от кончината на Константин Кирил Философ и 150-годишнината от основаването на БАН, ще се проведе в Рим от днес до 18 май. Международната конференция е с наслов \"Кирилометодиевистиката - минало, настояще... бъдеще?\".  Организатори на събитието са Трети римски университет и Кирило-Методиевският научен център при БАН (КМНЦ) в сътрудничество с Българския културен институт в Рим, Папския институт за източни изследвания, Библиотека Амброзиана и Италианската асоциация на славистите. В конференцията ще се включат над 30 изтъкнати палеослависти от България, Италия, Полша и Чехия. От българска страна освен представители на КМНЦ ще участват учени и преподаватели от Софийския университет и Института за исторически изследвания при БАН. В края на конференцията в Българския културен институт ще бъде открита подготвената от КМНЦ изложба \"В началото бе буквата\".", "date": "2019.05.16", "title": "БАН пренася в Италия честванията на св. Кирил"}
{"url": "https://duma.bg/proveryavat-tets-bobov-dol-za-izgaryane-na-otpadatsi-ot-italiya-n191901", "text": "ДАНС проверява ТЕЦ \"Бобов дол\" за изгаряне на RDF отпадъци от Италия. Както ДУМА писа, 20 т балирани боклуци са стоварени на коловоз на гара Големо село. Преди дни изп. директор на топлоцентралата Емил Христов обясни, че в балите има пластмаса и текстил, при чието изгаряне няма да се изхвърлят вредни вещества в атмосферата. Той уточни, че дружеството вече разполага с разрешения за изгаряне на модифицираното гориво, което се произвежда от неопасни отпадъци от всички екоинституции. Според Христов гражданите нямат основание да се притесняват за околната среда или за своето здраве, тъй като изгарянето на въглища е много по-опасно. 150 жители на Бобов дол и околните села са направили подписка срещу намеренията на ТЕЦ-a и са в протестна готовност. Жалбата е внесена в Община Бобов дол. Общинският съветник от БСП Елеонора Христова настоява за реакция от отговорните институции, включително от МОСВ, а депутатът от БСП Иван Ибришимов заедно с парламентарната група ще отнесат въпроса в пленарната зала.", "date": "2019.05.16", "title": "Проверяват ТЕЦ \"Бобов дол\" за изгаряне на отпадъци от Италия"}
{"url": "https://duma.bg/37-e-inflatsiyata-prez-april-n191892", "text": "Годишното ниво на инфлация в България се покачва през април до 3,7% - най-високото равнище от октомври 2018 г., показват данни на НСИ. Това е пети пореден месец, през който цените се увеличават. В последния месец на миналата година поскъпването на годишна база беше 2,7%, през януари - 3%, през февруари -  3,2%, а през март - 3,6%.  Месечната инфлация е 0,6%, а от началото на годината (април 2019 г. спрямо декември 2018 г.) е 1,3%. Годишната инфлация за април 2019 г. спрямо април 2018 г. е 3,1%, а средногодишната инфлация за периода май 2018 - април 2019 г. спрямо година по-рано е 3%. От хранителните продукти през миналия месец най-голямо увеличение има на цената на зелето - с 11,3%, пипера - с 9,3%, зрелия лук - с 8,7%, кореноплодните зеленчуци (моркови и червено цвекло) - със 7,2%, доматите - с 6,3%, ябълките - с 5,5%,  картофите - с 5,3%, цитрусовите и южните плодове - с 2,6%. Цената на каймата е по-висока с 2,3%, маслините, свинското месо и захарта поскъпват с 2,1%, кашкавалът - с 1,9%, оризът - с 1,8%, сиренето, маргаринът и газираните напитки - с 1,1%,  кафето - с 1%, киселите млека и  изварата - с 0,8%, брашното - с 0,7%, малотрайните и трайните колбаси - съответно с 0,5 и 0,6%, олиото - с 0,7%. Оцетът поскъпва с 0,5%, солта - с 0,4%, а зрелият боб - с 0,1%. През април с по-ниски цени са били краставици - с 20,5%, листни зеленчуци - с 5,1%, сладолед - с 1,8%, яйца - с 1,6%, месо от едър рогат добитък - с 1,4%, пресни зеленчукови подправки - с 1,3%, типов и ръжен хляб - с 1,1%, млечни масла - с 0,9%, какао - с 0,7%, прясна и охладена риба - с 0,6%, бира - с 0,4%, леща - с 0,2%, хляб \"Добруджа\" и нискомаслено прясно мляко - с 0,1%. В групите на нехранителните стоки и услугите е регистрирано увеличение на цените при пътнически въздушен транспорт - с 21,8%, обувки - с 8,5% облекло - с 6,2%, автомобилен бензин А95H - с 3,6%, продукти за лична хигиена - с 1,7%, автомобилен бензин А98Н - с 1,6%, газообразни и течни горива за битови нужди - съответно с 1,6 и 0,5%, прахове за пране - с 1,2%, дизелово гориво и метан за ЛТС - с 0,2%.", "date": "2019.05.16", "title": "3,7% е инфлацията през април"}
{"url": "https://duma.bg/rakovo-bolni-vlizat-v-lista-na-chakashtite-n191902", "text": "От началото на годината за пръв път комплексните онкологични центрове (КОЦ) са с лимити, съобщи за ДУМА д-р Стойчо Кацаров, председател на Центъра за защита на правата в здравеопазването (ЦЗПЗ). Той е категоричен, че това оказва негативно влияние върху пациентите, тъй като вливанията или лъчелечението се провеждат по строги медицински показания на определен период от време и са съобразени с деленето на туморните клетки. Ако този интервал не се спази, остават само страничните действия, а не лечебният ефект от химиотерапията или друг вид противораково лечение, обясни д-р Кацаров.  В началото на седмицата в ЦЗПЗ е получено писмо от КОЦ в Шумен, с което са сезирани председателите на БЛС д-р Иван Маджаров и на комисията по здравеопазване към НС д-р Даниела Дариткова, НЗОК и министърът на здравеопазването, както и ЦЗПЗ. От него става ясно, че пациенти, преминали по клинични пътеки, в края на всеки месец се задържат в лечебното заведение и се изписват в началото на следващия. Това се прави поради изчерпване на финансов лимит и води до натрупване на закъснение, забавяне и невъзможност за приемане на онкоболни, нуждаещи се от лечение, както и до натрупване в листа на чакащи, обясни д-р Кацаров. Той уточни, че ако не бъдат предвидени необходимите средства за финансиране на реално извършената дейност, ще се оформи прогресивна листа на чакащи за лъчелечение и към 20 май ще се изчерпи общият лимит за месеца, а всички налични болни ще се отчетат за юни. Така за дните до края на май няма да бъдат приемани нови пациенти. За юни месечният лимит ще се изпълни към петнадесето число, за следващия месец с - 5 дни по-рано. Така ще се разстрои дейността в болницата, ще се формира листа на чакащи за около 1 месец, въпреки че лечебното заведение има капацитет да приеме всички без отлагане. Това е недопустимо за лечение на онкологични заболявания по радикална програма, каквито са 65-70% от пациентите, и ще доведе до силно влошаване на лечебните резултати и на прогнозата за изхода от тежкото заболяване, категоричен е д-р Кацаров.", "date": "2019.05.16", "title": "Раково болни влизат в листа на чакащите"}
{"url": "https://duma.bg/ombudsmanat-iska-strategiyata-za-deteto-da-bade-otteglena-n191899", "text": "Проектът на Национална стратегия за детето 2019-2030 г. да бъде изцяло оттеглен от правителството, обсъждането му - прекратено, и да се изработи нова стратегия, настоява омбудсманът Мая Манолова. Според нея трябва да бъде организирана широка и задълбочена експертна и обществена дискусия за новия документ. Бедността и недостигът на средства за обезпечаване на живота на семейството не може да бъде единствен и водещ мотив за отделяне на дете от неговите родители, заяви Манолова. \"Вероятно проектът на стратегията, разработен от работна група при Националния съвет за закрила на детето, не беше добре представен, за да се разсеят някои съмнения\", коментира по-рано социалният министър Бисер Петков. По думите му работата по нова стратегия ще бъде подновена най-рано през юни.", "date": "2019.05.16", "title": "Омбудсманът иска Стратегията за детето да бъде оттеглена"}
{"url": "https://duma.bg/47-mln-lv-shte-poluchi-mvr-za-izborite-n191903", "text": "4,7 млн. лв. са дадени на МВР за мерки по провеждане на евроизборите, заяви министърът на вътрешните работи Младен Маринов на изслушване в парламентарната комисия по вътрешна сигурност и обществен ред. По думите му подготовката за осигуряване на спокойствието на изборния процес е започнала още през април. \"Изготвен е план по подготовката и провеждането с отговорните структури. В главната, регионалните и областните дирекции на МВР са сформирани щабове\", заяви той и намекна, че вече се събират данни за опити да се купуват гласове. Работела и денонощна телефонна линия и имейл за подаване на заявки за нарушения на изборния процес. Четири сигнала за нарушения са били подадени до вчера. Едно лице е задържано, а срещу друго е повдигнато обвинение за хвърлени камъни по партиен клуб в Добрич.  Маринов декларира, че вече е създадена организация за охрана в изборния ден и за придвижването на бюлетините.", "date": "2019.05.16", "title": "4,7 млн. лв. ще получи МВР за изборите"}
{"url": "https://duma.bg/vapreki-evroparite-predpriemachestvoto-namalyava-n191893", "text": "\"Бедността продължава да е проблем номер едно за нашето общество. Около 30% от българските граждани живеят в тежки материални лишения. Но когато говорим за Европа, ние не се съгласяваме да бъдем граждани втора категория на ЕС. Това обаче няма как да се случи, докато българинът продължава да бъде най-бедният в Евросъюза. Ние сме убедени, че голямото предизвикателство пред Европа е постигането на единен стандарт в качеството на живот на всички европейци.\" Това заяви вчера на кръгла маса за ролята на държавата и европейските институции в политиката по доходите депутатът от \"БСП за България\" и кандидат за член на ЕП Димитър Данчев. На кръглата маса имаше представители на всички големи работодателски организации - БСК, БТПП, АИКБ и КРИБ, както и на българските производители, туристическия бранш, минната индустрия, учени.  Най-доброто мерило за ефекта от еврофондовете е да се види колко се е подобрил животът на българските домакинства, каза ръководителят на публичните политики и налози в БСП Пламен Милев. Техните доходи през 2010 г. извън работната заплата са били по-високи, отколкото в момента, и то с близо 10%. Независимо че за този период бяха похарчени милиарди за насърчаване на предприемачеството, коментира Милев. Още по-трагично е с доходите от самостоятелна заетост - като дял при тях няма никаква промяна. За този период предприемачите не са се увеличили, напротив, те са много по-малко, заяви Милев.  Левицата предлага единен механизъм, по който да се изчислява минималната работна заплата - като процент от брутната добавена стойност на един отработен час. По данни на НСИ за 2018 Г. брутната добавена стойност на един отработен час в индустрията и в услугите е 16,80 лв. Ако ги сравним с минималната работна заплата, това показва, че работникът получава 3 лв. от тези 16,80 лв. Депутатът от БСП проф. Румен Гечев, който също е кандидат за евродепутат, обясни, че планът \"Юнкер\" прераства в \"Invest Europe\" и в следващите 7 г. ще бъдат мобилизирани над 600 млрд. евро. Участието на наши фирми в реализацията на тези проекти е символична, заяви той. Според него причините са две: не реагираме с добри проекти, но и капацитетът за разработването на такива проекти и тяхната защита не е на нивото на западноевропейските държави. А и механизмът е така направен, че облагодетелства западните фирми, смята той.  Усвояемостта на еврофондовете в Източна Европа е между 25 и 30% и там отиват много по-малко средства от тези, които са декларирани. Затова българите, които отидат в ЕП, трябва заедно с българския бизнес да анализират тези детайли и да искат промяна в механизмите на предоставяне на тези средства, заяви Гечев. Другият проблем е къде отиват тези инвестиции. Според него трябва да поискаме и във всички проекти, които се печелят от водещи западни компании, задължително определен процент да се реализира с поддоставчици от Източна Европа. Ние много говорим за еврофондовете, но тежко и горко на една държава, ако разчита само на тях, коментира Гечев. По неговите думи у нас има достатъчно средства в банките, но проблемът е, че няма проекти. Ние трябва да искаме от нашите представители в ЕП категорично да се противопоставят на правенето на политика за сметка на Източна Европа, смята Гечев. Необходимо е да създадем нова организация, която да обедини усилията на държавата, на нашите представители в ЕП и бизнеса, защото не усвояваме добре еврофондовете, заяви той.", "date": "2019.05.16", "title": "Въпреки европарите предприемачеството намалява"}
{"url": "https://duma.bg/sds-sezira-tsik-za-krazhba-na-imeto-i-simvolite-mu-n191904", "text": "От Съюза на демократичните сили изпратиха отворено писмо до кандидата за евродепутат от \"Демократична България\" Стефан Тафров, в което го обвиняват, че е откраднал и използва неправомерно символите и името на СДС. Партията заплашва, че ще сезира ЦИК, и го призовава да сезира съвестта и чувството си за срам, защото това, което прави, е смешно, безпомощно и жалко. \"В публичното пространство Вие разпространявате предизборни клипове, в които използвате символите на СДС, без да сте кандидат на тази партия. Не вярвате ли в идеите и успеха на \"Демократична България\", та се налага да крадете символите и авторитета на СДС? Не е мъжко, г-н Тафров\", ядосват се седесарите. Те изтъкват, че Тафров е припознавал партия СДС само когато е била на власт. От политически номад еволюирахте в политически джебчия, ядосани са те. В СДС се дразнят, че Радан Кънев, който е кандидат за евродепутат от \"Демократична България\", също говори от името на СДС. В поредица от клипове Тафров си приписа неимоверни заслуги за падането на визовия режим, което вбеси редица участници в процеса. В едно от клипчетата той твърди, че преодолял конкуренцията на Сергей Лавров, когото нарича \"Царя на ООН\", и затова България била избрана за постоянен член на организацията. Тази му заявка също предизвика вълна от гняв и подигравки.", "date": "2019.05.16", "title": "СДС сезира ЦИК за кражба на името и символите му"}
{"url": "https://duma.bg/abonirani-za-porachki-shte-sabirat-tol-taksite-n191895", "text": "\"Инфосистемс интернешънъл\", която е собственост на \"Информикс груп\", зад която преди време е стояла кипърската офшорка \"МГ Октагон инвестмънтс\", е акционер в регистрираното през февруари дружество \"Телетол\", с което АПИ подписаха договор за електронното събиране на тол-таксите. Акционери в \"Телетол\" са компанията \"Нованор\" (70%) и \"Инфосистемс интернешънъл\" ЕАД (30%). Според Капитал \"Инфосистемс\" редовно е печелила поръчките, свързани с електронните услуги в столичния градски транспорт и се е превърнала в монополист.  По-късно вчера зам.-министър Николай Нанков отрече, че пари събрани от пътни такси ще изтичат към офшорка, каквито информации имаше. През 2015 г. офшорните дялове в \"Информикс\" са били продадени на частно лице.  Компанията \"Телетол\" е избрана като втори национален доставчик за събиране на пътни такси. Това става ясно от съобщение на Националното тол управление. Според него между Агенция \"Пътна инфраструктура\" (АПИ) и специално регистрираното през февруари тази година акционерно дружество \"Телетол\" е подписан договор на 14 май. Така \"Телетол\" АД става вторият национален доставчик на услуги за електронно събиране на пътни такси. Досега единственият доставчик на услугата беше \"Интелигентни Трафик Системи\" ЕАД (ИТС). Преди три месеца избухна скандал, защото се оказа, че 7% от приходите от продажба на е-винетки ще отиват за посредници. Тогава стана ясно, че АПИ тихомълком е назначила ИТС за посредник, която е свързана с австрийската \"Капш\"- главен изпълнител на тол системата, срещу 180 млн. лв. Наред с vinetki.bg, през който ИТС приема плащания на пътни такси, действа и bgtoll.bg - сайт, поръчан от АПИ на слабо известната фирма УПХ. При старта на електронната система сайтът bgtoll.bg отказваше, терминали за самотаксуване нямаше почти никъде, бензиностанциите не бяха чули за продажба на винетки на каса, но сайтът vinetki.bg и партньорът А1 работеха и си заработваха своите 7% комисиона.  Според договора с АПИ \"Телетол\" трябва да докаже оперативна съвместимост с Електронната система за събиране на пътни такси, за да започне дейност по предоставянето на услугите, е посочено в съобщението. От пътната агенция и тол управлението не казват каква е комисионата, която ще прибира доставчикът от тол таксите и продадените електронни винетки. Съгласно нормативните документи максималната комисиона е 7%.  Акционери в \"Телетол\" са \"Нованор\" (70%) и \"Инфосистемс интернешънъл\" ЕАД (30%). \"Нованор\" е стартъп компания, която възниква с помощта на фонда \"Илевън\", съобщава \"Медиапул\". Собственици на компанията са Лиляна Деянова, по-известна като поппевицата ЛиЛана, и Мартин Димитров. Двамата са били ангажирани и с разработването на мобилното приложение LIMA на пътната агенция, което дава актуална информация за пътната обстановка в страната. Имат и разработено приложение CIVI, чрез което оказват натиск върху общините да си вършат работата. Реализирали са и пътни проекти в американския щат Мичиган, в който отново чрез мобилно приложение замерват неравностите по пътя. Работят и по други проекти в САЩ. Лиляна Деянова е председател на съвета на директорите на \"Телетол\" АД, а Мартин Димитров представлява дружеството според Търговския регистър. Миноритарният акционер в \"Телетол\" е \"Инфосистемс интернешънъл\" ЕАД. То е собственост на \"Информикс груп\", зад която преди години е стояла кипърската офшорка \"МГ Октагон инвестмънтс\". Тя пък е собственик на няколко фирми в България, които редовно печелят поръчки, част от тях финансирани и с евросредства. Доскоро са били консорциум, свързан с ремонта на пътища в София, в друг за доставка на електронните табла по спирките, както и в трети за събиране на таксите от синята зона на София с SMS. Подозренията на участници в тези търгове са, че зад мистериозната кипърска офшорка стоят хора от управляващата партия ГЕРБ, твърди \"Медиапул\". Междувременно започна първият етап от 6-месечното тестване на тол системата. Председателят на УС на АПИ Георги Терзийски поясни, че в момента върви процес на установяване на тарифите и на обхвата на пътищата, за които превозните средства над 3,5 тона ще плащат тол такси за изминато разстояние. Той посочи, че обхватът на системата от 10 800 км е регламентиран в договора за изпълнение, но в момента се изработва актуализирана карта, която ще отчита класа на пътя, неговото състояние и свързаността, която той осигурява между населените места. По този начин за пътищата в недобро състояние ще има нулева ставка и се надявам до месец да имаме проект за обхват и за участъците без такса, съобщи Терзийски. Той подчерта, че разговорите с превозвачите продължават и предложеният на 1 април тази година размер на тол таксата за автомобили от 3,5 до 12 тона е най-ниският за Европа. За превозните средства с маса над 12 тона размерът на тол таксата е среден за Европа. Това е най-консервативният вариант, предложен от консултантите от Световната банка, но той подлежи на анализ по отношение както на вътрешното диференциране на таксите, така и на обхвата на пътищата, които ще бъдат таксувани със съответните диференцирани ставки.", "date": "2019.05.16", "title": "Абонирани за поръчки ще събират тол таксите"}
{"url": "https://duma.bg/velizar-enchev-nuzhen-e-fond-za-demografski-zastrashenite-strani-v-es-n191896", "text": "- В ЕП ще подкрепя кандидатурата на румънката Лаура Кьовеши за европейски главен прокурор. Ще оказвам решителна съпротива на Истанбулската конвенция и Пакта за миграция. Ще предложа създаването на Фонд за демографски застрашените страни в ЕС. България трябва да е най-големият получател на финансови стимули за младите семейства в районите с най-ниска раждаемост. В рамките на диалога \"ЕС - Република Турция\" ще поставя акцент върху изплащането на задълженията на турската страна към тракийските бежанци. Ще гласувам против членството на Турция в ЕС. При преговорите на съюза с Република Северна Македония и Република Сърбия ще поставя като условие за тяхната евроинтеграция стриктното спазване на правата на българите в Западните покрайнини и Македония. Ще започна кампания за изравняване на доходите за един и същ вид труд в  западноевропейските фирми и в техните клонове в България. Ще подкрепям и отмяната на санкциите на ЕС срещу Руската федерация. В Брюксел ще отстоявам интересите на трудовите хора в България. На тези, които изкарват своя хляб с честен труд. В ЕП ще се боря за минимална работна заплата и минимална пенсия, които трябва да са задължителни за всички страни членки на ЕС.  Управляващите измамиха своите избиратели, ползвайки патриотичния вот, патриотичните нагласи и социалните чувства. Затова ще отстоявам каузата \"анти-ГЕРБ\". Не защото ГЕРБ не ми харесват, не защото в ГЕРБ няма качествени хора, а просто защото това е проект на олигархията, и то не на българската, а на чуждата. ГЕРБ, за която се знае, че е проект на американски и германски фондации, за което самият Борисов и Цв. Цветанов се хвалят непрекъснато. А това е в нарушение на избирателния закон, който гласи, че чужди политически сили, фондации и сдружения, физически и юридически лица нямат право да финансират дори с една стотинка български политически субекти. - Преди година и половина, на протеста на БСП и \"Българската пролет\" пред МС срещу високите цени на тока, водата и парното, призовах левите, гражданските и социалните организации да изградят на евроизборите единен фронт срещу правителството на ГЕРБ и ОП. Само така можем да детронираме режима на Борисов, който вече десета година паразитира и разяжда устоите на демократичното общество. Много пъти съм го казвал и пак ще го повторя. На тези избори има само две политически сили, които могат да мерят сили - БСП и ГЕРБ. Но докато ГЕРБ е колос на глинени крака, БСП е силата, способна да срази едноличния режим и възстанови демокрацията и правовия ред. Всеки глас на евровота, даден за друга политическа сила извън електоралната кошница на БСП, е пропилян глас, глас за порочната власт на шайката. Само гласувайки за БСП, ще може да се свали ГЕРБ от власт. Това, което се случва в последните дни, показва, че ГЕРБ е в политическа конвулсия. И причина за това е изявлението на президента Румен Радев на срещата му с ЦИК, където той заяви, че комисията трябва да направи всичко възможно, за да няма огромен брой недействителни бюлетини, както досега. Защото като член на ЕС България има най-голям брой недействителни бюлетини спрямо броя на избирателите си, което е пълен абсурд, но е неоспорим факт. Това е така, защото България се управлява от една шайка, която трябва да бъде победена. - Милион и половина българи живеят под прага на бедността и е абсурдно да се мисли, че за тях Европа е туристическа дестинация. За тях стандартът на живот в развитите страни на ЕС е по-скоро далечен и недостижим блян. Само една тънка социална прослойка, разположена в София, Пловдив и още два-три икономически развити района, може да се похвали с европейски доходи. Да не говоря за смачканата средна класа и за унизената интелигенция, едва свързващи двата края. Европейските политики влияят положително само върху богоизбрани получатели на евросубсидии, повечето от които са приближени на властта. Даже се съмнявам дали има и един честен ползвател на евросубсидия. Време е да се разделим с политкоректния език. Време е да говорим не за работодатели, а за капиталисти, в което няма нищо лошо. Не да говорим за пазарно стопанство, а за капиталистически строй. Лошото е, че нашият капитализъм е дивашки и копира най-лошите модели в това отношение от Изток и Запад. Време е да говорим не за пазарни отношения, а за отношения между капиталист и експлоатиран работник. Точно затова на първо място в нашата \"Визия за Европа\" сме поставили нещо, което е толкова елементарно, а толкова трудно постижимо, тъй като никой досега в ЕП не го е предложил - минимална работна заплата и минимална пенсия, които да не са под прага на бедността в съответната страна членка на ЕС. Ще се борим това да се приеме като законодателно решение на ЕП. - На първо място, не трябва да се приема концепцията за различни скорости в процеса на евроинтеграцията, защото така се узаконява икономическото и социалното разслоение в Европа. В момента то е факт, но институциализирането му по рецептата \"Макрон\" ще легитимира неравенството. Приемането на нашето предложение за минимална работна заплата и минимална пенсия в ЕС е един от пътищата за намаляване на това разслоение. Веднага обаче правя допълнение - левицата трябва да се бори минималната пенсия и минималната заплата да не са под прага на бедността в съответната страна на ЕС. България е най-бедната страна в Евросъюза, в която минималната пенсия е около 100 евро, а прагът на бедността е два пъти по-висок. Това е нетърпима ситуация, която дори не трябва да се подлага на дискусия. Тя просто незабавно трябва да се промени. Тук е особено важна ролята на българските евродепутати в новия Европарламент. И нека не забравяме един позабравен факт. Преди 12 години, когато социален министър бе Емилия Масларова, пенсиите бяха еднократно увеличени с 40 процента, а коледната добавка бе не мизерните 40 лева на ГЕРБ, а 150 лева, и то за всички пенсионери.   ", "date": "2019.05.16", "title": "Велизар Енчев:    Нужен е фонд за демографски   застрашените страни в ЕС"}
{"url": "https://duma.bg/pompeo-pregovorite-v-sochi-byaha-mnogo-produktivni-n191887", "text": "Надежда, че се създават условия за възстановяване на отношенията Русия - САЩ бе изразена от Владимир Путин на срещата му с държавния секретар Майкъл Помпео в Сочи, предаде ТАСС. \"Преди няколко дни имах удоволствието да разговарям с президента на САЩ по телефона и у мен се създаде впечатление, че президентът е настроен за възстановяване на руско-американските връзки, контакти, за съвместно решаване на въпросите, които представляват взаимен интерес за нас. Ние от своя страна неведнъж сме казвали, че също бихме желали да възстановим отношенията в пълноформатен обем. Надявам се, че сега за това се създават необходимите условия\", изтъкна Путин. Той добави, че \"САЩ вече са станали голям производител на петрол и в този смисъл имаме за какво да си говорим от гледна точка на стабилността на световните енергийни пазари\". Путин за сетен път потвърди, че Русия не се е намесвала в изборите в САЩ и благодари на специалния прокурор Робърт Мълър за обективното му разследване, отхвърлило тази намеса. Путин и Помпео са обсъдили целия спектър от проблеми, блокирали двустранните отношения: Венецуела, Иран, Украйна, Сирия, Иран, Корейския полуостров, оръжейната надпревара, енергийната сигурност. \"Той (Путин) очевидно е запознат с всички тези въпроси много, много добре, така че ние можахме много бързо да навлезем в контекста и конкретните елементи на нашите отношения. Така че в този смисъл те (преговорите) бяха наистина много продуктивни\", сподели Помпео по-късно пред съпровождащите го журналисти.   Срещата се състоя вечерта във вторник след тричасовите преговори между външния министър Сергей Лавров и Помпео, които дадоха съвместна пресконференция. Лавров заяви, че двамата са постигнали съгласие за нуждата да възобновят каналите за комуникация между САЩ и Русия. Русия е готова да възобнови диалога със САЩ по всички видове оръжия, отбеляза Лавров и поясни, че е обърнал особено внимание на въпросите за контрол над въоръженията и че са обсъдили договора нов СТАРТ - или нов договор за стратегическите ядрени оръжия. Лавров разкри, че е предал на Помпео меморандум с факти за намеса на САЩ във вътрешните дела на Русия. САЩ са готови да намерят обща основа с Русия, каза Помпео. Той изрази надежда, че въпреки различията двете държави ще продължат диалога за Венецуела. САЩ работят за включване и на други държави в договорите за ядрено разоръжаване, а също не търсят война с Иран, добави гостът.  Двамата са обсъдили и възможна среща между Путин и Тръмп. Лавров поясни, че Москва положително ще реагира на предложение за такава, ако то постъпи официално.  \"Днешните срещи бяха позитивна стъпка напред. САЩ и Русия демонстрираха в миналото, че ние можем да си сътрудничи  по ключови международни въпроси. Призоваваме Русия да работи заедно с нас, за да се промени траекторията на нашите отношения за благото на двете страни\", написа Помпео в туитър. Сирия, Корейският полуостров и Афганистан са били темите, по които според Помпео има съгласие. Пред съпровождащите го журналисти той разкри, че са били съгласувани \"конкретни стъпки\", които \"могат да предприемат и те, и ние\". Той каза, че не може да разкрие подробности, но добави, че става дума за разблокиране на процеса по сформирането на конституционния комитет за Сирия, който трябва да работи бъдещата конституция на страната. \"Постигнахме известно и, както смятам, наистина конструктивно придвижване как може да се развива обстановката в Афганистан\", добави Помпео. За ядреното разоръжаване на Корейския полуостров той каза: \"имаме обща задача и се надявам да съумеем да намерим път как да работим заедно над това. Той (Путин) разбира, че САЩ ще стоят начело на този процес\".  Медиите съобщиха, че Помпео ще се яви в сряда вечерта пред Тръмп в Овалния кабинет да му докладва за резултатите от преговорите. Срещата им ще бъда закрита. ", "date": "2019.05.16", "title": "Помпео: Преговорите в  Сочи бяха много продуктивни"}
{"url": "https://duma.bg/rumantsite-namalyavat-dds-varhu-traditsionni-hrani-n191889", "text": "Румъния е решила да намали ДДС върху традиционни и биохрани от 9 на 5 процента. Това според премиера Виорика Дънчила ще увеличи достъпа на румънците до здравословните продукти с високо качество, които са все по-търсени на пазара на хранителни стоки. В Румъния стандартната ставка на ДДС е 19 процента, но се прилагат и две намалени ставки, съответно 9 процента за храни, лекарства, ортопедични продукти и доставка на вода и 5 процента за книги, учебници, туристически услуги, кетъринг и други.", "date": "2019.05.16", "title": "Румънците намаляват ДДС върху традиционни храни"}
{"url": "https://duma.bg/biznesat-shte-broi-kolko-rabotim-n191886", "text": "Европейският съд задължи държавите членки да въведат изискване към работодателите да измерват точно колко часа дневно работят техните служители. Решението би могло да има значителни последици в ЕС, като изисква стандарт за отчитане на редовните работни часове в допълнение към извънредния труд. Това стана по искане на испански синдикати, които се оплакали до Централния съд на страната, че не може да се установи с точност колко часа извънреден труд полагат работниците и той да им се заплаща. Според статистиката в Испания повече от половината извънредни часове не биват декларирани и заплащани на работниците. Европейските магистрати смятат, че при липсата на система за измерване на продължителността на дневното работно време на всеки работник няма начин да се установи обективно и надеждно нито броят на отработените часове и разпределението им във времето, нито броят часове извънреден труд, което прави прекомерно трудно, ако не и невъзможно на практика работниците да упражняват правата си. Топмагистратите отхвърлят твърденията, че Директивите за работното време и за безопасността и здравето на работниците на работното място дават право на работодателите да измерват действително положения труд само по желание. Съдиите на ЕС се позовават на Хартата на основните права и на Директивата за работното време, според които основно право на всеки работник е да има законово установената продължителност на работа, както и на междудневни и междуседмични почивки. Само система на отчитане на действително изработените часове би улеснила уреждане на спорове, когато работниците искат да им се плати или да им се гарантира почивка, а контролните органи и съдилища ще могат да следят за спазване на трудовите права, посочват топмагистратите на Европейския съюз. Затова те смятат, че \"държавите членки трябва да задължат работодателите да въведат обективна, надеждна и достъпна система за измерване на продължителността на отработеното от всеки работник дневно работно време\". Съдът добавя, че всяка държава може сама да избере при какви условия и какъв да е видът на отчитащата работните часове система. За да стане решението на Съда на ЕС задължително и за България, трябва да се подаде подобен иск пред български съд, който да вмени на правителството да промени съществуващото у нас законодателство.", "date": "2019.05.16", "title": "Бизнесът ще брои  колко работим"}
{"url": "https://duma.bg/bvp-narasna-s-34-prez-parvoto-trimesechie-n191891", "text": "През първото тримесечие на 2019 г. брутният вътрешен продукт (БВП) нараства с 3,4% спрямо първото тримесечие на предходната година и с 1,1% спрямо четвъртото тримесечие на 2018 г. Това става ясно от данните на НСИ. Според експресните оценки на НСИ за първото тримесечие на 2019 г. БВП в номинално изражение достига 23,8 млрд. лв. Реализираната добавена стойност през първото тримесечие на 2019 г. е 20,3 млрд. лв. Най-голям дял в БВП заема крайното потребление - 83,9%, което в стойностно изражение възлиза на 20 млрд. лева. През първото тримесечие на 2019 г. бруто капиталообразуването е 3,82 млрд. лв. и заема 16% относителен дял в БВП. Външнотърговското салдо е положително. През първото тримесечие на 2019 г. принос за икономическия растеж има увеличението на износа на стоки и услуги - с 1,8%, крайното потребление - с 0,3%, и бруто образуването на основен капитал - с 0,2%. През първото тримесечие на 2019 г. спрямо същото тримесечие на предходната година брутната добавена стойност се увеличава с 3%. Крайното потребление регистрира положителен икономически растеж от 3,5%. Бруто образуването на основен капитал отчита ръст от 2,6%. Износът на стоки и услуги се увеличава с 5%, а вносът на стоки и услуги - с 1,7%.", "date": "2019.05.16", "title": " БВП нарасна с 3,4% през първото тримесечие "}
{"url": "https://duma.bg/shte-se-promeni-li-evropa-sled-brekzit-n191888", "text": "Брекзит забави призивите за напускания на ЕС от различни държави, но блокът все още се сблъсква със структурни проблеми. През септември 2016 г. лидерите на Европейския съюз се събраха за първи път от 43 години без британския премиер на среща на върха. Целта беше ясна: да се изготви пътна карта, която да избегне повторението на Брекзит и да помогне на плана на блока за живот след прекратяване на британското членство. Декларацията от Братислава и пътната карта ангажират останалите 27 държави членки на ЕС да реформират несъвършения си съюз.  Докато Брекзит все още предстои да се случи, лидерите се събраха на неофициална среща на върха в Сибиу, Румъния, за да бъде определен пътят за бъдещето на блока. \"Политико\" направи оценка дали ЕС е изпълнил целите си за подобряване на блока. Лидерите обещаха: \"Ние трябва да подобрим комуникацията - трябва да вкараме повече яснота в нашите решения. Използвайте ясен и честен език. Съсредоточете се върху очакванията на гражданите със силна смелост, за да оспорите опростените решения на крайни или популистки политически сили.\" Оценка: ЕС се включи в мащабна програма за консултации с граждани, окуражавана от френския президент Еманюел Макрон и кампания, за над 30 милиона евро за насърчаване на гражданите да гласуват. Лидерите на ЕС обаче се провалиха на фона на все по-голямата обезсърчителна подкрепа за \"крайни или популистки политически сили\". След срещата на върха в Братислава Италия избра правителство, състоящо се от две популистки партии, докато в Унгария Виктор Орбан се превръща във все по-авторитарен, което доведе до това, че членството на неговата партия Фидес беше замразено от Европейската народна партия - доминиращото дясноцентристко политическо семейство. В собствено проучване на Евробарометър на ЕС от април 33% от анкетираните заявиха, че първото чувство, когато мислят за ЕС, е \"съмнение\", докато 28% казват, че мислят за \"надежда\", и само 27% са казали \"доверие\". Лидерите обещаха: \"Атрактивен ЕС, на който могат да се доверят и който да подкрепят.\" Оценка: Подкрепата за ЕС се увеличава в целия континент. Сега повече граждани виждат членството на страната си в ЕС като нещо добро, отколкото във всеки един момент през последните 25 години. През април Евробарометърът - който изследва близо 28 000 души от всички страни членки - съобщи, че 68% заявяват, че тяхната страна \"в крайна сметка е на полза\" от членството в ЕС. Десет процента от анкетираните заявиха, че членството в ЕС е \"лошо нещо\". През последните шест месеца несъгласието с членството е намаляло в 20 страни. По-голямата част от европейците (51%) също така заявяват, че чуват \"своя глас в ЕС\", тенденция, която се появи през 2018 г. Преди Великобритания да гласува за напускане на ЕС през 2016 г., едва 37% от европейците казват, че гласът им е взет предвид. Но това не означава, че нивата на доверие са високи: Като цяло само 42% от европейците казват, че имат доверие в ЕС според данни от проучването на Евробарометър от ноември. Лидерите обещаха: \"Осигуряване на политически контрол върху развитието, за да изградите нашето общо бъдеще.\" Оценка: Войнствеността и общото пренебрежение на президента на САЩ Доналд Тръмп към трансатлантическите отношения извадиха ЕС от стабилност, макар и да се изправя пред нови предизвикателства от Изтока, особено от Русия и Китай. ЕС работи неуморно, за да запази ядреното споразумение с Иран след едностранното оттегляне на Тръмп, но споразумението остава в опасност. Относно \"руската агресия\" в Украйна санкциите на ЕС се оказаха неефективни и мирният процес в Минск остава в застой. ЕС постигна известен напредък в работата с Китай, особено по отношение на търговията в контекста на митата на Тръмп. Но по големите световни проблеми като Сирия и Венецуела ЕС просто не е влиятелен глас - въпреки стремежа да бъде световната съвест за основните права. Лидерите обещаха: \"Никога да не позволяват връщане към неконтролираните потоци от [2015] и допълнително да намалят броя на незаконните мигранти. Осигуряване на пълен контрол на външните ни граници и връщане към Шенген. Разширяване на консенсуса на ЕС относно дългосрочната миграционна политика и прилагане на принципите на отговорност и солидарност.\" Оценка: ЕС е намалил броя на незаконната миграция чрез серия от двустранни споразумения, предназначени да намалят контрабандата на хора и да върнат хората, които не отговарят на условията за убежище по техните домове или в трети страни. Има частичен контрол на границите на ЕС, но също така и само частична солидарност с Италия, Гърция и Испания - водещите страни, които продължават да поемат по-голямата част от бремето за справяне с новопристигналите. Повече от всеки друг въпрос миграционните проблеми доведоха до увеличената подкрепа на националистическите и евроскептичните партии от целия континент. Страните от ЕС не успяха да постигнат споразумение за реформа на Дъблинския регламент и няма признак, че това ще бъде решено през 2019 г. Холандците и други се оплакват, че вторичните движения на мигранти в рамките на ЕС все още са много високи. Евродепутати призоваха за по-строги ограничения за вътрешния контрол в Шенген. Пристигащите по маршрута през Централното Средиземноморие са намалели с 90%, което е успех, но либийската брегова охрана връща имигрантите в Северна Африка, където има доказателства, че те често са измъчвани. План за приемни центрове в северните африкански страни, така наречените платформи за стигане до брега, с посредничеството на срещата на върха на Европейския съвет през март миналата година така и не се получи. Лидерите обещаха: \"[Да] направят всичко необходимо, за да подкрепят държавите членки в осигуряването на вътрешна сигурност и борба с тероризма.\" По-конкретно те обещаха да засилят обмена на информация, да работят по-усилено срещу хибридни заплахи (често цифрови), да работят за постигане на оперативна съвместимост на националните отбранителни сили и да \"започнат незабавно да изпълняват съвместната декларация с НАТО\". Оценка: Отбраната е една от малкото области, в които ЕС е постигнал реален напредък след решението на Обединеното кралство да напусне (отчасти заради възраженията на Лондон за по-малка военна координация), но изглежда, че никой не очаква ЕС да се защити без помощта на американците, ако възникнат проблеми. Поне не в краткосрочен план. Лидерите обещаха: \"Да се борим с младежката безработица и да създадем обещаващо икономическо бъдеще за всички, да запазим нашия начин на живот и да предоставим по-добри възможности за младежта.\" Оценка: Безработицата варира от 1,9% в Чешката република до 18,5% в Гърция. Средната младежка безработица в ЕС е спаднала от 18,7 на 14,9% след декларацията от Братислава. Това е далеч от 58-процентното равнище на безработица сред младите хора в Гърция през 2013 г., но все още твърде високо за един съюз, предлагащ \"гаранция за младежта\", която трябва да осигури на всички на възраст между 15 и 24 години работа или образование. Европа няма стандарт за минимална заплата, нито гарантирани помощи за безработица. Икономическият растеж остава разочароващ. Докато темповете на растеж на БВП през 2018 г. достигат 4% в осем държави, само две (Малта и Полша) ще си осигурят това през 2019 г., според собствената прогноза на комисията.  Президентът Юнкер предостави мащабния Европейски фонд за стратегически инвестиции (известен още като инвестиционния план на Юнкер) за рекордно кратко време. Досега ЕФСИ отбелязва 389,8 млрд. евро за инвестиции и твърди, че 929 000 малки и средни предприятия ще се възползват от неговите инвестиции. Но въпреки тези постижения остават значителни предизвикателства. Евроскептичните или еврокритичните политически сили са силни в няколко страни членки и ще получат над 250 места (около една трета) на изборите за Европейски парламент през май 2019 г., според прогнозата на \"Политико\". Проблемите включват забавяне на икономическия растеж, дупки в националните данъчни системи и липса на сигурни работни места в много страни от ЕС за младите хора в съответствие с повишаващите се нива на образование; както и постоянната липса на доверие в политическите институции, бавния темп на сътрудничество в областта на отбраната и сигурността, продължаващото главоболие Брекзит и продължаващите заплахи за основаващия се на правила многостранен ред на ЕС \"от страна на Тръмп, Китай и Русия\". ", "date": "2019.05.16", "title": "Ще се промени ли Европа след Брекзит?"}
{"url": "https://duma.bg/lekari-ot-stara-zagora-spasyavat-rodilnoto-v-yambol-n191897", "text": "Лекари от университетската болница \"Проф. Стоян Киркович\" в Стара Загора ще бъдат временно командировани, за да подпомогнат работата на АГ отделението на ямболската болница \"Свети Пантелеймон\". В началото на април единственото родилно отделение в Ямболска област преустанови дейността си, защото остана без лекари. Заради създалата се ситуация в момента родилките от цялата област се транспортират до Сливен. Благодарение на сключения договор със старозагорската университетска болница до дни родилното отделение в Ямбол ще заработи отново.", "date": "2019.05.16", "title": "Лекари от Стара Загора спасяват родилното в Ямбол"}
{"url": "https://duma.bg/5200-detsa-sa-otpadnali-ot-uchilishte-za-edna-godina-n191898", "text": "Около 5200 са отпадналите от образователната система деца за последната учебна година. Според вицепремиера Томислав Дончев имало драстичен спад в броя на учениците, напуснали училище, и за последните две години те са намалели четири пъти. Данните бяха изнесени след заседание на Координационното звено по Механизма за съвместна работа на институциите по обхващане и включване на деца и ученици в образователната система. Според официалната статистика за учебната 2018/2019 г. нови 19 077 деца и ученици са записани за първи път, като 18 255 са останали там до момента. За последните две години над 40 000 били върнатите в училище деца от специализираните екипи от учители, чиновници, полицаи, социални работници, общински служители.  Министърът на образованието Красимир Вълчев обясни, че сега фокусът е върху всекидневната посещаемост, тъй като проблемните деца ходели епизодично на училище. \"Когато детето не дойде сутрин в училище, екипът се активира, ходи вкъщи, събужда го, а оправданието е, че ученикът снощи бил на банкет. Облича го, мие го, води го до училището\", обясни образователният министър.", "date": "2019.05.16", "title": "5200 деца са отпаднали от училище за една година"}
{"url": "https://duma.bg/otnovo-glasuvat-sdelkata-za-brekzit-n191885", "text": "Британският парламент ще гласува споразумение с ЕС за Брекзит в началото на юни, съобщи официалният говорител на кабинета на премиера след среща между министър-председателя Тереза Мей и лидера на опозицията Джереми Корбин, съобщиха Би Би Си и РИА Новости. Срещата се проведе във вторник вечерта и на нея беше обсъдена реализацията на Брекзит. По-рано от кабинета на министър-председателя бе заявено, че сделката за излизане на Великобритания от ЕС трябва да бъде одобрена от кралицата преди края на юли. В същото време няма доказателства, че тя ще бъде подкрепена от парламентаристите - както консерваторите, така и лейбъристите все още имат възражения срещу нея. Вече няколко пъти парламентът отхвърли предложението за споразумение на Тереза Мей, като настояваше за преразглеждане на сделката по Брекзит.  Преди срещата от канцеларията на министър-председателя съобщиха, че консерваторите са подготвили няколко компромисни предложения, които биха били подкрепени от лейбъристите при гласуването в парламента. Същността на тези предложения не беше разкрита.", "date": "2019.05.16", "title": "Отново гласуват сделката за Брекзит"}
{"url": "https://duma.bg/kakvo-ni-sochi-sochi-n191878", "text": "Преговорите на първия дипломат на САЩ Майкъл Помпео с Путин и Лавров в Сочи породиха разнопосочни, дори противоположни реакции. Струва ми се, че преувеличават както онези, които видяха някакъв пробив в тях, така и другите, според които няма съществено мръдване от мъртвата точка. Напротив, в Сочи мръдването стана, при това окуражаващо. Но пробив никой не е и очаквал.  И все пак са направени начални стъпки, които дават шанс за нормализиране на отношенията САЩ - Русия. В Сочи имаше съгласие или поне основа за съгласие по Сирия, Афганистан и Корейския полуостров. В бъдеще към тях може да се \"прикачи\" и проблемът със стратегическите въоръжения.  Показателен бе политическият мизансцен на Сочи. Докладът на спецпрокурора Робърт Мълър, който отхвърли предизборен сговор на Тръмп с Русия, излезе на 18 април. И след това, за 28 дни, се случиха телефонният разговор Тръмп - Путин, първата среща Помпео - Лавров във Финландия, сигналът на Тръмп, че е готов за среща с Путин идния месец и сега Сочи. На езика на дипломацията това си е спринт. Тръмп сякаш е стискал зъби до излизането на доклада, за да се пусне по пистата на американо-руското възстановяване. Той несъмнено има много трески за дялане, но не може да му се отрече, че проявява разум спрямо Русия.  Мизансценът подсказва, че той ще продължава да бъде много активен относно Русия - за да се реваншира срещу политическите си противници. А поле за такъв реванш има. Първо, догодина той ще се кандидатира за преизбиране. Второ, вече излизат разкрития, че в изборите през 2016 се е месила не Русия, а Украйна - срещу него и в полза на Клинтън. След като козът \"Рашагейт\" пропадна, сега Тръмп държи картата \"Украйнагейт\". А с нея той ще може да парира ходовете на противниците срещу нормализирането на отношенията с Русия.      ", "date": "2019.05.16", "title": "Какво ни сочи Сочи"}
{"url": "https://duma.bg/haos-i-misterii-n191880", "text": "\"Според мен тол системата за товарните автомобили няма да работи коректно.\" \"Фирмата, разработила системата, има сериозна вина за случилото се. Тя е разработена от дъщерни фирми на австрийската \"Капш\". По-сериозната вина обаче е на държавата, АПИ и МРРБ, които практически не са водили процеса по правилния начин.\" \"Тази система не е нищо особено. Един от много важните въпроси, на който няма отговор - колко е платено за нея. Убеден съм, че са платени стотици хиляди, а това е система, която се изгражда буквално за няколко месеца с доста по-малка инвестиция.\" \"Ако една фирма иска да спечели обществена поръчка, тя трябва да даде съответния подкуп на съответното място. Тя няма никакъв стимул да завърши проекта качествено в срок, тъй като тя знае, че хората, които я контролират, са получили пари от нея и те имат стимул тази фирма да продължи да работи с тях. Това е една от причините системата с винетките да претърпи това фиаско.\"  Това са все думи на IT специалиста Иво Мирчев от началото на годината, които времето доказа. Пълен хаос цари в подготовката на тол системата за камиони, която трябва да влезе в действие от средата на август. Все още не са монтирани контролните рамки, няма яснота и карта на пътищата, по които камионите ще бъдат таксувани. Цената на километър също не е определена. Регионалният министър направи една среща с превозвачите, но до съгласие така и не се стигна. За сметка на това обаче има мистериозни индикации, че хаосът е създаден нарочно и цели отлагането на тол системата. Защото заложените приходи в бюджета от платеното преминаване по пътищата за 2019 г. са едва 200 млн. лв., докато премиерът Бойко Борисов обещаваше над 1 млрд. лв. годишно. Има и очевидна \"абдикация\" на държавата от нейните задължения. Затова тя свенливо преотстъпва на близка до властта фирма правото да събира такси. Иначе у нас корупция няма. Поне по думите на премиера.", "date": "2019.05.16", "title": "Хаос и мистерии"}
{"url": "https://duma.bg/kratki-novini-n191881", "text": "Кабинетът на министрите на Украйна разшири списъка на руските стоки, забранени за внасяне в страната. Забраната ще засегне торовете, селскостопанските продукти и транспорта. В допълнение, Киев въвежда специални мита върху продукти от Русия. Вицепремиерът Степан Кубив заяви, че те ще влязат в сила от 1 август. В сряда германски разследващи нахлуха в домовете на осем лица и офисите на единадесет банки, финансови институции и четирима данъчни консултанти в рамките на национални акции от разследване за укриване на данъци, предизвикано от разкриване на информация в медиите за скрити милиарди евро. \"С помощта на бившето дъщерно дружество на голяма германска банка се смята, че всички те са основавали компании в данъчните убежища на Британските Вирджински острови, за да скрият капиталовите печалби от германските данъчни власти и да избегнат дължимия им данък\", заявиха от прокуратурата.   65-годишен израелец беше арестуван за това, че наплюл полския посланик, съобщи полицията в сряда, което допълнително засили напрежението между двете страни. Полският министър-председател Матеуш Моравецки нарича случката \"ксенофобски акт на агресия\". Инцидентът се случи в деня, след като Полша отмени посещението на израелски официални лица заради намерението им да повдигнат въпроса за реституцията на еврейски имоти, иззети по време на Холокоста.  На територията на отделни райони в Сърбия като Златибор, Копаоник и Сйенци освен дъжд вчера заваля и сняг. В Черна гора също имаше обилен снеговалеж. Снежна покривка има в Беране, Андрийевица, Плав и Жабняк. Вчера сутринта термометрите показваха около и под нулата. Заради валежите и наводненията в много части на Босна и Херцеговина бе обявено извънредно положение. ", "date": "2019.05.16", "title": "Кратки новини"}
{"url": "https://duma.bg/vreme-za-marks-n191879", "text": "Испанските синдикати постигнаха сериозна победа в борбата за правата на работниците, след като Съдът на ЕС задължи работодателите в страните членки да отчитат точното работно време на служителите, така че да става ясно дали те полагат извънреден труд и дали той им се заплаща. Неотдавна именно закон, позволяващ на работодатели да задължават работниците си да полагат до 300 часа извънреден труд, предизвика броженията срещу унгарския премиер Виктор Орбан и получи популярното прозвище \"робски закон\". Оказва се, че проблемът е общоевропейски, защото и в Испания синдикатите се оплакаха, че не могат да получат достоверна информация кой колко работи.  Така испанските профсъюзи повлякоха крак във все по-силната тенденция към осъзнаване, че \"облекченията\" за бизнеса, които години наред бяха възхвалявани като двигател на икономиката и манна небесна, водят само до повече експлоатация и поставят работещите във все по-неизгодна позиция. Тази тенденция се потвърждава и от още едно съдебно решение - в Германия местното правораздаване задължи логистичните и куриерските компании от типа на DHL да гарантират, че всички служители, включително и тези на подизпълнители, са осигурявани съгласно законите на федералната република. Именно такива \"облекчения\" - за каквито настояват непрекъснато и нашите работодатели, въпреки смешните заплати - са в основата на трудовата миграция и \"липсата\" на кадри. Всъщност липса откриваме повече от страната на коректните работодатели, кадри иначе има. А дясната мантра \"да оставим бизнеса да работи\" се провали още през 2008 г. със световната финансова криза и продължава да се проваля и днес - ясна илюстрация на това е движението на \"жълтите жилетки\" във Франция. Е, дойде отново времето на добрата стара класова борба между труд и капитал. ", "date": "2019.05.16", "title": "Време за Маркс"}
{"url": "https://duma.bg/v-alabama-zabraniha-iztsyalo-abortite-n191882", "text": "Законодателите в Алабама приеха законопроект, който обявява абортите за незаконни в почти всички случаи. Изключения ще има само ако аномалиите на ембриона са смъртоносни или здравето на жената е в много сериозна опасност, както и ако бременността е извънматочна. Наказанието за лекарите, опитали да проведат процедурата, е 10 години затвор, а за тези, които са я провели успешно – 99 години. Това са най-строгите ограничения на правото на аборт, приемани досега в САЩ.  Националната организация на жените нарече забраната \"неконституционна\" и заяви, че това е \"прозрачно усилие да се засили политическата подкрепа за кандидатите противници на абортите в предстоящите избори\". Стейси Фокс от гражданската организация за планирано родителство нарече решението на сенаторите \"тъмен ден за жените в Алабама и в цялата страна\". В изявление тя каза, че политиците от Алабама \"завинаги ще живеят в позор заради това гласуване и ние ще се погрижим всяка жена да знае кой носи отговорността за това\".", "date": "2019.05.16", "title": "В Алабама забраниха изцяло абортите"}
{"url": "https://duma.bg/i-irak-kupuva-s-400-n191883", "text": "Правителството на Ирак е решило да закупи руски зенитно-ракетни комплекси С-400. Това обяви иракският посланик в Русия Хайдар Мансур Хади, цитиран от руските медии. По думите му засега няма пътна карта, която да е определила точните дати на сделките. \"Що се отнася до проблемите и решенията на тези проблеми с американците, налице са съответните дипломатически канали\", добави той, отговаряйки на въпрос за евентуално възпрепятстване на сделката от страна на САЩ. Понастоящем Вашингтон се опитва да предотврати доставката на системи С-400 в Турция, за която тя подписа договор с Русия още през 2017 г. Анкара обаче настоява, че няма да се откаже от плановете си за закупуване на руски противоракетни системи. Междувременно Държавният департамент на САЩ нареди на всички държавни служители, чиято работа не е свързана с оперативните служби, да напуснат Ирак, съобщава американското посолство в Багдад. Предоставянето на визови услуги ще бъде временно преустановено, съобщи посолството, цитирано от РИА \"Новости\". По-рано централното командване на САЩ повиши нивото на тревога в Ирак и Сирия заради потенциална заплаха за коалиционните сили от страна на Иран. ", "date": "2019.05.16", "title": " И Ирак купува С-400"}
{"url": "https://duma.bg/frantsiya-iska-sreshta-s-haftar-n191884", "text": "Френският президент Еманюел Макрон настоява за среща с военния командир Халифа Хафтар, който води сражения, за да завземе либийската столица Триполи. Това заяви външният министър Жан-Ив льо Дриан. Ситуацията в Либия е изключително тревожна, е казал той пред депутати, цитиран от РТ. Все още не може да бъде потвърдена такава среща, както и дали целта на Париж не е да събере на едно място двете страни в конфликта в Либия. Франция иска безусловно примирие в Либия. Париж поддържа дипломатическото, а не военното разрешаване на конфликта. Това стана ясно преди дни след срещата на френския президент Еманюел Макрон с Файез ал Сарадж, премиер на международно признатото правителство. Тогава Макрон подчерта френската подкрепа за правителството. Организацията на обединените нации призова за едноседмично хуманитарно примирие в Либия. Сраженията са разселили около 50 000 души, според данните на ООН. Броят на загиналите в сблъсъците, които продължават близо до Триполи, е около 400, съобщиха от Световната здравна организация (СЗО).", "date": "2019.05.16", "title": "Франция иска среща с Хафтар"}
{"url": "https://duma.bg/prez-1919-g-sasht-iskat-trakiya-za-svoy-shtat-n191872", "text": "На косъм е било днес да граничим с Америка... Да, звучи като долнопробна фантастика, глуповато, пък и жълтеникаво е колкото си иска. Но то е истина, истина и нищо друго освен истина. И милиграм метафора няма в него. Неведнъж сме изразявали негативно отношение към липсата на професионална доблест у мнозина днешни историци и журналисти, които се подчиняват с радост на политическите поръчки към тях. Те отричат например да е имало каквото и да е положително в дейността на БКП от който и да е исторически период, очернят Русия и Съветския съюз за каквото и да става дума и коленичат пред звездно-раирания флаг, а в последно време и пред полумесеца. Защо, те си знаят. И набиват в главите на българите, че САЩ са спасили България от пълна катастрофа в Парижкото предградие Ньой през 1919 г. И че американският президент Удроу Уилсън едва ли не самоотвержено се бил противопоставил на патологичната лакомия на нашите балкански съседи, които са искали да разкъсат държавата ни на три области и да си ги поделят по братски, като всеки присъедини една от тях към себе си.  Който обаче прочете четивата по-долу, ще разбере, че янките хич не ги е било еня за нас, а са се грижили преди всичко за това да образуват на Балканския полуостров под свое управление интернационална държава със столица Цариград, като в нея влезе и българската част на Тракия. И заради това са били готови да ни дадат, само на думи, разбира се, тъй бленувания от нас излаз на Бяло море. Дори видният политик проф. Венелин Ганев се чуди по онова време кое е по-изгодно за България - Тракия да я вземат гърците, или да я прилапат американците. Защото с гърците сме могли да се справим и някой ден да си я върнем, но американците нямало как да победим. Комични са опитите в последно време, включително на сегашната патриотарска коалиция, чиито лупинги, за кой ли път, освен смях предизвикват съжаление и презрение. Та помислете си - през 2017 г. сегашният венцехвален патриотар и пак кандидат за Европарламента Ангел Джамбазки, за когото има твърдения, че бил с профашистки уклон, изгаря с блеснали от възбуда очи копие от дълбоко несправедливия Ньойски договор, подписан и от Америка. А само след 72 часа предлага... да се кръсти улица в София и паметник да се вдигне на президента Уилсън, парафирал същия този Ньойски договор. Наскоро се лепна барелеф на Уилсън в Пловдив, и то върху сградата на Тракийското дружество \"Войвода Руси Славов\"! Да му се чуди човек и на американския посланик в България Ерик Рубин, който е взел участие в откриването му. Ако той не знае, и съветниците му ли са толкова невежи? Това преминава границите не само на историческата истина, но и на елементарното приличие. И един въпрос - след като искаме да изразим всенародна благодарност към \"българския приятел\" президента Уилсън за нещо, което не е извършил, не заслужава ли много повече такава благодарност ръководителят на съветското правителство Вячеслав Молотов, който по блестящ начин и реално защити родината ни в Париж през 1946 г. от стопяване и от угрозата границата между България и Гърция да минава близо до Пловдив? Мечтата на САЩ да контролират Проливите и те да решават кой да влиза и излиза през тях тази година има юбилей - цели сто години. Послеслов: Съгласно чл. 48 на Ньойския договор България трябва да получи икономически достъп до Егейско море. Но една година по-късно, на конференцията в Сан Ремо (19-26 април 1920 г.), Беломорска Тракия е предадена на Гърция. На думи САЩ защитават българските териториални искания, а на практика - ах, тая практика - американската делегация ни предава, като напуска конференцията, понеже членовете й били много нужни на президента Уилсън в САЩ. С две думи - той не ни защитава, а ни предава! Но и неговата мечта Америка да се намърда в Балканите още тогава е рухнала. България се отказва в полза на Основните Съюзнически и Асоциирани Сили от всички права върху териториите в Тракия, които са принадлежали на българската монархия и които се намират извън границите на България, както е посочено в член 27 (3), част II (граници на България), и които не са били предоставени в момента на която и да е държава. България се задължава да приеме споразумението на Основните Съюзнически и Асоциирани сили по отношение на тези територии, особено онази част от него, която касае националността на жителите. Основните Съюзнически и Асоциирани сили се задължават да осигурят икономическия излаз на България на Егейско море. Условията на тази гаранция ще бъдат фиксирани на по-късна дата. 26.11.2017 г.  Пред паметника на 24-ти пехотен черноморски полк, ВМРО-Бургас и евродепутатът Ангел Джамбазки изгори копие на Ньойския договор по повод 98-ата годишнина от неговото подписване.  Договорът е позор за България, заявиха от ВМРО... burgasdream.com  29.11.2017 г.  До Г-н Елен Герджиков Председател на Столичен общински съвет Предложение от Ангел Джамбазки - член на Европейския парламент от Р България, Карлос Контрера - общински съветник в Столичен общински съвет, Уважаеми г-н Герджиков, Обръщаме се към Вас във връзка с правомощието на Столичен общински съвет да определя поставянето паметници и други възпоменателни знаци на територията на Столична община и именуването на улици и площади. Предвид горепосочената нормативно уредена възможност, предоставена на СОС, отправяме към Вас предложение за определяне на пространство и започване на процедура по поставяне на паметник и именуване на улица на двадесет и осмия президент на САЩ - Удроу Уилсън, на територията на столицата... Удроу Уилсън е заслужил честта на територията на Столична община да бъде именувана улица, както и да бъде изграден паметник в негова чест, тъй като благодарение на твърдите си действия по време на Ньойските преговори е запазил суверенитета и териториалната цялост на България и е предотвратил събития, които биха били национална катастрофа... Факти бг Венелин Ганев, \"Дневник (1919 г.). Ньойският мирен договор\", съставители Цочо Билярски, Лиляна Ванова, ИК \"Синева\", 2005 г. 30 юли 1919 г. Оптимизмът отново ни завладя безрезервно. \"Jurnal\" възпроизвежда впечатленията на своя кореспондент от един разговор с Polk, според който Америка, за да запази общия мир, ще се противопостави на всяко решение, лишаващо България от Кавала. Вчера ние се страхувахме за Деде Агач, днес ни галят с надеждата за Кавала!... Във всякой случай настъпват решителни минути. Изглежда, че становището на Америка е решително. То не може да не предизвика един обрат, благоприятен за нас.  8 август 1919 г. ...След вечеря имахме няколко неприятности. Вечерните вестници наново бяха безпощадни спрямо нас. L'Intrasigeant отбеляза една нова еволюция по тракийския въпрос: отстъпването на най-западната част на Гърция, а създаването от другата част, т.е. Деде Агач и Гюмурджина - на една международна област. Възможно е да бъдем изненадани и с такова разрешение на въпроса, колкото и неестествено да е то. Възможно е, за да се накаже България и да се задоволи Гърция, да се създаде подобна международна област, макар че тя никому не е необходима: тя не се конституира като свободен достъп към море за държава, на която не може да се даде, понеже я вземат от нас, които имаме нужда от тоя достъп; от друга страна, как би могла да съществува стопански и политически тая област като неутрализирана международна единица? Всичко това е необяснимо. Но толкова необясними работи стават на тая конференция!... 14 август 1919 г. Отново вълнения и отчаяния!... Изглежда, че проектът да се даде част от Тракия на Гърция и останалата да се провъзгласи като интернационална държава само за да не се остави на България, намира все повече привърженици. Вестниците представят тоя проект като американски. Но той, особено тъй както е представен днес, е тъй малко естествен и тъй малко осъществим, че мъчно може да се допусне поддържането му от сериозни хора. И гърците, разбира се, печелят лека слава и лека победа, когато го оборват и свеждат към абсурд. Те, заедно с всички техни  вестници, се нахвърлят против него с голяма ярост. И именно това обстоятелство, заедно с неестествеността на самия проект, ме заставя да си мисля дали той не е едно гръцко изобретение, вложено в устата на американците, за да ги изложат и да постигнат по-пълно уважаване на техните искания?  30 август 1919 г. Според австрийците американската анкетна комисия и нейният председател г. Grane щели да посъветват американското правителство и Wilson да поеме мандата за Месопотамия, Сирия и Турция. Съобщението е сигурно неточно. Америка да поеме мандат за Месопотамия и Сирия е невероятно. Но да, би могло да поеме мандат за Турция, т.е. за Цариград! Засега по-благоприятно разрешение за разрешение на въпроса в наша полза ние не можем да очакваме. Щом като не може да бъде Русия, нека Америка се настани в Цариград. Тогава и въздигането на Тракия в неутрална държава става по-малко горчив хап... 3 септември 1919 г. Вилсон дал отговора си. Той настоява да имаме излаз на Егейско море и, според някои вестници, като приема едно закръгляване на границата в полза на Гърция от към запад - вероятно Ксанти - иска цялата останала Западна и Източна Тракия да се превърне в една интернационализирана държава заедно с Цариград. Навярно и тоя отговор на Wilson е заставил конференцията да се спре на решението, което е взела вчера. Тракийският въпрос не се решава окончателно, но мир ще имаме и без него. Всички наши надежди не се отнемат. Ние ще можем да имаме вяра в бъдещето и жертвите, които ще трябва да дадем сега за Тракия, ще бъдат по-леки, отколкото ако Гърция си я беше присъединила. Те са по-леки, но сякаш повече чужди на българския политически темперамент... А вън от това съседството с Америка, която по всяка вероятност ще поеме мандат в Цариград, не е съвсем удобно. То ще ни ползува с по-голямата култура, техника и стопанска организация на американците. Но стопанската и обществена борба значително ще се изострят и усложнят. Но дано имаме сили, сръчност и умение да не бъдем подавени... 12 септември 1919 г. ...След вечеря г-н Теодоров ни прочете телеграма от Берн, която възпроизвежда писмо на г-н Панаретов от Вашингтон. Според телеграмата, положението ни съвсем не е розово. Ксанти и Марония се дават на Гърция. Тракия се отнема от нас и се дава на автономната държава около Цариград. Спрямо Сърбия правим отстъпки и даже областите от към Доруте не ще получим сега. Това е било говорено на г-н Панаретов от г-н Lansing (държавен секретар на САЩ 1915-1920 г. - б.а.) И аз си помислих: Ако при такива условия Тракия се отнема от нас и ако лигата на народите излезе жизнена организация, дали заради нас не ще бъде по-трудно да спечелим отново Егейския си бряг? Не ще ли бъде по-леко да се действа против Гърция, отколкото против Америка и против Лигата. 26 юли 1919 г.  ...Wilson и Lansing вероятно няма да се върнат в Европа. Mr Polk, подсекретар в Departement of State, добър честен господин, но не познава никак балканските работи. Murpfi, когато бил в Париж, опитал се да информира Mr Daid, който не искал да го слуша. Според г. Панаретов обстоятелствата се така стекли, че малко можем се надяваме за поддръжка от американците... 21 август 1919 г. Сутринта посетих секр[етаря] Лансинг, който ми каза, че САЩ ще отстъпят от своята позиция за Тракия. Попитах го за Македония. Той ми каза, че не знае нищо за това... 27 октомври 1919 г., понеделник Изпратих нота (№ 378) с днешна дата на Лансинг за мирния договор с България, посочвайки суровостта на неговите условия и несъвместимостта им с принципите на през[идента] Уилсън. Но тъй като и Лансинг, и Уилсън в момента са болни, от моята нота едва ли ще има полза. Изпратих я не защото тя би променила нещо в договора, а като един протест срещу фалша на уверенията, че \"България ще получи справедливост\", а и фиаското на Уилсън в неговите бомбастични обещания за уреждането и регулирането на световните въпроси. Колко жалко!... 15 януари 1919 г., сряда ...Излизам и виждам Венизелос (1865-1936, 9 пъти министър-председател на Гърция - б.а). Венизелос ми показва своите етнически статистики. Той се позовава на Дитрих, като потвърждава неговите собствени цифри и твърди, че целият бряг западно от меридиана на Константинопол е гръцки и според физическите, и климатичните си елементи. Отговарям му, че България трябва да има икономически изход към Егея. Той казва: \"Ами Варна и Бургас, няма ли да бъде далеч по-важно сега проливите да са постоянно отворени? Румъния има излаз само на Черно море, защо България трябва да има повече\". Той се сбогува хладно... 19 май, понеделник Голяма част от кабинета пристигна от Лондон, за да дискутира бъдещето на Турция. Винстън иска нещата да останат както са, но Америка да управлява Константинопол и проливите, заедно със зоната, простираща се до Требизонд. Балфур иска Константинопол с американско управление. Смирна на Гърция, а останалата част от Турция да бъде независимо кралство, наблюдавано от чуждестранни \"съветници\". Не стигат до никакво решение.", "date": "2019.05.16", "title": "През 1919 г. САЩ искат Тракия за свой щат "}
{"url": "https://duma.bg/todor-stoilov-malki-polititsi-propilyaha-golemi-vazmozhnosti-za-balgariya-n191876", "text": "- Отговорът до голяма степен се крие във въпроса - като млад човек преди всичко ще насоча енергията си за по-качествения живот на младите хора. Необходимо е да инвестираме в тях и да ги съхраним, да ги мотивираме да останат в родните си места, или поне в България. Най-ценният ни капитал е човешкият. Важно е да приложим Европейския план за младежта, необходимо е да се  увеличи горната граница на възрастта на младежката гаранция до 30 години. Важно е да се осигури и обезпечаване на финансиране, дори удвояването на средствата за успешни програми като \"Еразъм+\". Масово въвеждане на културен чек, изработване на цялостна европейска стратегия за преодоляване на демографската криза, допълваща националните мерки. Всичко това е важно за младите хора в ЕС. Ще работя и за по-силна европейска икономика, за това България да изнася продукт с добавена стойност, а не суровини. Смятам, че до голяма степен единната минимална европейска заплата би спомогнала за намаляването на миграцията по принуда вътре в самия съюз.  - Това е въпрос на национална политика. Опира до това дали държавата ни иска да инвестира в културното развитие на своето бъдеще. Буквално преди минути разбрах, че тази година България няма да участва в международния музикален конкурс \"Евровизия\" по финансови причини, което е показателно за отношението на управляващите в посока култура и изкуство. Недопустимо е да пренебрегваме тази сфера. - Да, това са сериозни проблеми. След всички срещи съм убеден, че към тях трябва да добавим и въпроса с ниските доходи. Изходът е правилна регионална политика и преразпределение на европейски средства в по-слабо развитите региони. Това трябва да бъде допълвано от национални политики. За мен централизацията не е правилна - вижда се, че големите ни градове се задъхват и неслучайно са водещи в класациите за мръсен въздух в Европа. Струва ми се добра идеята общините или държавата да поемат образованието на млади лекари и учители, в замяна те трябва да работят поне 5 години в своето населено място или в страната. Намаление на обезлюдяването може да се очаква, ако има осигурени работни места. Държавата може да насърчава инвеститорите да създават производствени мощности на определени по-страдащи места. Това може да стане само с подходяща политика, ако спрем да закриваме училища и болници и, разбира се, обвържем всичко това с достойни възнаграждения. Едва тогава тази сложна задача може би ще се реши. - Може би звучи клиширано, но е крайно време България да седне наравно на масата на европейските аристократи и представителите й да отстояват интересите на нашите сънародници. Не е вярно оправданието, че сме малка държава. Напротив, средно голяма сме на фона на останалите европейски страни, по-скоро са ни \"малки\" политиците, които не успяват да се възползват от възможностите, които имахме. - Санкциите срещу Русия се отразяват негативно както на България, така и на ЕС. Говорим за стотици милиони евро годишно, но зад числата стоят човешки съдби, намалени производства, занижен стокообмен. Никой по никакъв начин не компенсира тези загуби за българския бизнес. Остава осезаемото чувство за двойни стандарти. България можеше да получава милиони евра годишно от транзит на газ чрез \"Южен поток\", без да броим българските фирми изпълнителки, както и откриването на работни места. Това няма да се случи, а в същото време \"Северен поток 2\" се смята за стратегически и се очаква през 2020 г. да бъде в експлоатация. Имам чувството, че днес най-лесната и добре платена професия е да се говори срещу Русия. Ще цитирам проф. Андрей Пантев, който казва в едно интервю: \"Не можеш да наречеш чужд народ този, който казва \"мамо\", \"хляб\" и \"любов\" по същия начин, по който го казваме и ние\".  Затова в основния документ на БСП \"Визия за Европа\" ясно сме заявили нашата категорична  позиция - санкциите срещу Руската федерация трябва да отпаднат. - Нашият кмет Иван Тотев бе клиент на прокуратурата и скандалите около него не стихват. В момента градът ни е разкопан и прашен. Културният календар не е толкова наситен със събития, има само неоправдани очаквания за високо заета леглова база в хотелите и по нищо не личи, че сме Европейска столица на културата. Скандалите с откриването не помогнаха за добрия имидж на Пловдив. - Листата на \"БСП за България\" е силна и балансирана, със сигурност ще спечели подкрепата на избирателите. Смятам, че гласоподавателите ще превърнат вота в наказателен към настоящото управление. Само при победа на изборите за Европейски парламент можем да покажем, че вече има нова постановка и нова първа политическа сила в България, с което аргументирано да поискаме предсрочни парламентарни избори. Една победа със сигурност ще допринесе за самочувствието ни на предстоящите местни, а защо не и предсрочни парламентарни избори.", "date": "2019.05.16", "title": "Тодор Стоилов:    \"Малки\" политици пропиляха големи възможности за България"}
{"url": "https://duma.bg/zhivot-otdaden-na-dobroto-n191875", "text": "В залеза на своето битие се обръщаме назад и търсим векторите на неговия смисъл. И все по-често се питаме: \"Добре ли живях? Направих ли добро? С какво ще остана в мислите на хората?\" Отговорите може да са хиляди, но за баба Севета Величкова най-важният е, че животът й е бил отдаден на доброто. Денят, в който заедно с дългогодишната й приятелка Недка Господинова почукахме на вратата на дома й в Перник, беше променлив. Ту ни валя дъжд, ту слънцето ни се усмихваше зад гъстите облаци. Като многоликия живот на домакинята, на която отивахме на гости.  Отвори ни малка крехка жена с побеляла коса и чаровна усмивка. На 25 юни 2019 г. баба Севета ще закръгли 90 години. Живее с племенницата си Милена. Така и не успяла да свие свое семейно гнездо. Имала много ухажори, но никой не успял да грабне сърцето й завинаги и да я отведе под венчило. Със смях ни разказва за последния мераклия, който я посетил в бившия завод \"Кристал\", където работела. Вместо да го ухажва и да го погали, Севета го завела в цеха за закалено стъкло, за да му покаже поточната линия. \"Много се гордеех с работата си. Ех, сега \"Кристал\" го няма. Съсипаха го. Както разсипаха и България\", омъчнява се жената. Тя не може да чете, защото очите й я предали, но гледа по цял ден телевизия. Зная всичко, което се случва у нас, хвали се баба Севета. С любов ме уверява, че всеки ден кара някого от близките си или приятелите си да й четат ДУМА.  И се връща в годините на детството си в родното село Долна Секирна, Брезнишко. Там е завършила основно образование. Били са 7 деца и не могла да продължи да учи. Не че били от най-бедните. Баща й имал тухларна. Но не печелел много, а по онова време било трудно да се издържат толкова много малчугани.  \"Имам трима братя - Михаил, Будин и Станимир. Цялото ни семейство бяхме ятаци на партизаните от Радомирския отряд. Почти цялото село участваше активно в борбата срещу фашизма\", разказва баба Севетка. Всички овчари знаели паролата на партизаните, а тя била: \"Стояне, навлезна вола у дола\". \"Искам да разкажа на младите за онова време. За борбата ни за справедливост и за това, доброто да възтържествува. Слушам, че сега говорят, че партизаните били лоши, че нямало фашизъм. Така учели децата и по история. Не бива да се забравя, не бива да се подменя миналото\", споделя Севета.   Чичо й Илия Величков Илиев бил миньор в мина \"Перник\". Заедно с поп Мирчо Радев и негови другари през 1925 г. създал партийната организация в Долна Секирна. Имали червено знаме, направено от комунистката Райна Стоянова Кузманова, съхранявано и изнасяно от нея на всички празници в селото. Изнесли го и на хорото по случай Гергьовден през 1925 г. Дошла полиция, арестували Илия Величков и го откарали в Радомир. По-късно близките му разбират, че е убит. Къде е било захвърлено тялото му никой не знае. И досега не се знае къде е гробът му. Страшни времена бяха, спомня си баба Севетка. Тя не може да забрави ужаса от гаврата с партизанина Боян. \"Разстреляха го на улицата на 13 май 1944 г. Оставиха тялото му на улицата и не даваха никой да се приближи и да го погребе. Кучетата го разкъсаха, а кокошките оглозгаха мозъка му от разбитата глава\", връща се в миналото баба Севета. Обущарят в селото Богдан Митов правел цървули за партизаните, които са донасяни в отрядната землянка от бащата на Севета - Рангел Величков Илиев. Една вечер през август 1944 г. обущарят бил в кръчмата и казва на  съселяните си: \"Червената армия иде и ще видим какво ще правят изедниците фашисти\". Някой го издава на жандармеристите. Те се гаврят жестоко с него. Карат го да си изкопае сам гроба и го заравят. Чак след година братята му намират гроба и пренасят трупа му в Долна Секирна. В края на август 1944 г. царското правителство издава заповед да се запалят и изгорят селата Одраница, Мурено и махалите на Долна Секирна, за да накажат населението, че е помагало на партизанските чети и отряди. Пристигането на Червената армия ги спасило от жестокото наказание. \"Девети септември 1944 г. беше голям, неописуем празник за нашето село. Тогава слязоха от гората партизаните, заедно с тях и тримата ми братя, които прегърнах след години. Почти всички заминаха по-късно за фронта в Първа българска армия с командващ ген. Владимир Стойчев. След победата над фашистка Германия братята ми се върнаха\", гордее се баба Севета. В началото на 1948 г. 20 семейства, главно ятаци и родители на партизани, създават земеделска кооперация и със свои средства построяват овчарници за 600 овце. Тя съществува до 1994 г., когато имуществото е разграбено, без да бъде разпределено на членовете кооператори. Севета работи в ТКЗС до 1960 г. По-късно е била инструктор на БЧК. В завод \"Кристал\" се труди до пенсионирането си през 1984 г. След това работи 4 години и 7 месеца в хижа \"Рудничар\" на Витоша. \"Целият ми живот е свързан със социалистическата партия\", хвали се Севета. Веднага след Девети септември тя става член на СНМ. През 1952 г. е кандидат-член на БКП, а година по-късно става неин член. Независимо от достолепната си възраст баба Севета продължава да участва активно в дейността на БСП в ОПО в кв. \"Мошино\", като дълги години е член на ръководството. По време на подготовката за избори тя е най-пламенният и популярен агитатор, особено сред гражданите на блок 6 на ул. \"Мл. Стоянов\". \"Много обичам красивото. Направих цветна градинка пред входа и досега отглеждам пъстри и лечебни цветя. Раздавам семена и корени на всички, които поискат. Болестите и годинките ме морят, но се опитвам да помагам на всички. Моето завещание към младите е да правят добро, защото то се връща стократно. Животът ми е обречен на добротата, на красивото, на справедливото. Предайте чрез страниците на любимия ми вестник ДУМА моите послания към всички хора\", настоява баба Севета.", "date": "2019.05.16", "title": "Живот, отдаден на доброто"}
{"url": "https://duma.bg/dyado-yotso-zhumi-n191877", "text": "Старецът седи на своето любимо място над Искърската клисура, влакове вече рядко минават тъдява. И като няма какво да прави, седи дядо Йоцо и гледа... телевизия. Ей на, завчера пусна Нова - две млади булки се наддумваха, коя от коя по-устата. Френци ли бяха, българки ли, той нямаше как да знае, но едната, Мария Габриел, не й е тукашно името. Та тя обяви \"нулева миграция в България\". Че как няма да е нулева? Кой мигрант е луд да стои в най-бедната страна на Европа? Ако искаха да живеят в бедност, хората щяха да си седят в Африка и Близкия изток, нямаше да бъхтят толкоз път, за да се любуват на родната немотия. Най-талантливият трънчанин Васил Джерекаров, светла му памет, казваше - все е имало неманье, ама такова неманье като днешното никога не е имало! Тия дни стана ясно как е потънала Атлантида.  Някакъв тракийски вожд се преселил на митичния остров барабар с племето си. И взел да строи магистрали, апартаменти, къщи за гости... Не само за себе си, а и за децата, внуците, правнуците. За сватята на братовчеда, за баджанака, снахата, лелинчото на балдъзата, внука на тъщата от предишния й брак, племенника на шефа на парламентарната група на любимата партия... Издигали се масивни, многоетажни прогимназии, дворци и замъци, цели курортни комплекси, финансирани по разни европейски проекти. Така, малко по малко, островът взел да потъва и древната цивилизация рухнала под тежестта на човешката алчност... А в Дивия Запад усилено строят социализъм. Национализират частни банки. Прости им, Господи, те не знаят какво ги чака. Днес национализация, утре - демократизация, после приватизация и ще се появи техният Иван Костов, барабар с братовчедите, за да разпродаде националното им богатство за жълти стотинки. И чак тогава ще тръгнат да си откачат радиаторите. Щото човек и добре да живее, един ден му пращат изравнителните сметки от \"Топлофикация\" и на него му иде да хване гората и да организира мощно партизанско движение.  Обаче в нашите гори вече няма кьораво дърво. Царят реституира каквото можа, дървената мафия изсече останалото. Няма къде от данъчните да се скриеш, да си запалиш едно барбекю барем. Даже горският министър Порожанов на пожар си стегна багажа и дим да го няма. В гората положението е ясно, но какво се случва в селата и градовете? Всъщност селата съвсем опустяха, младите хора в градчетата се изнесоха в столицата или в странство. А строителите на съвременна България издигнаха нов модерен лозунг: \"Ще превърнем всяка детска площадка в банка, а градинките - в мол!\" И всичко си дойде на мястото. Младите българки, вместо да раждат, стоят из моловете и продават турски кюлоти и прашки за една минимална заплата. А чорбаджията друговерец засуква мераклийски мустаци, пощипва белоногите ни хубавици и си казва - що ми трябваше башибозук да пращам, пазарната икономика свърши по-добра работа!  Гледа дядо Йоцо тая тъжна картинка. Гледа опустялата ни България - разпродадена, омаскарена, с американски бази опасана, оглозгана и опоскана... Гледа старецът и проклина мига, в който е прогледал... ", "date": "2019.05.16", "title": "Дядо Йоцо жуми"}
{"url": "https://duma.bg/filiya-s-mas-n191870", "text": "Идва детството на филиите със свинска мас! Дойде време да кажем \"Сбогом\" и на вафлите, с които  израснаха поколения деца в България, и никой тогава не съобщаваше постфактум, че са канцерогенни. Не бяха. Имаше и песничка от здравната просвета на народната република: \"Зеленчуци, който не яде, той голям не ще да порасте\". Но днес се оказа, че и зеленчуците, които ядат българчетата, са бъкани с какви ли не вредни за здравето вещества. Така че идва ред и на въпроса: ами като са канцерогенни и зеленчуците, и вафлите, и млякото, и всичко това ни се съобщава постфактум - КАКВО ДА ЯДАТ тогава днешните български деца? Та да не се разболяват и да имат шанса да порастат, както растяха  връстниците им при мрачния социализъм. А сега и детските градини, и училищните бюфети са пълни с какви ли не канцерогенни закуски. Която и боза да отвориш, все налиташ на изписани с дребни букви на етикета \"Е-та\", аспартан, цикламат, подобрители, консерванти, оцветители - все чудесии, дошли у нас като на балканско сметище. И приижда отвред тази \"благодат\" - въпреки министерствата на здравеопазване и образование, въпреки комисии на потребители, хелзинкски комитети и прочее, където чиновниците са май на друг екологичен \"оклад\" и снабдяване... Спомням си как преди 40 години чуждестранни експерти посетиха месокомбината в Пазарджик и бяха дълбоко потресени от това колко много месо сме били слагали в колбасите и кренвиршите, с които се правят сандвичи за мало и голямо! Е, сега дойдохме до \"оптимизацията\" и колбасите, и кренвиршите, и тостерите, и хамбургерите, които нашите деца ядат, са \"пълни\" с Е-\"следи от месо\". Всичко останало  е \"пълнеж\" от \"подобрители и овкусители\". Та, щом в разградената ни капиталистическа България е дошло време да кажем печално \"сбогом\" на вафли, бози, мляко, зеленчуци и плодове, салами, сирена и прочее, не е ли всъщност това сигурен симптом, че май в края на краищата ще кажем \"сбогом\" на Е-държавата, която не може да осигури на децата си нормално да растат, а на порасналите - да доживеят до старост? Иначе днешните ни малчугани трябва да преминат единствено към легендарната филия със свинска мас, с която е израствал като сополиво дете днешният премиер Бойко Борисов по банкянските поляни и баири. Тази филия със свинска мас единствено ще се окаже без канцерогенни съставки и с нея, мънички мои, ще може да порастете и до генерал, и до първи министър и везир...", "date": "2019.05.16", "title": "Филия с мас"}
{"url": "https://duma.bg/atanas-krastev-e-solist-v-kontsert-na-radiosimfonitsite-n191862", "text": "Филмова музика, талантливи солисти и българска премиера - това е нестандартна програма за концерта на Симфоничния оркестър на БНР под диригентството на Марк Кадин на 17 май от 19.30 ч. в зала \"България\". Младият виолончелист Атанас Кръстев ще представи своята интерпретация на Концерт 1 за виолончело и оркестър от Дмитрий Шостакович. Кръстев е носител на \"Златна муза\" (2007) и \"Кристална лира\" (2012). Завършва НМА \"Проф. Панчо Владигеров\" в класа на проф. Анатоли Кръстев. Специализира при проф. Наталия Шаховска в Мадрид и посещава майсторски класове при Албан Герхард, Янг Чанг Чо, Томас Керъл, Роберт Коен, Антонио Менезес и др. Концертира в Австрия, Франция, Холандия, Италия, Испания, Гърция, Чехия, Словакия, Сърбия и Бразилия. Програмата на утрешния концерт включва и филмова музика от едни от най-великите композитори на XX век. Радиосимфониците ще изпълнят Сюита от филма \"Дама Пика\" от Сергей Прокофиев и Сюита от филма \"Мъртви души\" от Алфред Шнитке. Солист във второто произведение ще бъде изключителният пианист Марио Ангелов - изпълнител с дългогодишна творческа дейност с радиосимфониците и многобройни самостоятелни изяви и концерти на международни сцени. \"Тиха музика\" от Валентин Силвестров, един от големите композитори на нашето време и водещ представител на авангарда в съвременната музика, ще прозвучи за първи път в България в изпълнение на Симфоничния оркестър на БНР. ", "date": "2019.05.16", "title": "Атанас Кръстев е солист в концерт на радиосимфониците"}
{"url": "https://duma.bg/zapochva-festivalat-na-izkustvata-v-doma-na-boris-hristov-n191863", "text": "XV фестивал на изкуствата \"Борис Христов\" (18 май - 28 юни) обединява проекти от областта на музиката и ги свързва с документалното кино и пластичните изкуства. Посвещението на 105-годишнината от рождението на Борис Христов е съчетано и с други посвещения на забележителни фигури в световната културна история: Клод Дебюси, Клара Шуман, отбелязва се и 120-годишнината на Панчо Владигеров.  Фестивалът приобщава изпълнители от различни поколения. Дебюти на млади певци и инструменталисти от България, Бразилия, Турция, Колумбия и Япония има още в първата вечер. Пианистката Мартина Табакова представя \"Виртуозна палитра\" с музика на Панчо Владигеров, Шопен, Лист, Хиндемит и Бетовен (20 май). 14-годишната Ива Маринова посвещава програмата си \"Песен за цигулката\" на Панчо Владигеров и съчетава българските творби с европейското културно наследство (22 май). С \"Възхвала на сонатата\" - Моцарт, Шуберт, Парашкев Хаджиев, на фестивала дебютират цигуларката Диана Станчева и пианистката Павлина Радионова (3 юни). На 19 юни операта и оперетата се съюзяват в програма, в която тенорът Любомир Дамянов е поканил за партньор сопраното Елеана Константа от Гърция.    Италианската педагожка, оперна певица и режисьорка Роберта Матели представя на 27 май млади таланти във вокалното изкуство с италиански канцонети; Йосиф Герджиков представя новото си откритие Николай Димитров - тенор, с интерпретация на вокалната миниатюра от XVI век до наши дни (28 май). В концерта \"Барок и славянска музика\" Йосиф Герджиков си партнира с младата Валентина Славова - мецосопран (20 юни). Известният оперен артист Петър Найденов обединява изявата на свои млади възпитаници в програмата \"Сто процента Панчо Владигеров\" (21 юни). Израз на благодарност към педагозите е вокалният фойерверк на Гергана Христова и Анна Карадимитрова с арии от Моцарт, Росини, Верди и Уебър, посветен на тяхната преподавателка - примата на Русенската опера Роза Митова. \"Доновете в операта\", по идея на Владимир Маринов, извежда от сюжетния и музикално-драматургичен контекст отделни герои и обобщава техни характерни черти (17 юни). Специално създадена за фестивала е изявата под наслов \"Винаги Ваша: Клара\" - оригинална програма, посветена на 200-годишнината на Клара Шуман, по идея на пианистката и композиторка Мира Искарова. Специално за форума Александър Хинчев пристига от Италия за клавирен рецитал, посветен на Борис Христов, с когото го свързват години партньорство на концертния подиум. В раздела \"Детски ъгъл\" участват деца изпълнители, които преживяват първите вълнения пред публика. Фестивалът представя архивни кадри с Борис Христов, заснети негови участия като \"Реквием\" на Верди - Копенхаген, 1971, с Юлия Винер, Александрина Милчева, Любомир Бодуров и диригента Бруно Бертолети (28 юни); филми, създадени за великия артист, като \"Писмо от Тоскана\" на Ема Константинова и Георги Тошев (18 май). Изложбата на млади дизайнери \"Костюмите, аксесоарите\" се открива на 20 май. По традиция фестивалът започва на 18 май - деня на рождението на Борис Христов (1914) и деня, в който той заминава за Италия (1942). Както винаги, този ден е с вход: живо цвете за Градината на Борис Христов.", "date": "2019.05.16", "title": "Започва фестивалът на изкуствата  в дома на Борис Христов"}
{"url": "https://duma.bg/chetirimata-bliznatsi-e-nay-novata-premiera-na-muzikalniya-teatar-n191864", "text": "Мюзикълът за малки и големи \"Четиримата близнаци\" ще бъде представен премиерно на 18 и 19 май от 11 ч. в Националния музикален театър. Композиторът Георги Костов написва творбата по пиесата \"Приказка за калпаците\" (\"Щръклица\") от Панчо Панчев - Дядо Пънч през 1997 г. Премиерата е същата година на сцената на Националния музикален театър по повод неговия 50-и юбилеен сезон. Оттогава тази музикална комедия не слиза от театралните сцени в България. \"Четиримата близнаци\" се поставя за втори път на сцената на Музикалния театър, научи ДУМА от София Стойчева, експерт ВО. Режисьор на новата постановка е Стефан Донев, диригент Людмил Горчев. Сценографията и костюмите са дело на Нела Стоянова. Хореографка е Десислава Николова. В главните роли ще видим звездите на Оперетата Людмила Козарева, Калина Ангелова, Деница Шопова, Лъчезар Лазаров. Най-сложната роля - на четиримата близнаци, ще се играе от един актьор. Тя е поверена на младия солист на НМТ Александър Панайотов. В тази роля ще се дублира с Иван Христов и Алексей Римша. Като хубавата Бонка, за ръката на която четиримата братя си съперничат, ще гледаме Боряна Йорданова и Пламена Михова. \"Четиримата близнаци\" е музикална комедия, написана в духа на фолклорната традиция. Една приказка за порастването, изборите в живота и отстояването на любовта, в която побеждава доброто. \"Тук облога за момата спечелва не разбойникът, не алчният кръчмар, не и забравилият родния си кът чуждопоклонник, а работливият и верен на обичта си момък. Много е важно тази истина да ни се повтаря поне в театъра, защото в живота често печелят не най-добрите... Нека направим живота такъв, какъвто е в приказките!\", пише Панчо Панчев - Дядо Пънч, автор на текста на мюзикъла.", "date": "2019.05.16", "title": "\"Четиримата близнаци\" е най-новата премиера на Музикалния театър"}
{"url": "https://duma.bg/datata-n191866", "text": "1703 - УМИРА ШАРЛ ПЕРО, ФРЕНСКИ ПИСАТЕЛ (Р. 1628 Г.). Проучва и преработва в достъпен за децата вид редица устни народни приказки, които публикува в книга под заглавие \"Приказки за моята майка\" или \"Истории и приказки от старото време с морални наставления\" (1697). В нея първоначално влизат осем приказки, сред които \"Червената шапчица\", \"Котаракът в чизми\", \"Палечко\", \"Спящата красавица\", \"Пепеляшка\" и др. В следващите издания той добавя още две приказки и една повест. Всичките му приказки завършват с нравоучителни стихове. 1831 - РАЖДА СЕ ДЕЙВИД ХЮЗ, ФИЗИК, СЪЗДАТЕЛ НА МИКРОФОНА (УМИРА 1900 Г.). Британецът е автор на изобретения в областта на електротехниката. През 1855 г. получава патент за печатащ телеграфичен инструмент. Въвежда термина микрофон. През 1878 г. проектира прототип на микрофон, станал основа за гласовата телефония. 1888 - ЗА ПРЪВ ПЪТ СА ДЕМОНСТРИРАНИ ГРАМОФОНЪТ И ГРАМОФОННАТА ПЛОЧА. Това става във Филаделфия, САЩ. Изобретението е дело на американския предприемач и изобретател от немски произход Емил Берлинер, който на 8 ноември 1887 г. получава патент за грамофона, а на 15 май 1888 г. - за производството на грамофонни плочи. 1921 - РАЖДА СЕ ЧАВДАР КЮРАНОВ, СОЦИОЛОГ, ПОЛИТИК (УМИРА 2004 Г.). Доктор на философските науки, професор. Един от основателите на Клуба за подкрепа на гласността и преустройството (1988), зам.-председател на БСП, председател на Обединението за социална демокрация в социалистическата партия. Бил е представител на България в Икономическата комисия на Европа към ООН в Женева, зам.-председател на Международния съвет по социални науки към ЮНЕСКО, депутат в четири НС. Автор на научни публикации по социология на труда. 1960 - АМЕРИКАНЕЦЪТ ТЕОДОР МЕЙМАН ДЕМОНСТРИРА ПЪРВИЯ ЛАЗЕР. Лазерът е рубинов кристал с оптично напомпване. Първият лазер в България е пуснат четири години по-късно - през 1964 г. Той също е рубинов. България има сериозен принос в развитието на лазерната техника. У нас е пуснат първият лазер с пари на меден бромид от акад. Никола Съботинов (на снимката). 1971 - ПРОВЕЖДА СЕ РЕФЕРЕНДУМ ЗА ПРИЕМАНЕ НА КОНСТИТУЦИЯ НА НРБ. Участват 99,70% от всички гласоподаватели (6 174 635), от които 6 135 218 души, или 99,66%, гласуват за новата конституция, против - 15 477. Действа до 12 юли 1991 г., когато VII ВНС приема Конституция на Р България. 2014 - УМИРА НИКОЛА ГЮЗЕЛЕВ, ОПЕРЕН ПЕВЕЦ (Р. 1936 Г.). Като артист в Народната опера има над 70 оперни образа. Пял е на големите оперни сцени в Европа, Северна и Южна Америка, Япония. От началото на 90-те години е директор на Българската академия на изкуствата \"Борис Христов\" в Рим, където преподава. Носител на редица престижни награди и отличия. \"Доктор хонорис кауза\" на БАН.", "date": "2019.05.16", "title": "Датата"}
{"url": "https://duma.bg/turtsiya-e-kato-prirodno-yavlenie-no-problemat-e-v-balgariya-n191867", "text": "Такаааа... 1992-1994 г.: аз съм председател на парламентарната комисия по национална сигурност. И понеже се срещам с представители на Турция от нашето Външно министерство ми дадоха две странички ситно изписан текст - едната съдържаше всички наши искания към Турция, другата - всички искания на Турция към нас. 2002-2006 г.: аз съм секретар на президента по националната сигурност. И понеже се срещам с представители на Турция от нашето Външно министерство ми дадоха две странички ситно изписан текст - едната съдържаше всички наши искания към Турция, другата - всички искания на Турция към нас. И знаете ли кое е любопитното? Ами практически страничката с нашите искания към Турция си бе все същата. А страничката с исканията на Турция към нас бе абсолютно различна. Ние 25 и повече години си повтаряме едно и също като прилежни чавдарчета, които труда обичат и на помощ първи се притичат, а Турция е постигнала абсолютно всичко и сега иска вече, както казват в Перник, и майка си, и баща си. Това е Турция. Тя е като природно явление, почти обективно, извън нас... Природните явления трябва да се прогнозират и ако може - предвиждат. Да се прави и невъзможното - да се минимизират щетите от тях. Премиерът много обича да се разполага комфортно в средата на международните отношения. Но за да станат младите хора магистри по международни отношения и да имат знанията, че да са добри специалисти в международните отношения, те трябва да прочетат стотина книги средно по 300 страници. На премиера ни му липсват тези 100 х 300 = 30 000 страници в международните отношения. А отсреща Турция има дипломатическа школа, която е високо образована, чела и надчела, мислила и премислила. С Турция в международните отношения шега не бива! Тя е нещо като птичия грип. Той се опитва да зарази редица държави, но някъде имат здрава имунна система и той не успява, а някъде имунната система е разбита и той преуспява. Проблемът не е в Турция, проблемът е в България. Тя е държава със силно отслабена (така говорим ние в Перник) имунна система. Имунната система на държавата са специалните служби, дипломацията, полицейските служби и стратегическите центрове за анализ и прогнози. Алтернативата каква е? Премиерът се разполага комфортно в международните отношения, държи се приветливо, импровизира и гледа на нещата с поглед на откривател. Така един колега навлиза в науката Геополитика и всичко му е ново, всичко му е интересно и със свещената искреност на начинаещия той смята, че всичко е просто и ясно, че той го знае и започва да спори с такива като мен. А аз, понеже симпатизирам на искрените персони, се притеснявам да му кажа колко всъщност малко знае. И се случва, каквото се случва. Ние с добродушие и чувство за правене на голяма политика подадохме, както казват в Перник, благ пръст на Ердоган. А той иска да ни отхапе ръката. Сега викаме олеле! Ами олеле, я! Защото един от законите на националната сигурност е, че в международната сигурност куцото пиле не го пази нито Господ, нито Аллах...", "date": "2019.05.16", "title": "Турция е като природно явление,   но проблемът е в България"}
{"url": "https://duma.bg/bistrishkite-babi-peyat-v-noshtta-na-muzeite-n191865", "text": "Повече от 50 галерии и музеи ще участват в Европейската нощ на музеите в София на 18 май, съобщиха организаторите. Събитието е инициирано от Френския институт в България, Столичната община и Министерството на културата. Програмата предлага изложби, концерти, ателиета, прожекции и разнообразни арт прояви. Само част от включилите се в Нощта на музеите са Националната галерия Двореца, \"Квадрат 500\", СГХГ, Националният исторически музей, Националният военноисторически музей, Националният археологически институт с музей при БАН, Националният етнографски музей при БАН, Софийският арсенал - Музей за съвременно изкуство, Регионалният исторически музей на София, галериите \"Васка Емануилова\", \"Дечко Узунов\", \"Средец\", \"Ракурси\". Входът е свободен. Тази година проявата съвпада с Международния ден на музеите, който се чества на 18 май. Документалната изложба \"Бистришките баби. Архаичният двуглас - мост във времето\" може да се разгледа в събота от 18 ч. в Етнографския музей в Пловдив. Посетителите ще имат възможност да бъдат съпричастни и на изпълненията на Бистришките баби - певческа група, вписана в Представителния списък на ЮНЕСКО на елементи на нематериалното културно наследство. За поредна година Националният исторически музей ще се включи в 15-ото издание на Европейската нощ. Екипът е подготвил богата програма: от 10 до 17 ч. за най-малките ще има забавно ателие \"Оцвети своя герой\". От 14 ч. в Пленарната зала ще има прожекция на пилотния епизод на българския анимационен филм \"Златната ябълка\". От 13 до 24 ч. авторите на две български настолни игри, вдъхновени от родния фолклор и традиции - \"Дръж се, Земьо\" и \"Кукер\", ще демонстрират прототипи на игрите. От 18 до 24 ч. посетителите ще могат да проверят знанията си с играта \"Тайните на българската история\". От 18.30 и 19.30 ч. в двора на музея всички любители на българския фолклор ще могат да се включат в хороводни ателиета, водени от хореограф. От 20.30 ч. в градината на НИМ музикалната формация \"Тъпани и гайди\" ще изпълни на живо завладяващ родопски фолклор, преплетен с австралийско диджериду и перуански кахон.  Концерт на духов оркестър към Националното музикално училище \"Любомир Пипков\" с ръководител Вили Стоянов започва в 18 ч. в събота в Художествената галерия \"Владимир Димитров-Майстора\" в Кюстендил. Джаз концерт ще изнесе пианистът Димитър Горчаков от 20 ч. Юбилейна изложба живопис \"Сакрални преплитания\" на Антония Дуенде се открива в галерията от 19 ч. Цикълът от картини на авторката \"Сакрални преплитания - диалог на културите\" възниква от 2005 г. насам на базата на фротажи, снети върху китайска хартия от т. нар. плоча Башка (около 1100 г., Хърватия) с текстове на глаголица. Копие на плочата се съхранява в държавната библиотека в Берлин. Изложбата продължава до 10 юни.  И в събота до късно вечерта залите на галерията в Добрич ще бъдат осветени и ще очакват зрители. Те ще могат да разгледат постоянните експозиции \"Живопис - 60-те - 90-те г. на XX век\", \"Златото на Добруджа\", \"Художници от Добрич\". Деца и родители могат да участват в образователната игра на \"Работилница за въображение\" с интерактивната инсталация \"Влез в картината\", като си направят снимка за спомен. Акцент в Нощта е изложбата \"От А до Я\", с която гостува Международното триенале на сценичния плакат - София. ", "date": "2019.05.16", "title": "Бистришките баби пеят  в Нощта на музеите"}
{"url": "https://duma.bg/misiya-london-n191868", "text": "Лондон     Наскоро, общувайки в социалните мрежи, установих, че в Лондон и някои други градове на Великобритания живеят и творят двайсетина български поети и писатели. Не само Алек Попов написа тук своята \"Мисия Лондон\". Повече от четвърт век тук живее и твори Надя Михайлова,  дългогодишен член на Съюза на българските писатели, публикувала над десет свои книги - романи, разкази, новели, пътеписи... В романа \"Луди сенки\" (трилогия) тя анализира съдбата на три поколения българи, живели в България и Англия. Изпъкват и други двама творци - съпрузите Кристофър и Ана Бъкстон, които от десетилетия живеят ту в Англия, ту в Бургас. Кристофър е продължител на традициите на Мерсия Макдермот и пише романи на българска историческа тематика. В Бургас той е преподавал английски език на Петя Дубарова. Освен трите си романа Кристофър Бъкстон настойчиво превежда и издава на английски език творбите на български класици - Ботев, Яворов, Славейков, Дебелянов... Последната книга на Ани Бъкстон пък - \"Европейските султанки на Османската империя\", предоставя нови тълкувания на някои интриги и факти от историята на Османската империя и осветлява непознатия живот и атмосфера в султанския харем. В Англия твори и Мартин Ралчевски, чиито романи и сборници с разкази красят витрините на повечето български книжарници. Ралчевски ще е гост на Първия фестивал на българската книга, който ще се проведе в Брюксел на 8 и 9 юни. В Лондон Юлиян Попов написа \"Островът на мъглите\". Тук Ивайло Терзийски, Валентин Шуменов, Ирена Сиракова, Валентин Йорданов, Росица Чакърова и някои други пишат своите стихотворения. Ивайло Терзийски наскоро издаде шеста своя стихосбирка. Негови творби са помествали и най-престижните литературни издания, награждаван е в редица национални конкурси. Пет свои стихосбирки вече е публикувал и Валентин Йорданов. Няколко книги има и Здравка Владова-Момчева, която е учителка в българското училище към посолството ни в Лондон. Три издания претърпя и моята книга \"Що е то Лондон и що прави нашенецът там\", която сайтът \"4ети.ме\" е включил сред най-търсените и четени книги от български автори. В списъка ми има още няколко имена на живеещи в Англия български творци, с които все още не съм осъществил пряка връзка. След като споделих с члена на УС на СБП Георги Николов тази моя издирвателска дейност, у него възникна идеята да се учреди в Лондон Дружество на българските творци към Съюза на българските писатели. И така, в една от залите на Българския културен институт при гостоприемното и благосклонно отношение на директорката му Светла Дионисиева тези дни се събрахме няколко от живеещите в Англия български творци и положихме началото на това дружество. Доайенът Надя Михайлова ни запозна с основните цели и задачи на съюза. Ивайло Терзийски предложи периодично, примерно всяка година в Месеца на българската култура и славянската писменост, да се организират в залите на Българския културен институт рецитали и четения от новите творби на авторите. Предложено бе и издаване на годишен алманах или антология с нови творби на живеещите в Англия български поети и писатели.  Разбира се, изискванията за членство в този съюз, чийто почетен председател е бил Иван Вазов, са такива, че въпреки издадените свои книги не всички от изброените тук имена ще бъдат приети за членове. Защото днес всеки платежоспособен графоман е в състояние да отпечата не една и две, а десетки свои книги. И не само да ги отпечата, но и да ги популяризира. Отдавна сме свидетели на развитието на чалга в българската литература. Както се изразява един университетски преподавател по литература, авторите днес могат да се класифицират в две неприпокриващи се категории - популярни автори и стойностни автори. За членство в Съюза на българските писатели се изискват и две препоръки от действителни негови членове. Поради което предоставени от авторите книги ще бъдат проучени от специалисти, които ще се произнесат по въпроса.", "date": "2019.05.16", "title": " Мисия Лондон"}
{"url": "https://duma.bg/avtorski-koritsi-na-knigi-v-izvan-konturite-n191860", "text": "\"Извън контурите\" е името на изложбата, организирана от БНП Париба и сайта \"Аз чета\". Тя включва корици и илюстрации на Стоян Атанасов, Таня Минчева, Моника Писарова и Силвия Иванова от дизайнерското студио Kontur Creative. Изложбата може да се види до 3 юни в салона на БНП Париба на бул. \"Цар Освободител\" 2 всеки делничен ден от 9 до 18 ч. Официалното откриване е днес, 16 май, от 18.30 ч. В изложбата са включени корици на издателствата \"Ентусиаст\", \"Сиела\", \"Емас\", \"Егмонт\", \"AMG Publishing\", \"Orange Books\", \"ICU\", \"Clever Book\", \"Милениум\", \"Унискорп\".", "date": "2019.05.16", "title": "Авторски корици на книги в \"Извън контурите\""}
{"url": "https://duma.bg/nishteta-na-posokata-nakade-varvim!-n191869", "text": "Проф. д.ик.н. Въпросът \"накъде вървим?\" няма еднозначен отговор, мненията са различни и противоречиви, на тях не може да се отговори с \"да\" и \"не\", нужни са определени разсъждения. Да приведем някои: не станахме \"втора Швейцария\", а бананова република, не сме в рая, светло бъдеще не се получи, неоколониалният придатък стана неотменима черта на съвремието, превърнахме се в слуга на чуждия капитал и на олигархическата върхушка. От 28-о място по степен на икономическо развитие сега сме на едно от последните, социално-икономическото неравенство се засили, извърши се престъпна приватизация, диференциацията на доходите взе широки размери, \"Вашингтонският консенсус\" не ни изведе към благополучие, станахме по-бедни. Може би в избрания път: България не потърси алтернативни пътища, върна се към предишни форми на икономическа организация на обществото. Първоначалното натрупване на капитала не реши проблемите. Компрадорската буржоазия редом с чуждия капитал бе чужда на националната кауза. В годините преди прехода България постигна големи успехи в своето стопанско и културно развитие. Интелигенцията и писателският кръг работеха за благото на страната, духовната сфера бе в подем, образованието следваше европейските ценности, във всяко село имаше училище, а в някои и по две. Тя обаче изоставаше в задоволяването на своите потребности спрямо други страни, в икономическо отношение бе много по-назад. След това нещата се променят. Социализмът даде много на хората, но се оказа деформиран, някои го наричат още \"лъжесоциализъм\". По-късно се премина към капитализъм, но не демократичен. Той бе варварски, недемократичен, неоколониален. Мероприятия в страната го превърнаха в такъв. Стремежът бе да се разруши старата система и да се установи нова - почиваща на господството на капитала. Икономическата целесъобразност бе подменена с политическа, приватизираха се рентабилни предприятия - гръбнак на икономиката. Предприе се тотално раздържавяване, частната собственост се превърна във всеобща определеност на системата, власт и собственост се съединиха в едно цяло. Държавният монопол бе заменен с частен, а държавният сектор се лиши от възможността да участва в пазарните структури. И остана само едно -  Частната собственост се издигна в култ,  стана всеобща определеност на системата, определяща нейното развитие. Власт и собственост сега са едно цяло, създават се всевъзможни пречки държавата да се лиши от установяването на пазарни структури, доколкото все пак тя бе призвана да разруши старата икономическа структура. Новите структури на икономиката се лишиха от държавно участие, то бе поставено на заден план. Връзка между държавна собственост и демокрация съществува, но тя не е директна. Не всяко стесняване и разширяване на частната собственост означава влошаване и подобряване на демокрацията, връзката не е директна, а опосредствана. Историята помни случаи, когато крупната собственост е враждебна към демокрацията. Има основание да се предполага, че новите собственици при определени обстоятелства ще прибягнат до твърда ръка на управление, ще установят авторитарна власт, както е в много страни. Социалната база на демокрацията трябва да се търси не във възвеличаването на една или друга собственост, а в демократизма на нейното многообразие. Принципът \"държавното лошо\", \"частното по-добро\" не работи за благото на страната. У нас обаче държавата се оттегли от икономиката, с което хаосът се засили. Реформата, от това гледище оценена, е крачка назад - придържайки се към нея, много хора реализираха несметни богатства. 1. Страната да отхвърли неолибералния модел на социално-икономическо развитие. Западните рецепти трябва да се приемат критично, те не отразяват спецификата на нашето развитие, важат повече за развита пазарна икономика, дори и там не са действени.  2. Пазарът не бива да бъде цел, а средство за решаване на проблемите на обществото. В плен сме на догмата, че той и само той може да повиши ефективността на икономиката. Проблемът не е в прякото копиране на чужди образци, а в това, че не са пригодни за функциониране на нашата икономика. Това изисква нови модели, а не онези, които историята отхвърля.  3. Либералният модел засилва диференциацията на доходите: \"Нищета сред изобилие\". Такъв е неговият императив. Хората не могат да посрещнат текущите си нужди, обречени са на мизерия, отчуждението се засилва, отчуждение от самата \"родова същност\" и превръщането им в добитък. Това е повелята на либералния модел, неприемлив и пагубен за страната. 4. Нужна е социализация на производството и на икономиката като цяло, но как може да стане, когато всичко се приватизира, държавата се лишава от своята икономическа база и се превръща в \"играчка\", в оръдие и слуга на частния капитал. Защитава по всякакъв начин неговите интереси, дори да противоречат на националните. У нас социалната държава е провъзгласена конституционно. Практиката обаче е друга. Икономиката се основава на методологическия индивидуализъм и егоизъм, а това противоречи на същността на социалната пазарна икономика. Не са определени приоритетните страни. Земеделието, туризмът, инфраструктурата, колкото и да са важни, не могат да бъдат влекач на икономиката. Да се ориентираме към онези дейности, които съставляват скелет на т. нар. \"неоикономика - ново течение в икономиката. Увлечението по чуждото като че ли е национална черта. Социалните проблеми в страната не се решават, държавата е играчка в ръцете на чуждия капитал, а държавните интереси се пренебрегват, като се дава предпочитание на този капитал. А това противоречи на логиката на развитие на обществото. Практиката показа, че движение, основано на една-единствена теория, не е сполучливо, необходим е синтез от теории за неговото обяснение. Пренебрегването на добрата теория и практика отваря пътя на гнилото и пошлото. На Запад това като че ли не е така. Теорията на Маркс се изучава на широк фронт, не се разрушават негови паметници и бюстове, не се преследват инакомислещите, по \"Капиталът\" се провеждат дори спецкурсове. И това може би има свое обяснение, всеки, който се занимава с частни въпроси, не може да пренебрегне общите. Управляващият елит трябва да извлече поука, да уважава и преценява в достатъчна степен теоретичните постановки с добри и чужди практики за пазарно стопанство и да заработи всеотдайно за благото на своята страна. Труден, сложен въпрос, който няма еднозначен отговор. Възможни са няколко пътища: първият, неолибералният, се видя, че няма да ни изведе към широкия друм на благоденствие - богатите стават по-богати, бедните по-бедни. Близка до тази теория е теорията на \"просмукване\" - когато  богатите забогатеят, богатството им се просмуква в по-долни пластове и по тия причини бедните забогатяват. Това напомня пицата на Симеон Дянков. Теза от този род обаче не се потвърди на практика - бедността взема масови размери, не се задоволяват насъщни потребности.  Вторият път - установяване на власт в интерес на работещите хора и на трудовата интелигенция. Старата буржоазна машина се разрушава, ограничава се властта на едрия капитал и на номенклатурата, следва се политика на защита на националните интереси, отхвърляне тезата за две скорости на страните от ЕС. Но за целта е нужно да се освободим от догматични разбирания и да погледнем проблема с реализъм и отворени очи. Защото това, което ни се предлага и към което се стремят хората по върховете, не отговаря на интересите на обикновените хора. ", "date": "2019.05.16", "title": " Нищета на посоката - накъде вървим?!"}
{"url": "https://duma.bg/svetoslav-nikolov-v-zhurito-na-dzhaz-festivala-v-bukuresht-n191859", "text": "Програмният директор на Джаз FM радио и водещ на сутрешното предаване \"Джаз ден\" Светослав Николов (на снимката) отново оценява изпълнения на млади музиканти от цял свят в ХIII издание на Международния младежки джаз конкурс в Букурещ (11-19 май). В него се състезават 15 формации с членове от 13 държави. Студентите на проф. Христо Йоцов от НМА в групата \"Connections\" - Виктор Викторов - барабани, Иван Йорданов - саксофон, Светлин Стайков - акустичен бас, и Владислав Шопов - китара, са първото българско участие. В журито са още румънският композитор с български корени Петру Стоянов, австралийският пианист и лидер на формация Дан Папирани и тромпетистът и преподавател от САЩ Андрю Чийтъм.", "date": "2019.05.16", "title": "Светослав Николов в журито на джаз фестивала в Букурещ"}
{"url": "https://duma.bg/sofiyskata-filharmoniya-s-podarak-za-melomanite-po-povod-24-may-n191861", "text": "Софийската филхармония подарява на публиката 30% отстъпка от редовната цена на билетите за концертите на филхармонията в зала \"България\" по случай Деня на българската просвета и култура и на славянската писменост. Отстъпката е валидна до 24 май при купуване на билети от касата на залата и от eventim.bg. На 24 май от 12 ч. Детският филхармоничен хор ще представи своя годишен концерт под наслов \"Върви, народе възродени\". Дирижира Славил Димитров, клавирен съпровод Капка Найденова, хормайстор Милена Яцино. В 19 ч. музикантите от Софийската филхармония споделят сцената с филхармония \"Пионер\" в празничен концерт с творби на Владигеров и Чайковски. На диригентския пулт застава Любомир Денев-син. Концертът е част от програмата на Международния фестивал \"Софийски музикални седмици\".", "date": "2019.05.16", "title": "Софийската филхармония с подарък за меломаните по повод 24 май"}
{"url": "https://duma.bg/izkustvo-ot-konteynera-pokazvat-v-tri-grada-n191858", "text": "Най-дългата мултижанрова арт програма у нас на единствената мобилна платформа за съвременно изкуство в България - Fluca, започва днес, 16 май, в Пловдив. Ще продължи шест месеца и ще покаже над 50 събития, като освен в града на тепетата ще гостува в София и Виена. Fluca е транспортен контейнер, превърнат в сцена за съвременно изкуство от България, Австрия и цял свят. Сребристата кутия за четвърта поредна година представя изложби и прожекции, архитектура и дизайн, музика и пърформанси, някои от които създадени специално за сцената на Fluca. Сезон 2019 е своеобразна кулминация в историята на Австрийския културен павилион и основен акцент в рамките на Пловдив - Европейска столица на културата. Контейнерът отново ще бъде позициониран на ул. \"Отец Паисий\" в града, а директор на Fluca и тази година е Борис Костадинов, български изкуствовед и куратор с международна практика, който живее и работи във Виена и Берлин. Артистичната програма ще бъде открита официално със самостоятелна изложба на австрийския артист Оливие Хьолцл, известен като Livil (livil.at). Творецът ще представи своята работа в ромския квартал \"Столипиново\", а ден след откриването на изложбата ще селектира и пуска музика за публиката на Австрийския културен павилион. Българският павилион ще бъде представен на 29 май на Биеналето във Венеция от неговата кураторка Вера Млечевска. Експертката ще говори за своя проект, включващ произведения на артистите Рада Букова и Лазар Лютаков. Няколко дни преди това (24 май) ценители ще видят и комикса \"Пловдив Fantasy пътеводител\". Освен артистични проекти през май, но и до края на сезон 2019 ще има и разнообразна парти програма. През юни българският артист Антон Стоянов, базиран в Берлин, ще създаде на сцената на Fluca инсталация, вдъхновена от най-новото берлинско арт списание. Той ще представи творбата лично със съпътстващ пърформанс. Също през юни на публиката ще бъде показана и видеопрограма на Бианка Педрина и Василена Ганковска от Виена. Акценти през юли ще бъдат специален музикален пърформанс на виенския саунд артист Лена Ка и среща на независимите арт инициативи в Пловдив. Съвместно с отдел \"Култура\" на правителството на австрийската провинция Стирия ще се осъществи и двумесечна резиденция, която през септември и октомври ще доведе в Пловдив младата фотографка Анаис Хорн, за да направи отворена презентация. По време на целия сезон специално за публиката на Австрийския културен павилион ще бъдат организирани и събития с участието на популярни диджеи от пловдивската и софийската парти сцена.", "date": "2019.05.16", "title": "Изкуство от контейнера  показват в три града"}
{"url": "https://duma.bg/dzheni-sushi-ne-planira-grazhdanski-isk-n191840", "text": "Джени Суши не планира граждански иск. Маститата американска адвокатка Глория Олред, която защитава журналистката, обаче се изсмя на защитната теза на българина, че е действал по този начин заради състоянието си след двубоя с Богдан Дину и множеството удари, които е понесъл. \"Не сме искали никакви суми, това са лъжливи истории. Нямаме такъв план към този момент, не сме подали и криминално оплакване в прокуратурата. Това, което Джени направи, е много важно, не само за нея. Тя прави това, за да защити и други репортерки. Ако той предлага това като оправдание, че е бил ударен по време на мач, това означава ли, че после всеки, който е бил ударен по време на мач, трябва да целува репортерките по устните, защото е бил ударен по главата. Това е безумно и освен това е извън закона. И след това се опитаха да я унижат с това, което е направила в друг момент от живота й. Всичко това е без значение за факта, че я е целунал и сграбчил. Това е престъпление, това е сексуален тормоз\", заяви Глория Олред. Джени Суши пък се оплака, че е била жертва на кибертормоз от фенове на Кубрат, както и от приятелката му Андреа. \"Имам снимки от чатове, обижда ме на български. Когато те тормозят в интернет, се чувстваш сам, страхуваш се. Бях уплашена, кибертормозът е сериозно нещо, заради това се самоубиват тийнейджъри\". Самият Пулев пък призна, че е получил съвети да заведе насрещен иск срещу Джени Суши и не отхвърля напълно такава възможност.", "date": "2019.05.16", "title": "Джени Суши не планира граждански иск"}
{"url": "https://duma.bg/treta-zaguba-za-aoiyama-v-tokio-n191848", "text": "Аоияма инкасира трета загуба на турнира \"Нацу башьо\" в токийския дворец \"Кокугикан\". В схватка от IV кръг 193-килограмовият гигант от Елхово загуби от родения в японската столица и любимец на местната публика Чийотайрю, който успя да го извади от равновесие с техниката \"цукиотоши\". Даниел още води в двубоите с този японец със 7:5. Българинът излиза днес срещу \"Великия шампион\" Какурю, срещу когото има само 1 победа в 18 схватки с монголеца. Той пък е с перфектен баланс от 4:0 след победата срещу \"маегашира-2\" Ендо с хватката \"ошидаши\".", "date": "2019.05.16", "title": "Трета загуба за Аоияма в Токио"}
{"url": "https://duma.bg/protest-n191890", "text": "Медицински сестри от страната излязоха вчера на втори национален протест пред Министерския съвет. Те настояват болниците да не са търговски дружества и началната им заплата да е 1120 лева  Малки производители на ток от ВЕИ протестираха вчера в София заради \"двоен стандарт\" в сектора, който според тях води до многократно увеличение на цените за крайния потребител", "date": "2019.05.16", "title": "Протест"}
{"url": "https://duma.bg/ivelin-nikolov-n191853", "text": "Народът казва: за началника - или добро, или нищо. Той обаче не е типичният началник. Знае как да похвали, винаги е зад гърба ни и ще направи всичко, за да сме екип, отбор, семейство. С две думи - Нашият Човек. Ивелине, пожелаваме ти здраве! Нека следващите 365 дни да са по-хубави, по-добри, по-усмихнати. Да ги изживеем заедно и да ги направим такива. Желаем ти и повече споделени моменти с най-прекрасното семейство - Никола, Нина и Ралица! Наздраве! От екипа на ДУМА", "date": "2019.05.16", "title": "ИВЕЛИН НИКОЛОВ"}
{"url": "https://duma.bg/13-tona-plastmasa-sabra-kampaniyata-knigi-za-smet-n191854", "text": "Повече от 13 тона пластмасови отпадъци бяха предадени за рециклиране в рамките на седмото издание на кампанията \"Книги за смет\". Рекорд на глава от населението със събрани 2,9 тона регистрираха във Велико Търново, като количеството е 10 пъти по-голямо от това в София. Столичани се отчетоха с общо 4,6 т, в Пловдив - с 2,8 т, в Бургас - с 2,5 т, а в Стара Загора - с 1,1 т пластмаса. Екологичната инициатива, организирана от фондация Credo Bonum и издателство Smart Books, се проведе на общо 9 локации в 5 града, за да подари книга по избор срещу килограм пластмаса. Най-голям интерес имаше към детските издания, като броят на участниците, които предпочетоха електронните заглавия, беше по-голям от миналата година.", "date": "2019.05.16", "title": "13 тона пластмаса събра кампанията \"Книги за смет\""}
{"url": "https://duma.bg/grisho-shte-igrae-v-kvalifikatsiite-v-zheneva-n191850", "text": "Григор Димитров е поискал \"уайлд кард\" за АТР 250 турнира на клей в Женева, Швейцария, съобщи официалният сайт на състезанието. Първоначално българинът не беше предвидил участие през следващата седмица, след която започва \"Ролан Гарос\", но заради отпадането в I кръг на \"Мастърс\"-а в Рим е било взето решение да играе в Женева преди започващия на 26 май турнир от Големия шлем. Гришо, който днес навършва 28 години, записа 3 поредни загуби на клей на турнирите в Барселона (от Николас Хари), в Мадрид (от Тейлър Фриц) и в Рим (от Ян-Ленард Щруф). Пресявките в Швейцария започват в събота, а Гришо ще участва в тях по препоръка на Андре Агаси, за да може да натрупа повече игрови опит. Водач в основната схема ще бъде Фабио Фонини (Ит, №12). Ще участват още Данийл Медведев (Рус, №14), бившият победител в турнира Стан Вавринка (Швейц, №29), Гуидо Пея (Арж, №21), Ласло Джере (Сърб, №32), Матео Беретини (Ит, №33) и шампионът от миналата година Мартон Фучович (Унг, №37).", "date": "2019.05.16", "title": "Гришо ще играе в квалификациите в Женева"}
{"url": "https://duma.bg/kobrata-aut-za-6-mesetsa-n191838", "text": "в САЩ  Наказанието обаче е доста солено, защото става въпрос за целувка, която американката прие с възторг пред камерата, а после се обяви за жертва на сексуален тормоз. За сравнение - топбоксьорът Канело Алварес беше наказан само за 6 месеца за 2 положителни допинг теста. Първоначално мексиканецът бе наказан за 1 година, но санкцията бе намалена наполовина, защото е много популярен и носи сериозни приходи на Лас Вегас. Майк Тайсън пък получи 15 месеца за отхапаното ухо на Ивендър Холифийлд. Антонио Маргарито (САЩ) отнесе 1 година за поставяне на втвърдяващо вещество на бинтовете преди мач с Мигел Кото (САЩ). След мача лицето на Кото беше брутално размазано и той едва не беше убит на ринга. \"Това е нещо, което допълнително ме обогатява. Това е част от пътя към моята цел, а тя е да стана световен шампион в тежка категория. Така че тия неща за мен са нормални, беше интересно. Не смятам, че ще се стигне до нещо (пари), което те (Джени Суши и адвокатите й) да получат. Най-важното е, човек, за да иска да вземе, трябва да даде. Те искат да вземат нещо, при условие че не са дали нищо. Искат един вид да ми спрат правата. Грешката е грешка, съжалявам. Извиних й се пред комисията, извиних й се и на нея, и на адвокатката й, и на цялото общество. Аз все пак си имам своето достойнство и на колене няма да й падам, нито ще им целувам ръцете. Аз ръце не целувам. Аз съм си аз, приемам си грешката, но в крайна сметка нито съм извършил убийство, нито съм направил нещо подсъдимо. На изслушването Равало каза неща, които не отговарят на истината. Думите й на няколко пъти предизвикаха смях в залата у хора, които бяха свидетели на поведението й и на случилото се в часовете след мача. Аз обаче приемам решението на комисията\", обяви Пулев  пред бТВ. На същото заседание Атлетическата комисия потвърди победата му над румънеца Богдан Дину на 23 март, откогато е и случката с Джени Суши. Американците отсъдиха в полза на българина второто производство. Дину обжалва резултата с твърдението, че е бил нокаутиран след непозволени удари, и от щаба му претендираха за анулиране на срещата, като резултатът бъде изваден от досиетата на двамата боксьори. Седемте членове на комисията обаче били единодушни, че няма достатъчно основания да се анулира резултатът от боя и нокаутът остава в сила. Така Пулев запазва актива си от 27 победи и 1 загуба (с нокаут от Владимир Кличко през 2014 г.) в професионалната си кариера.", "date": "2019.05.16", "title": "Кобрата аут за 6 месеца"}
{"url": "https://duma.bg/d2-predstavya-remiks-na-mars-n191855", "text": "Ремиксът на хитовата песен на \"Марс\" на \"D2\" идва, след като оригиналът покори музикалните радиокласации и ефир и стигна до сърцата на феновете по време на националното клубно турне на групата. Новият вариант на парчето представя музикантите в различна светлина и създава нова перспектива към начина, по който може да звучат. Ремиксът е направен от Fabrizio Parisi&Wah Tony - студиен лайв проект, който събира двама от най-нашумелите и утвърдени диджеи и продуценти в последно време - Fabrizio Parisi и Антони Рикев (WahTony). Техният съвместен лейбъл Hybrid Sound Records стартира през 2018 г., но за кратко създава и участва в песни, които достигат челни позиции в музикалните класации, присъстват в плейлистите на световноизвестния телевизионен канал MTV Dance и на клубовете в страната. Видеото към ремикса на \"Марс\" е с нов монтаж, дело на режисьора Валери Милев. Текстът на парчето е на Руши Видинлиев, а музиката е на \"D2\".  В отговор на интереса от страна на феновете как е създаден \"Марс\" музикантите представят и кратък мейкинг на видеото. https://drive.google.com/drive/folders/1gxrVdva8zIhJuy7YcBvJAAhJbg_1VZ5Y https://www.youtube.com/watch?v=57QOmLNhJ54&feature=youtu.be&fbclid=IwAR2laqpyiZOBmebSl2aznR2nBsiW-lCOuVJ7E5uP5zmWr0oAArI5VV_TKDo https://itunes.apple.com/us/album/%D0%BC%D0%B0%D1%80%D1%81-remix-single/1460535943 https://www.facebook.com/D2BAND/ https://www.facebook.com/NescafeDolceGustoBG/", "date": "2019.05.16", "title": "\"D2\" представя ремикс на \"Марс\""}
{"url": "https://duma.bg/bankya-stava-stolitsa-na-ulichnite-artisti-n191856", "text": "Банкя се превръща в столица на алтернативната култура с първия по рода си Фестивал на уличните артисти у нас. Над 30 атрактивни участници ще забавляват жителите и посетителите на курортния град с музика, театър, циркови изкуства и пантомима. Те ще привличат вниманието в централната част на Банкя - парк \"Ротонда\", Централен парк \"Кестените\" и Пешеходна зона. Фестивалната програма в двата дни започва в 11 ч. с изпълнения на открито. Артистите са специално подбрани и са сред най-добрите в България. Живи статуи, фокуси, пантомима, циркови номера, както и цигулки, гайди и тъпани ще зарадват малки и големи през уикенда. Една от големите атракции за фестивала е потеглянето на артистите с ретро парния локомотив \"Баба Меца\". Шестте пътнически вагона ще приемат и посетителите, а децата до 10-годишна възраст ще пътуват безплатно. Фестивалът има и благотворителна кауза - събраните средства ще бъдат дарени за поставянето на кът за шах в Централния парк на Банкя.", "date": "2019.05.16", "title": "Банкя става столица на уличните артисти"}
{"url": "https://duma.bg/vklyuchiha-balgari-v-pesen-na-kuin-n191857", "text": "Единствените българи, включени в международната версия на Friends Will Be Friends на легендарната група \"Куин\", са музикантите от Deep Zone Project. Групата е одобрена лично от Браян Мей. 30 от най-популярните изпълнители от всички 28 страни членки на ЕС възпяха приятелството в специално издание на емблематичния световноизвестен хит. Песента е насочена към младите хора и идеята, че именно те, всички заедно, определят бъдещето на Европа. От България в уникалната селекция бяха включени Ева-Мария, Дани Димитров и Дидо от Deep Zone Project. Групата с голямо вълнение сподели новината в социалните мрежи: \"За нас е голяма чест, че бяхме избрани да представляваме България в култовата обща песен Friends Will Be Friends...\"  Химнът на приятелството е записан в 28 различни музикални студия, поотделно от всеки от изпълнителите. Финалната версия вече се разпространява с #vote4friendship и послание, че Европа е най-силна, когато е обединена в цялото си разнообразие, а омразата и раздялата не са отговори, а заплахи. Така Европа дава своя вот за приятелството.", "date": "2019.05.16", "title": "Включиха българи в песен на \"Куин\""}
