{"url": "https://duma.bg/sportat-po-televiziyata-dnes-n205065", "text": "Футбол по Диема спорт 17.00 Дунав - Локо Пд по Диема спорт 2 21.45 Престън - Уест Бромич по Евроспорт 1 Снукър 14.45 и 20.45 \"Шотландия оупън\" по Диема спорт 2 Баскетбол 18.00 Нижни Новгород - Химки по Нова спорт Хокей на лед 18.30 Динамо Москва - СКА Санкт Петербург", "date": "2019.12.09", "title": "Спортът по телевизията днес"}
{"url": "https://duma.bg/portite-na-ada-n205058", "text": "Измислиха го. Извънредно и абсолютно. А бяхме се притеснили. След откровението на Иван Татарчев \"Над мен е само Господ!\" трябваше да избираме кого да назовем Всевишния. Раздвоени сме. Обаче. Сега над главния прокурор ще има още един. Нему ще е отредена ролята на посредника. Той ще е свързващото звено между бог и Иван Гешев. И тези, които избраха и наложиха Гешев. Емулсията между неприкрито и нагло въздаващите и раздаващите вече има титла.  . Това заслужава да бъде записано със златни букви в Конституцията. \"Абсолютно независимият\" ще бъде натоварен с божествената задача да разследва главния прокурор и да не му докладва. На кого ще докладва ли? Логично е - на Господ. Избрахте ли на кого ще се кланяте? Риторичен въпрос. За да ви е по-дефинишън картинката, вижте как ще се избира \"абсолютно независимият\". С мнозинство от 2/3 от Прокурорската колегия на Висшия съдебен съвет. Същата избра новия главен прокурор Иван Гешев. Няма основание да не смятаме, че тези, които избраха Гешев, ще изберат и абсолютния, който да го разследва. Или да го държи изкъсо, ако реши да скъса златната верижка. И пак на въпроса: на кого ще докладва \"абсолютно независимият\"? На тези, които си го изберат. Познато някак. Да, на абсолютно същите. Порочен кръг. А Борисов и компания бързат да щракнат катинара. Да ни обзаведат с нов \"голям\", който да затвърди модела.   След десет години ошмуляване за нуждата от реформа в прокуратурата и в съдебната система като цяло Началникът бърза. И уж се съобразява с препоръки, които изобщо, ама изобщо нямат задължителен характер. Разиграва сценки. Пуска законопроектче. На мястото на правното недоносче на Данаил Кирилов, обрало критиките от Съвета на Европа и Венецианската комисия. Чудно, Борисов още не е натирил правния гений, дето ръка му целува! Сега бърза от страх. И се кани да мачка Конституцията, га че това са му шортите за поредното мачле на тигрите. А може би възнамерява арогантно да срита главанаците, овалвайки ги в катран и перушина. Поредното недомислие ще бъде тропосано на депутатските банки. С указание \"спешно\" да се приеме. Сигурно цената на гласовете \"за\" вече е договорена. Все ще се намери обаче институция, която да го прати на Конституционния съд. И ще се върнем там, където сме. При заблудата. Заблудата, че Борисов иска реформа в прокуратурата и в съдебната власт. Най-малко това иска. Ако го искаше, да го е направил поне сто пъти и още толкова да го е променил. Истината е, че Началникът прави маневри, защото е притиснат и знае, че изпуска ситуацията. Нужно е да хвърли прах в очите, а крайният резултат не го вълнува. Както не го вълнува ще се повиши ли доверието в съдебната система след маневрите му. Без да осъзнава, с безумната аргументация в стил \"фейсбук филмче от джипа\" (в случая - от сградата на правителството), Борисов нанася удар по авторитета на третата власт. И от това не му пука. Не му пука, че с приказките за \"абсолютно независимия прокурор\" обижда останалите прокурори. Той вече се върти по спиралата. Въпрос на време е да се изправи пред поредния си провал. Кой му отвори портите на ада...", "date": "2019.12.09", "title": " Портите на ада"}
{"url": "https://duma.bg/grisho-shte-raboti-s-bivsh-trenor-na-tomi-haas-n205066", "text": "Григор Димитров започва днес работа с Крис Гро. Специалистът е бивш наставник на Томи Хаас. Роденият в Германия, но живеещ в Сан Диего, треньор бе в екипа на Хаас в периода 2012-2013 година и после през 2015 г. Работил е още с Михаел Берер, Тейлър Фриц и Брадли Клан, съобщава tenniskafe.com В последните четири години Крис е консултант към тенис федерацията на Съединените американски щати и се занимава с развитието на играчите. Треньорската кариера на Гро започва през 2010 година. Без съмнение, най-добра досега е колаборацията му с Томи Хаас. Германският тенисист в рамките на 11 месеца се изкачва от извън топ 200 до №11 в света в този период, като печели титлите в Хале (2012 г.), Мюнхен (2013 г.) и Виена (2013 г.) Записва и успехи над Новак Джокович и Роджър Федерер и печели наградата на АТР за завръщане на годината през 2012 г. Гро тренира и Тейлър Фриц, откакто американецът е 15-годишен. През 2015 година представителят на „Следващото поколение“ спечели US Open при младежите и игра финал на Ролан Гарос, докато германският треньор бе в отбора му. Впоследствие Фриц оглави ранглистата на ITF, а в рамките на следващите два сезона спечели и първите си титли от сериите „Чалънджър“. Гро е роден през 1981 година, завършил е университета в Сан Диего. На сингъл като играч е влизал в топ 1000, но от самото начало се фокусира върху треньорската си работа, като още през 2008 година, две години, преди да стане професионален АТР треньор, работи като наставник в университета, в който е завършил. Григор Димитров вече започна подготовката си. В последните месеци той нямаше треньор. Последно в щаба на българина бе Радек Щепанек. Първата ни ракета заяви на пресконференцията си в София, че продължава да получава съвети от Андре Агаси. Най-добрият резултат на Григор за годината дойде в турнир, в който той нямаше треньор в щаба си. На US Open беше без Андре Агаси и без Радек Щепанек, а дебютира на полуфинал в Ню Йорк. Тогава бившият №3 осъществи една от най-големите победи в кариерата си –  за първи път надигра Роджър Федерер от осем опита и напълно обърна картите. Тази година по време на Mutua Madrid Open първата ни ракета официално се раздели с Дани Валверду, с когото работиха заедно в продължение на три години. Преди това Димитров работи с Франко Давид (ноември 2015 – юни 2016 година), Йохан Йортеген (август 2015 – ноември 2015 г.), Роджър Рашийд (октомври 2013 – юли 2015 г.), Микел Тилстрьом (ноември 2012 – октомври 2013 г.),  Патрик Муратоглу (август 2011 – ноември 2012 г.), Питър Макнамара (май 2010 – август 2011 г.), Петер Лундгрен (февруари 2009 – май 2010 г.) Най-доброто му класиране при наставниците преди Валверду бе №8 при Роджър Рашийд.", "date": "2019.12.09", "title": "Гришо ще работи с бивш треньор на Томи Хаас"}
{"url": "https://duma.bg/nov-ekshan-zaradi-vodata-v-pernik-n205054", "text": "Истински екшън се разигра късно вечерта срещу събота пред помпената станция в пернишкия квартал \"Църква\", където разярени жители на района се събраха да искат обяснение защо от 5 дни нямат вода. Те обвиниха ръководството на местното ВиК дружество, че вместо към квартала, подава вода без режим на близкото луксозно селище \"Делта хил\". То се намира до с. Кладница и се оказа, че досега водата в него въобще не е спирана. В същото време в пернишкия кв. \"Църква\" изобщо няма водоподаване. На страната на събралите се застана и кметът на града Станислав Владимиров, който влезе в словесна схватка с все още действащия управител на ВиК Иван Витанов. Витанов продължава да се опитва да прехвърля отговорността за кризата върху общината и за пореден път обяви, че на 7 октомври е изпратил предложения за въвеждане на режим. \"Защо не го направихте още лятото? ВиК има договор с перничани за подаване на питейна вода и е длъжна да я доставя до потребителите\", обърна се към Витанов кметът на Перник. Шефът на дружеството обеща нови сметки за часовете без вода и бе посрещнат с гневни викове от хората. Той се оправда и със 75% загуби на вода по тръбите, които не били ремонтирани с години. Владимиров посъветва хората да заведат колективен иск срещу ВиК.  Кметът настоя да се направи организация водата да стига до всички в определения часови диапазон, който да е удобен за хората и да е съгласуван с останалите институции. Владимиров и Витанов направиха проверка на помпената станция в квартала. Оказа се, че в този момент към Перник се подава нормално количество вода - 320 л в секунда, а за кв. \"Църква\" отиват около 50 л в секунда, което е недостатъчно. Обещанието бе, че ще бъде отворен кранът на \"Витошкия водопровод\", който неясно по какви причини до момента е бил затворен.  И вчера обаче хората от кв. \"Църква\" се оплакаха, че са имали вода само за час и половина. \"С това ни замазаха очите. Нима този квартал не е част от Перник? ВиК си правят своеволия. Включват и изключват помпите за квартала, когато решат. Защо най-големият квартал да страда заради баровците от \"Делта хил\", питаха жителите на квартала. ", "date": "2019.12.09", "title": "Нов екшън заради водата в Перник"}
{"url": "https://duma.bg/stolichani-dishaha-vazduh-s-prah-tri-pati-nad-normata-n205056", "text": "Среднодневни превишения от три пъти над нормата за фини прахови частици бяха отчетени през почивните дни в София. Часовите стойности в неделя показваха замърсяване над прага от 50 микрограма на куб. метра. Високи нива на праховите частици се регистрират още от средата на миналата седмица, а за предстоящо замърсяване предупредиха от общината. Въпреки това кметът Йорданка Фандъкова не обяви зелен билет от 1 лев за пътуване в столичния градски транспорт.  От местната власт само призоваха хората да ползват градски транспорт вместо колите си и да сменят начина си на отопление, ако ползват дърва и въглища. Ще се правят и проверки за нерегламентирано горене на отпадъци от екипи на Столичния инспекторат, както и проверки на строителни и търговски обекти и горене на открито. От фейсбук Фандъкова призова хората да кандидатстват по общински проекти за подмяна на отоплението си с по-екологично. По тях ще се осигурява безплатна смяна на старите печки с по-екологични алтернативи като печки на пелети, газ, ток или парно. \"През зимата около 40% от замърсяването на въздуха идва от битовото отопление на дърва и въглища. В дни с мъгла то се задържа в приземния слой и поради котловинния характер на релефа на София трудно се разсейва\", обясни Фандъкова.", "date": "2019.12.09", "title": "Столичани дишаха въздух с прах три пъти над нормата"}
{"url": "https://duma.bg/pochetohme-110-godini-ot-rozhdenieto-na-nikola-vaptsarov-n205052", "text": "110 г. от рождението на поета Никола Вапцаров бяха отбелязани в цялата страна. Президентът Румен Радев почете паметта на твореца в събота и поднесе цветя пред паметника му в София. Събитията, посветени на 110-та годишнина от рождението на Вапцаров, се провеждат под патронажа на държавния глава. Пред паметника на твореца неговата племенница Мая Вапцарова почете паметта му със стих на поета, чието творчество е преведено на над 90 езика. Народни представители от \"БСП за България\", лидерът на столичните социалисти Калоян Паргов и много граждани поднесоха цветя и венци пред монумента в София. С вдъхновени слова за Вапцаров и със свои стихове във възпоменанието участваха поети и писатели. Юбилейният ден на Вапцаров продължи със среща с чуждестранни издатели, критици и преводачи на Никола Вапцаров в клуб \"Журналист\" на СБЖ, а в къщата-музей \"Никола Вапцаров\" бе открита изложбата \"Чака ме светът\", в която са представени оригинали и фотодокументи.  Вечерта в зала 7 на НДК имаше тематичен концерт, посветен на годишнината от рождението на антифашиста. Юбилейни прояви в памет на Вапцаров ще има в Пловдив, Бяла Слатина, Шипка и Велико Търново.", "date": "2019.12.09", "title": "Почетохме 110 години от рождението на Никола Вапцаров"}
{"url": "https://duma.bg/tsenite-na-hranite-ryazko-tragnaha-nagore-n205050", "text": "Предколедно цените на едро на храните тръгнаха нагоре. Само за две седмици те са се повишили средно с около 2%. Не е ясно как те ще се отразят върху цените на дребно и с още колко ще поскъпнат храните в следващите три седмици до настъпването на празниците. Поскъпването на доматите е с 3,7% на кг, на краставиците - с 2,3%, а на картофите - с 1,4%. Цената на ориза се е повишила с 2,6%, а на олиото - с 2% на литър. Поскъпнало е и замразеното пилешко - с 1,7%. За година цената на свинското е скочила с 30% заради чумата до 10 лв. за кг. на едро. Цената на дребно е стигнала 13 лв. Междувременно се появи прогноза, че ще има увеличение и на таксите за обслужване в банковите клонове. Цените на свинското месо в България отчетоха десетгодишен връх. В момента килограм свинско на едро надхвърля 10 лв., а цените на дребно достигат до 13 лв. на килограм. Спрямо година по-рано стойностите, на които се продава това месо, са с 30% по-големи, съобщава \"Нова телевизия\". Причината за по-високите цени на свинското месо според производители и търговци е африканската чума по свинете, която доведе до унищожаване на над една пета от промишлено отглежданите свине у нас. На българския пазар се внася по-евтино месо предимно от Испания. От Държавната комисия по стокови борси и тържища заявиха, че по традиция българското месо е по-скъпо. И в сегашната ситуация се наблюдава още по-голямо покачване на цените. Испанското месо в България се продава за около 7 лв. за килограм. Африканската чума удари не само родното производство, но и пазарите в Азия. Търговците се оплакват, че все по-малко потребители си купуват от по-скъпото свинско. Опасенията на производители и търговци са, че в следващите 1-2 години цените на свинското месо у нас ще останат високи, докато стадата напълно се възстановят. Морковите са поскъпнали с 0,7 на сто и се търгуват по 0,72 лв. за кг. Зелето е поевтиняло с 1,7 на сто и се е продавало по 0,57 лв. за кг. Зелените чушки са поевтинели с 3,7 на сто и са се търгували по 1,29 лв. за кг. Червените чушки са се продавали средно по 1,52 лв. за кг. Ябълките са поевтинели с 5%, до 1,14 лв. за кг. Лимоните са поскъпнали с 4,7 на сто и са се продавали през миналата седмица по 2,23 лв. за кг. Бананите са се търгували по 2,15 лв. за кг. Кравето сирене е поскъпнало с 0,6% и се е търгувало по 6,43 лв. за кг. Кашкавалът, тип \"Витоша\", се е купувал средно по 10,51 лв. за кг. Олиото е поскъпнало с 2 на сто и се е продавало по 2,05 лв. за литър. Пакетче краве масло от 125 грама се е продавало по 2,20 лв. Пилешкото замразено месо е поскъпнало с 1,7 на сто и се е търгувало по 4,10 лв. за кг. Захарта се е търгувала по 1,25 лв. за кг. Брашното, тип \"500\", е поевтиняло с 2,1% до 0,92 лева за кг. Цената на ориза се е повишила с 2,6 на сто до 1,97 лв. за кг. Яйцата са се продавали средно по 0,21 лв. за брой. През миналата седмица от агенцията по храните на ООН съобщиха, че световните цени на храните са нараснали силно през ноември, отбелязвайки големи скокове в цените на месото и растителните масла, въпреки малко по-ниските цени на зърнените култури. Индексът на Организацията на храните и земеделието (FAO) за цените на храните, който измерва месечните промени в потреблението на зърнени култури, маслодайни семена, млечни продукти, месо и захар, удари 26-месечен връх през ноември, достигайки средно 177,2 пункта, което е с 2,7% повече спрямо предходния месец и с 9,5% на годишна база.", "date": "2019.12.09", "title": "Цените на храните рязко тръгнаха нагоре"}
{"url": "https://duma.bg/nezavisimiyat-prokuror-e-simulatsiya-na-sadebna-reforma-n205057", "text": "Симулация на съдебна реформа, \"независимият\" прокурор ще е зависим от главния - това са само част от коментарите на юристи и експерти след решението на кабинета с промяна в НПК да бъде създадено \"независимо звено\", което да може да разследва главния прокурор. В събота МС се събра на извънредно заседание с единствена точка, посветена на въвеждането на нов \"независим върховен прокурор\". Има логика, но кой ще разследва този независим прокурор, попита преподавателят по право, бивш председател на парламента и екс служебен премиер проф. Огнян Герджиков. \"Ситуацията е доста заплетена. На мен като юрист ми е интересно как точно този механизъм за контрол върху главния прокурор ще кореспондира с текста на Конституцията, който казва изрично, че главният прокурор осъществява методическо ръководство и контрол върху цялата система на прокуратурата. Преди да се задвижи този механизъм, би било удачно Конституционният съд да се произнесе с тълкувателно решение, както е ставало по други въпроси. Иначе тази фигура ще създаде до голяма степен несигурност във взаимоотношението главен прокурор и прокурор с правомощия да разследва главния прокурор\", предупреди директорът на \"Прозрачност без граници\" Калин Славов. Бившият омбудсман Мая Манолова определи решението на МС като \"съшита с бели конци заблуда, в която Бойко Борисов опитва да вкара и българското общество, и експертите, и международните институции\". Според нея предложенията на Борисов са безполезни и симулират съдебна реформа, която той знае, че може да постигне единствено с промени в конституцията. Такива обаче Борисов съзнателно не предприема, защото предлага фигура, непредвидена в конституцията, на т.нар. независим прокурор, който щял да разследва началника си главния прокурор, смята тя. \"За всеки юрист в държавата е ясно, че според Конституцията няма \"независим\" прокурор - пише го в чл. 126 от основния закон. Затова и Венецианската комисия посочва, че независимо разследване може да се осъществява от независима фигура извън системата на прокуратурата\", коментира в социалните мрежи Манолова.  Кабинетът предлага независимият прокурор да се избира с мнозинство от 2/3 от гласовете на прокурорската колегия във ВСС за 7-годишен мандат. Реално обаче \"независимият\" обвинител, който ще разследва главния прокурор и ще го праща на съд, ще бъде избиран от подчинени на главния бивши и бъдещи прокурори от ВСС. Новата длъжност ще е \"прокурор, завеждащ отдел \"Инспекторат\" във Върховната касационна прокуратура (ВКП). Шефът на отдел \"Инспекторат\" или друг прокурор, определен от него, ще могат да възлагат отделни действия по разследването на прокурори или следователи от Националната следствена служба. Той няма да може да обвинява шефовете на ВКС и ВАС, както настояваше Данаил Кирилов. Българските власти са били призовани да се откажат от това намерение, защото е от полза за съдийската независимост и не съответства на европейските директиви и българската Конституция. Новият прокурор ще представя отчет веднъж годишно в НС, а на всеки 3 месеца ще бъде изслушван от ресорните парламентарни комисии.", "date": "2019.12.09", "title": "Независимият прокурор е симулация на съдебна реформа"}
{"url": "https://duma.bg/gerb-prieli-subsidiyata-v-imeto-na-byudzheta-n205053", "text": "ГЕРБ приели предложението на БСП за увеличаване на партийната субсидия на 8 лв. на глас, за да се приеме държавният бюджет, заяви премиерът Бойко Борисов. На извънредното заседание на МС той опита да обясни защо съпартийците му са променили позицията си за финансирането на партиите. Премиерът призна, че ако партиите останат без финансиране, това щяло да доведе до диктатура и див популизъм.  \"Ние сме били против след референдума да се увеличават партийните субсидии. Но знаете, в парламента се предизвика криза - беше прекъснато заседанието. Няколко пъти говорих с финансовия министър Владислав Горанов, с Валери Симеонов, не можехме да направим кворум да приемем бюджета\", заоправдава се Борисов. Горанов обяснил, че няма да се приеме бюджетът, ако не се реши въпросът с държавното финансиране за партиите, а със стария бюджет нямало как да се реализират политиките на кабинета. Това беше един риск и трябваше да взема решение, призна си премиерът.  Борисов е поставил задача на Горанов да обясни защо е прието субсидията да е точно 8 лв., а не \"5, 7 или 30\". Премиерът ще настоява за правила как може да се харчи субсидията. От думите му стана ясно, че възнамерява да накара депутатите да решат дали партиите могат да имат вестници, телевизии, списания, издателска дейност. Борисов лансира и идея при избори БНТ и БНР да осигуряват безплатни участия за всички партии. \"Искаш да излезеш по телевизията - ето ти БНТ, ето ти БНР, покритие в цялата страна... Този дебат искам да се води\", заяви той.", "date": "2019.12.09", "title": "ГЕРБ приели субсидията в името на бюджета"}
{"url": "https://duma.bg/po-visoki-taksi-za-obsluzhvane-na-gishe-n205049", "text": "Очакваме и в бъдеще увеличение на таксите за обслужване в банковите клонове за сметка на по-ниски такси при електронното банкиране, като целта е клиентите да бъдат пренасочени към дигиталните банкови услуги, прогнозира председателят на УС на Асоциация на банките в България Петър Андронов. Според него увеличението на банковите такси на национално равнище, което се забелязва напоследък, е в стремежа на търговските банки да компенсират намаляването на трансграничните такси. Както е известно, от 15 декември таксите за вътрешни и задгранични преводи в рамките на ЕС ще бъдат изравнени заради влизането в сила на нова евродиректива. Докладчик по нея бе евродепутата Ева Майдел.  Петър Андронов посочи, че има ръст на потребителските кредити от 20% и на ипотечните от 16 на сто, което наред с ниските нива на безработицата е знак за стабилност. Банкерът посъветва хората да не теглят кредити само защото лихвите са ниски, а когато имат нужда от това. Миналата година взехме решение да влезем в еврозоната и решението изглежда правилно от тази гледна точка сега. Шест банки бяха подложени на повторен преглед на качеството на активите и на стрес тестове. Ако се включат и малките банки, пак ще бъдем в десетката на най-добрите банки в Европа. С тези думи се обърна Петър Андронов към присъстващите на празника на банкера - Никулден. Капиталовата адекватност на банковата система от първи ред е 19% и е сред десетте най-добри в Европа. Делът на лошите кредити още е висок, но е само 7% - петият в Европа. Покритието на активите е сред деветте най-добри в Европа, а възвръщаемостта на капитала е осмата най-добра в Европа. Възвръщаемост на активите е 1,7% срещу 0,5% - втората най-добра в Европа\", направи сравнение банкерът.  Финансовият министър Владислав Горанов смята, че е възможно до края на април Българя да бъде приета в механизма ЕРМ 2, така наречената чакалня на еврозоната. Мнението си той заяви на празненство, организирано от банкери по повод професионалния им празник. \"Още малко работа имаме да свършим, но знаем какво точно трябва да свършим\", каза Горанов в приветствието си. \"Смятам, че нашият шанс да бъдем по-интегрирани в европейските финансови институции е голям. Да, те ни нямаха толкова доверие, но минахме през такъв тип тестове, които едва ли и техните системи биха издържали\", каза финансовият министър. Управителят на БНБ Димитър Радев обяви на същото събитие, че не по-маловажно от влизането в структури на еврозоната е самият процес, свързан с полагането на усилия по приемането. По думите му идващата 2020 г. няма да е по-лесна за сектора.", "date": "2019.12.09", "title": "По-високи такси за обслужване на гише"}
{"url": "https://duma.bg/simeon-ignatov-vliza-v-us-na-mezhdunarodnata-antifashistka-organizatsiya-n205051", "text": "Председателят на БАС Симеон Игнатов беше избран за член на управителния съвет на Международната антифашистка организация FIR. Решението е взето в края на ноември на XVIII конгрес на организацията, провел се в италианския град Реджо Емилия. Делегатите приеха декларация срещу позицията на Европарламента от 19 септември по повод 80 години от Втората световна война. Във форума участваха 40 антифашистки организации от Италия, Германия, Сърбия, Португалия, Русия, Словакия, Франция, Гърция и др. Освен Игнатов, България бе представена от главния секретар на БАС Евгений Белий. Бе прието предложението на БАС и Международната фондация \"Георги Димитров\" за приемане на закон за признаване на участниците на антифашистката съпротива в България 1941-1944 г. като участници във Втората световна война - морално признание за останалите живи участници в антифашистката борба, техните близки, техните заслуги в борбата против фашизма. Обръщението ще бъде изпратено до председателя на НС Цвета Караянчева, президента Румен Радев и министър-председателя Бойко Борисов.", "date": "2019.12.09", "title": "Симеон Игнатов влиза в УС на Международната антифашистка организация "}
{"url": "https://duma.bg/ot-api-napomnyat-validnostta-na-nad-1-mln-vinetki-izticha-n205047", "text": "С наближаване на Коледните и Новогодишни празници, когато много шофьори тръгват на път, могат да проверят валидността на електронната си винетка. Това напомниха от Агенция \"Пътна инфраструктура\". От бутона ДПроверка на винеткаУ, чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок на електронната винетка, независимо откъде е купена Ц от търговски обекти на АПИ или в търговската мрежа на партньорите. Статусът може да е ДактивенУ, Дс изтекъл срокУ или ДнеизползванУ в случаите, когато винетката е купена с отложен старт до 30 дни начална дата на валидност. През януари и февруари 2020 г. изтича срокът на над един милион годишни е-винетки за леки автомобили. Цените на е-винетките за всички категории пътни превозни средства остават непроменени и през 2020 г. Собствениците или водачите на леки коли може да купят уикенд винетка за 10 лв., седмична Ц за 15 лв., месечна Ц за 30 лв., тримесечна Ц за 54 лв., или годишна Ц за 97 лв. Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките за тях остават без промяна. Дневната винетка за всички превозни средства над 3,5 тона струва 23 лв. Досега през всички канали за продажба водачите на леки и тежкотоварни автомобили са купили 7,8 млн. е-винетки на стойност близо 380 млн. лв.", "date": "2019.12.09", "title": " От АПИ напомнят:   Валидността на над 1 млн. винетки изтича"}
{"url": "https://duma.bg/kratki-novini-n205037", "text": "Президентът на Украйна Володимир Зеленски възнамерява да постигне споразумение за пълно прекратяване на огъня в Донбас по време на срещата на Нормандската четворка. Това заяви украинският премиер Алексей Гончарук. Срещата на лидерите на Германия, Франция, Русия и Украйна ще се проведе днес в Елисейския дворец в Париж. Във фейсбук Гончарук съобщи, че украинското правителство се стреми да постигне мир \"според своите собствени условия\". Токсичен облак дим от горските пожари в Австралия достигна столицата Канбера. Неотдавна подобно явление преживя и най-големият град в страната - Сидни. Най-големият пожар е обхванал площ от 250 000 хектара и се намира само на час път от Сидни. От септември, когато избухнаха пожарите, до момента повече от 700 къщи са унищожени от пламъците, а шест души загинаха. Украйна подписа принципно споразумение за заем от 5,5 милиарда долара с Международния валутен фонд. Споразумението на този етап включва политики, които трябва да се провеждат от правителството на Украйна за подкрепа на тригодишната програма. Програмата има за цел да стимулира икономическия растеж, да изкорени активно корупцията и да повиши жизнения стандарт на всеки украинец, заяви президентът Зеленски в изявление. Сделката изисква одобрение от ръководството и изпълнителния съвет на МВФ. Бившият президент на Боливия Ево Моралес бе назначен в събота за ръководител на кампанията на социалистите за изборите през 2020 година, за които все още не е обявена дата. Той напусна страната си, като получи убежище в Мексико, но се закани скоро да се върне. Новите власти в Ла Пас предупредиха, че ще го арестуват, ако се завърне. Моралес е жертва на преврат, обяви мексиканският му колега Андрес Мануел Лопес Обрадор, който му предостави политическо убежище.", "date": "2019.12.09", "title": "Кратки новини"}
{"url": "https://duma.bg/atina-i-ankara-se-skaraha-za-gaza-n205042", "text": "Атина и Анкара са близо до въоръжен конфликт, след като Турция подписа споразумение за демаркация с Либия, обяви \"Ал Джазира\". Споразумението, подписано на 27 ноември, предвижда коридор, простиращ се по източното Средиземноморие между бреговете на Турция и Либия, и \"рязане\" честта от морето, върху която Гърция твърди, че има права. В подписания между двете страни меморандум за разбирателство се посочва, че непризнатата от никого, освен от Анкара, Севернокипърска турска република, също има право на част от природните ресурси в региона. Турският министър на енергетиката Фатих Дьонмез обяви, че след като сделката бъде ратифицирана и от двете страни, турските кораби ще започнат да сондират във водите в района в търсене на природен газ и петрол. \"Ал Джазира\" твърди, че Атина е изпратила военноморски сили в спорната зона югоизточно от Крит. Командващият гръцкия боен флот адмирал Никос Кунис заяви, че военноморските сили не чакат помощ от никого. \"Всичко, което правим, ще го направим сами\", каза Кунис. Междувременно Гърция реши да експулсира либийския посланик заради споразумение между Либия и Турция за изтегляне на морска граница между двете страни извън гръцкия остров Крит. Гръцкият външен министър Никос Дендиас обаче уточни, че Атина не прекъсва дипломатическите си отношения с Либия. По-рано в изявление службата на Европейския съюз за външна дейност поиска разяснения във връзка с меморандума, както и Турция незабавно да предаде на ЕС пълния текст на споразумението с Либия и призова Анкара да спазва международното право и да уважава суверенитета на страните в района, включително Гърция и Кипър. Гръцкото решение бе определено от турския президент Ердоган като \"скандално\". Реджеп Тайип Ердоган допълни, че Турция ще защитава правата си в района \"до последно\". В реч пред партиен форум в Истанбул турският президент уточни, че споразумението между Либия и Турция, което днес беше ратифицирано от Меджлиса, е изпратено в ООН, за да бъде депозиран текстът му в световната организация. ", "date": "2019.12.09", "title": "Атина и Анкара  се скараха за газа"}
{"url": "https://duma.bg/phenyan-nyama-da-pregovarya-za-denuklearizatsiya-n205041", "text": "Посланикът на Северна Корея в Организацията на обединените нации заяви, че денуклеаризацията вече е извън масата на преговорите със САЩ и не са необходими продължителни разговори с Вашингтон. Посланикът Ким Сонг каза в изявление, че \"постоянният и съществен диалог\", който се търси от САЩ, е \"трик за спестяване на време\", който да отговаря на вътрешната политическа програма. \"Не е необходимо да водим продължителни разговори със САЩ сега и денуклеаризацията вече е излязла от масата за преговори\", допълни той. Ще видим. Така отговори американският президент Доналд Тръмп за КНДР за денуклеаризацията, предаде \"Спутник\". Лаконичния си коментар той направи на път за базата \"Андрюс\" в щата Мериленд.  Държавната централна корейска информационна агенция (KCNA) заяви, че късно в събота Пхенян е провел тест на сателитната си площадка, който ще бъде използван за подобряване на \"стратегическия статус\" на нацията. \"... Изстрелването на сателит в Западно море беше много сериозно изпитание. \"Националната академия за отбрана на КНДР докладва на Централния комитет на Работническата партия за успешните резултати от този значителен тест\", съобщи агенцията, без да уточнява подробности. През последните месеци Северна Корея постоянно напомня на САЩ, че крайният срок, определен от Пхенян за Вашингтон, за да предложи отстъпки в продължаващите ядрени преговори наближава. От севернокорейска гледна точка САЩ не са отговорили добросъвестно на опитите на Ким Чен Ун да разреши въпроса. ", "date": "2019.12.09", "title": "Пхенян няма да преговаря за денуклеаризация"}
{"url": "https://duma.bg/danachnite-si-tarsyat-15-mln-lv-ot-zavedeniya-v-sofiya-n205048", "text": "Националната агенция за приходите (НАП) е започнала през миналата седмица акция в редица ресторанти в София заради натрупани публични задължения в размер на около 15 млн. лв. \"Проверяват се ресторанти, няколко вериги, които имат десетина популярни ресторанта в София. Проблемът е доста по-значим от конкретния случай, защото се превърна в практика - едно и също заведение да бъде експлоатирано от много на брой фирми\", каза говорителят на НАП Росен Бъчваров, цитиран от БНР. Бъчваров обяснява, че плащането на данъци се избягва чрез създаване на фирма, която оперира даден обект, но ако възникне \"някакъв данъчен проблем още на следващата сутрин се оказва, че обектът се стопанисва от друга фирма\". \"Този цикъл продължава безкрайно, като предходните дружества трупат задължения, често в размер на милиони\", казва говорителят на НАП. Той припомни, че за данъчни нарушения законът предвижда запечатване на обект, което може да стигне до един месец. \"Второто направление на работа е за компании, които дълго време и умишлено не плащат дължимото, описва се имущество - това са оборудване на ресторанти, кухненско оборудване, обзавеждане, което оборудване може да бъде обявено на публична продан\", обясни Бъчваров.", "date": "2019.12.09", "title": "Данъчните си търсят 15 млн. лв. от заведения в София"}
{"url": "https://duma.bg/parizh-reshen-da-prodalzhi-reformite-n205039", "text": "Френският министър-председател Едуар Филип заяви, че е решен да завърши планираната от правителството пенсионна реформа, предаде Ройтерс. Лидерът на профсъюза CGT Филип Мартинес обаче заяви, че ще се бори, докато планът не бъде оттеглян. Френските транспортни системи бяха парализирани за четвърти ден, тъй като профсъюзите в държавната железопътна мрежа SNCF и парижката система за обществен транспорт RATP продължават да стачкуват срещу реформата. \"Решен съм да приключа тази пенсионна реформа и ще го направя с уважение и ще се справя с притесненията на хората за това\", заяви Филип пред седмичника Le Journal du Dimanche. \"Ако днес не приложим задълбочена, сериозна и прогресивна реформа, утре някой друг ще направи такава, но наистина брутално\", добави той. Премиерът отбеляза, че ще представи подробно очертание на плана за пенсионна реформа в сряда.", "date": "2019.12.09", "title": " Париж решен да продължи реформите"}
{"url": "https://duma.bg/bananat-kato-ideya-n205036", "text": "На 10 ноември, по повод 30-годишнината от избухването на демокрацията, доста народ в социалните мрежи си честитеше Деня на банана. Идеята на саркастичната акция бе, че в името на материалния достатък - банани през цялата година \"за всички и нека никой не бъде пренебрегнат\", са загърбени далеч по-важни неща, а именно социалната справедливост, солидарността в обществото, социалните гаранции, силната държава и т.н.  Темата за \"изгубения рай\" преди 10 ноември 1989 г. е обръгнала на всички и достатъчно вече е разделила обществото. Всеки може да си вярва в каквото намери за добре, да сравнява от висотата на годините и житейския си опит, откъм идеологическите си нагласи и преосмислянето на преживяното, и сегашното ни дередже. Но тия дни темата за бананите отново рязко влезе в информационното поле.  В Маями, САЩ, продадоха \"произведение на изкуството\" - банан, залепен с тиксо за стената за 120 хиляди долара на колекционер от Франция. Смахнати по тоя свят винаги е имало, има и ще има, но по-интересното, че оня ден един художник, отишъл в галерията с банана, отлепил продаденото вече \"произведение\" и го изял.  Евала, най-накрая някой да направи нещо свястно с тоя банан. Кадрите показват как художникът преживя, галеристката подскача възмутена, а посетителите снимат възбудено.  И тук идва най-важното. От галерията, без да им мигне окото, тутакси обявили, че \"произведението\" не е унищожено, защото инсталацията \"банан с тиксо\" не била важна сама по себе си, а била идея. Идея!  Бананите не могат да бъдат идея. Бананите обаче могат да подменят идеите, което собствено и наблюдаваме сега. Първо се случи у нас, а вече плъзва и по света. Когато бананът стане идея, Америка ще получи своя Ден на банана. Неизбежно е като изгрева на слънцето. Като узряването на бананите. И ще ги продават само по Коледа. И американците ще ни настигнат. Амин. ", "date": "2019.12.09", "title": "Бананът като идея"}
{"url": "https://duma.bg/sto-mozhe-da-spre-da-funktsionira-n205038", "text": "Световната търговска организация (СТО) е изправена пред най-голямата криза в 25-годишното си съществуване. Това може да се случи в сряда, когато изтичат мандатите на двама от тримата съдии в апелативния орган за разрешаване на търговски спорове между държавите към организацията.  По този начин СТО ще спре да изпълнява една от основните си функции - да регулира световната търговия. За да продължи работата си, арбитражният съд към СТО трябва да има поне 3 съдии (от максимум 7). Администрацията на американския президент Доналд Тръмп блокира назначаването на нови съдии, докато не бъдат приети промени в правилата на СТО, които да отговарят на американските интереси. От Вашингтон настояват, че решенията на СТО нарушават американския суверенитет. Експерти в областта на търговията коментираха пред световните медии, че евентуална парализа на СТО ще доведе до натрупване на неразрешени спорове, а за държавите ще е по-лесно да нарушават правилата на организацията, без да се притесняват от наказания. Друг източник заяви, че \"е време Тръмп да вземе решение - дали иска да поправи нещата или да ги развали\".", "date": "2019.12.09", "title": "СТО може да спре да функционира"}
{"url": "https://duma.bg/valentin-nikolov-ne-bavim-turski-potok-n205044", "text": "Има два варианта за анализ на думите на руския президент, че България умишлено бави строежа на \"Турски поток\" - или са очаквали много по-бързо да върви строежът, или може би иска да вмъкне по-различен смисъл на отношенията, които формирахме със САЩ. Това заяви председателят на енергийната комисия в Народното събрание и депутат от ГЕРБ Валентин Николов, цитиран от БНТ. Той добави, че по правилата на ЕС ние сме направили всичко и че в момента България няма как да бави строежа на \"Турски поток\". Депутатът допълни, че веднага след изказването на руския президент Владимир Путин се е чул с изпълнителния директор на \"Булгартрансгаз\" и той е казал, че всичко върви по договор. \"Турски поток\" в България не е под заплаха, ние си вършим съвестно работата, няма проблем, заяви от своя страна министърът на енергетиката Теменужка Петкова. Междувременно стана ясно, че спор за размера, с който \"Газпром\" да намали цената на природния газ за \"Булгаргаз\", бави финализирането на преговорите между двете страни за предоговаряне на условията за доставките. Такова изискване постави Брюксел на руския монополист, за да се избегне налагането на многомилиардна глоба за злоупотреба с господстващо положение на осем пазара, сред които и българският. Поставеният от Брюксел срок за предоговаряне на условията на доставките изтече на 3 декември, а двете страни още не са се споразумели. ", "date": "2019.12.09", "title": "Валентин Николов: Нe бавим \"Турски поток\""}
{"url": "https://duma.bg/vsichki-shte-plashtat-parno-za-obshtite-chasti-na-sgradata-n205045", "text": "И съдът на ЕС се произнесе, че всеки, чието жилище е в топлофицирана сграда, е задължен да плаща за общите части. Решението е взето на 5 декември. Делото бе заведено по два иска на \"ЕВН България\" срещу собственици на имоти, които отказват да заплатят сметките си за общи части и сградна инсталация. Те са изтъкнали, че макар сградата им да е топлоснабдена въз основа на договор между етажната собственост и доставчика на топлинна енергия, самите те не са давали индивидуално съгласие и не ползват този вид отопление. Съдът е приел, че директивата за правата на потребителите и за нелоялните търговски практики допуска национална правна уредба. А в случая за България тя задължава собствениците на апартамент в сграда, присъединена към централно топлоснабдяване, да участват в разходите за топлинна енергия за общите части и за сградната инсталация, въпреки че индивидуално не са поръчвали доставката на отопление и не го използват.", "date": "2019.12.09", "title": "Всички  ще плащат парно за общите части на сградата  "}
{"url": "https://duma.bg/rodopski-knigopis-izliza-70-godini-sled-kato-e-zavarshen-n205028", "text": "\"Родопски книгопис\" - фундаменталният труд на народоведа Петър Маринов, съдържа анотации и статии от Античността до 1947 г. Това библиографско богатство ще бъде представено днес, 9 декември, в литературния салон \"Тракия\" на ул. \"Стефан Караджа\" 7 от 17.30 ч. За тази изключителна книга ще говорят доц. д-р Георги Митринов и Александър Маринов - син на изтъкнатия родоповед. Именно той - по професия архивист и документалист, издаде почти цялото литературно наследство на баща си - повече от 20 книги - романизираната биография \"Някога...\" - в четири части, \"Смолян в миналото\", \"Сто и двадесет години Проглед\", \"Балканската война и българските мохамедани в Родопите\", \"Христо Караманджуков - радетел на българщината в Родопите\", няколко книги за видни дейци на Дружба \"Родина\" и други. Петър Маринов е един от учредителите на Българомохамеданската културно-просветна организация Дружба \"Родина\" и неин секретар. В продължение на две години - 1948-1949 г., той успява да състави \"Родопския книгопис\". Обемният машинопис е приет от колегията на БАН, но и до днес не бе издаден. Едва сега този обемист, над 500 страници, библиографски труд излиза, 70 години след написването му, благодарение на неговия син Александър Маринов и финансовата подкрепа на неговите наследници. Съдържанието му включва опис на книжнината по всички родопски въпроси: обществени, стопански, научни и културни, а също така и художествената литература, засягаща този край, както и книжнината на всичко, писано за българите мохамедани в Родопите. Такъв колосален писмен труд изисква голяма издирвателска, събирателска и систематизаторска дейност. Книгописът ще улесни всеки любознателен читател, който проявява интерес към историята, миналото, бита и традициите на родопчани и Родопския край. Петър Маринов се изявява като родолюбец и борец за опазване на народния бит, традиции, език, като пазител на националната идентичност на българина. От този ценен библиографски труд се нуждае всеки родолюбив българин.", "date": "2019.12.09", "title": "\"Родопски книгопис\" излиза, 70 години след като е завършен"}
{"url": "https://duma.bg/zabavnoto-chetene-s-natsionalen-konkurs-za-detski-razkaz-n205025", "text": "В рамките на годишната кампания \"Забавното четене\" за пореден път ще се проведат различни инициативи за насърчаване на четенето и творчеството при децата. Първата е националният конкурс за авторски разказ на тема \"Моите любими книжни герои в една история\", който ще продължи до 20 декември. Всички деца от II до VII клас може да участват с по един текст с дължина до една стандартна печатна страница. Разказите трябва да бъдат изпратени по имейл на адрес zabavnoto.chetene@investor.bg. Всеки текст трябва да бъде придружен от подписана от родителите и сканирана Декларация за съгласие, изпратени не по-късно от 20 декември. Разказите ще бъдат разпределени в три възрастови групи: от II и III клас, от IV и V клас, от VI и VII клас. От всяка възрастова група ще бъдат определени по трима победители. Условията и правилата за участие са публикувани на", "date": "2019.12.09", "title": "\"Забавното четене\" с национален конкурс за детски разказ "}
{"url": "https://duma.bg/nad-100-uchastnitsi-v-sofiyskiya-mezhdunaroden-literaturen-festival-n205027", "text": "Седмата година на Софийския международен литературен фестивал се очертава като най-мащабното издание до момента с най-интензивна програма, която включва над 100 участници и близо 50 събития. Тази година фестивалът ще има допълнителен ден в програмата си и ще се проведе в общо седем дни - от 9 до 15 декември.  Международната програма на литературния форум все повече се разширява. Тазгодишното издание ще представи многообразието на френскоезичната литература. Гости на фестивала ще бъдат едни от влиятелните и значими автори, пишещи на френски език. В първите два дни ще се състои Международната конференция \"Да пишеш на френски\", организирана от Международната организация на франкофонията. За първа година ще се проведе панелът \"Разговори за бъдещето\", който е разположен в широката тематична рамка между киберпънка, бъдещето на книгата, шрифта и илюстрацията, трансхуманизацията, видеоигрите, мъдростта на малките общности и всекидневните ритуали, които създават нашето \"утре\". За първи път ще бъде включен и разговор за публицистиката, с който ще се постави началото на интегриране на нехудожествена литература във фестивалната програма.  Основната сцена на форума отново ще бъде в Мраморното фоайе в НДК, но събития от програмата ще се провеждат още в СУ \"Св. Климент Охридски\", Fox Book Cafe, ДНК - пространство за съвременен танц и пърформанс, и в литературния клуб \"Перото\".", "date": "2019.12.09", "title": "Над 100 участници в Софийския международен литературен фестивал "}
{"url": "https://duma.bg/imotni-skitsi-mogat-da-se-vadyat-v-pochti-vsyako-naseleno-myasto-n205046", "text": "Услугите на Агенцията по геодезия, картография и кадастър са достъпни в почти всяко населено място, съобщиха от МРРБ. Издаването на имотни скици, например справки за поземлени имоти и схеми на самостоятелни обекти може да стане на поне 1180 гишета в цялата страна. Такъв документ можете да получите във всяка от 28-те служби по геодезия, картография и кадастър в областните градове на страната. Нотариусите също имат право да изваждат скици от Кадастрално-административната информационна система на АГКК. До момента 665 нотариуса в страната са регистрирани в поддържания от агенцията регистър на оправомощените лица с право да издават документи. Изваждането на самата скица се прави по електронен път чрез КАИС, която е интегрирана в сайта на АГКК. Всеки ден в страната нотариуси заявяват и получават по електронен път между 15 и 20 имотни скици. В поне 116 общини също могат да бъдат издадени скици, като тази услуга се осигурява на гражданите от 287 техни служители. Тези служители имат право да издадат документа на хартия и да го подпечатат с мокър печат на АГКК. В общинските служби по земеделие също могат да се получат такива документи от специално упълномощени за целта служители. Законови промени дадоха възможност и на всички геодезисти, които желаят, да издават имотна скица. Те също имат право на достъп до Кадастрално-административната информационна система на АГКК. Геодезистите могат да разпечатват имотната скица на хартия и да я подпечатват с печата на агенцията.", "date": "2019.12.09", "title": "Имотни скици могат да се вадят в почти всяко населено място "}
{"url": "https://duma.bg/aneliya-ovnarska-milusheva-predstavya-kniga-za-balgarskite-praznitsi-i-obichai-n205026", "text": "Анелия Овнарска-Милушева и издателство \"Ракета\" канят на официалното представяне на книгата \"Думам ти, щерко. Български празници и обичаи\" днес, 9 декември, от 19 ч. в зала \"В парка\" в София (малкото НДК). Очаква ни интересна и вълнуваща среща с \"реалната баба и щерка\" от получилата вече популярност фейсбук страница \"Думам ти, щерко\". Ще се докоснем до народната памет и ще я превърнем в част от съвременността, допълват организаторите.", "date": "2019.12.09", "title": " Анелия Овнарска-Милушева представя книга за българските празници и обичаи"}
{"url": "https://duma.bg/datata-n205030", "text": "МЕЖДУНАРОДЕН ДЕН ЗА БОРБА С КОРУПЦИЯТА. Отбелязва се официално от 2004 г. На 31 октомври 2003 г. с резолюция Общото събрание на ООН приема Конвенцията срещу корупцията. Тя е открита за подписване на срещата на високо равнище в Мерида, Мексико (9-11 декември 2003 г.), влиза в сила на 14 декември 2005 г. 1835 - В СВИЩОВ СЕ РАЖДА НИКОЛАЙ ПАВЛОВИЧ, ХУДОЖНИК (УМИРА 1894 Г.). Завършва Академията за изобразителни изкуства в Мюнхен. Първите му опити са илюстрации към книги на д-р Петър Берон. С парите от тях започва да учи във Виена. Работи върху историческа живопис, иконопис, битови картини и др. Сред работите му са 73 икони за църквата \"Св. Троица\" в родния му град. Преподава рисуване в Софийската мъжка гимназия, учител е на големи имена в българската живопис. 1859 - РАЖДА СЕ ТОДОР ЙОНЧЕВ, УЧИТЕЛ И ОБЩЕСТВЕНИК (УМИРА 1940 Г.). През 1890 г. заедно с Тодор Влайков основават в с. Мирково, Софийско, първата българска кооперация \"Орало\". Един от основоположниците на съвременното физическо възпитание у нас. Като учител в София основава първото Гимнастическо дружество \"Юнак\". Ръководител на българската делегация за Първите олимпийски игри в Атина (1896). 1938 - РАЖДА СЕ НИКОЛА КОТКОВ, ЕДНА ОТ ЛЕГЕНДИТЕ НА БЪЛГАРСКИЯ ФУТБОЛ (УМИРА 1971 Г.). Играе за \"Локомотив\" (София), ЖСК \"Славия\" и \"Левски\" (София). Има 322 мача и 163 гола в \"А\" група. Участник в националния отбор, европейски шампион за юноши през 1959 г., участник в евротурнири. Футболист №1 на България (1964), печели купата за индивидуално спортсменство (1970). Загива трагично на 30 юни 1971 г. заедно с Георги Аспарухов в автомобилна катастрофа. 1953 - УМИРА ИВАН ДЕБЛЕВ, АГРОНОМ, ПРОФЕСОР (Р. 1876 Г.). Създава първите сортове пшеница в България. Някои от тях са подобрили зърнопроизводството в страната. Пише трудове за пшеницата, захарното цвекло и люцерната. Основател e на Агрономическия факултет на Софийския университет (1921). 1955 - УМИРА АДРИАНА БУДЕВСКА, АКТРИСА (Р. 1878 Г.). Смятана за една от най-големите изпълнителки на трагични роли, сред основоположниците е на професионалния театър у нас. Майсторка на гласа и на чувството, Будевска е сравнявана навремето със Сара Бернар. Изиграва с лекота световноизвестни роли. На нейно име е наречен Драматичният театър в Бургас. 2005 - УМИРА РОБЪРТ ШЕКЛИ, АМЕРИКАНСКИ ПИСАТЕЛ (Р. 1928 Г.). Жъне успех още с първата си книга \"Недокоснат от човешки ръце\" (1954). Дълги години живее в Англия. Издава 20 романа и приблизително толкова сборници с разкази. Особено популярен е в Италия, Германия и Полша. Шекли е един от най-значимите писатели-фантасти на всички времена, носител на много награди.", "date": "2019.12.09", "title": "Датата"}
{"url": "https://duma.bg/publikuvaha-motivite-sreshtu-tramp-n205040", "text": "Демократите от комитета по съдебни въпроси на Камарата на представителите на САЩ публикуваха доклад, съдържащ основанията им за искане на отстраняване от длъжност на президента Доналд Тръмп, съобщи РИА \"Новости\". Те твърдят, че техните претенции към Тръмп се вписват в определението за „тежки престъпления и неправомерно поведение”, което, според конституцията на страната, може да бъде причина за импийчмънт. Всяко едно от тези нарушения на общественото доверие са основание за импийчмънт. Ако се обединят в поредица от действия, те са най-солидното от всички възможни основания за импийчмънт и отстраняване от власт, смятат демократите. Комитетът по съдебни въпроси се занимава с формулирането на обвинение срещу американския президент, което ще бъде внесено за гласуване в Камарата на представителите. Демократите започнаха процес на импийчмънт срещу Тръмп по подозрения, че е задържал военна помощ за Украйна и в замяна е поискал помощ при провеждането на разследване срещу политическия си опонент Джо Байдън и сина му Хънтър. Тръмп заяви, че е поискал от украинските власти единствено да съдействат при борбата срещу корупцията. ", "date": "2019.12.09", "title": "Публикуваха мотивите срещу Тръмп"}
{"url": "https://duma.bg/pisaneto-na-raka-nadvi-klaviaturata-n205023", "text": "Когато хората използват химикалка и хартия, а не клавиатурата на компютъра, обработват информацията по-задълбочено, сочат резултати от ново проучване. Пам Мюлер от Принстънския университет провежда експеримент със студенти, на които им е възложено да си водят бележки, като половината ползват лаптоп, а другите - пишат на ръка. Оказало се, че ползващите клавиатура са били склонни да запишат думите на преподавателя дословно. Докато онези, които са водили записки на ръка, е трябвало да обобщят чутата информация, съобщи Би Би Си. След това на студентите са им раздадени тестове за интелигентност, които да ги разсеят, а по-късно е проведен тест относно съдържанието на лекцията, върху която са си водили записки. Когато станало въпрос за запомняне на факти, се оказало, че няма значение, какъв метод на водене на бележки е използван. Разликата е настъпила, когато участниците в изследването са помолени да обяснят засегнатите в лекцията понятия. Оказало се, че онези, които са си водили бележки на ръка, са се справили по-добре. Дословното водене на бележки включва по-плитка форма на познавателна обработка на информацията. Когато пишете на компютър, можете да го правите, без изобщо да мислите за съдържанието. Другото предимство при ползването на химикалка и хартия е, че се \"придвижвате\" по страницата много бързо, обикаляйки, подчертавайки или добавяйки допълнителна информация в полетата. Експериментът е проведен под различни форми още няколко пъти, като резултатът е бил в полза на пишещите на ръка. Обяснението за това е, че когато слушате и записвате на хартия, мозъкът се старае да запомни повече подробности, които биха били полезни по-късно. Ползването на лаптоп е препоръчително, когато трябва да бъдат усвоявани по-прости факти. Разбира се, когато можете да пишете бързо и искате транскрипция, тогава компютърът е идеален. Но ако целта е да разберете материала по-добре, а не просто да запишете текста, тогава си водете бележки на ръка, препоръчват експерти.", "date": "2019.12.09", "title": "Писането на ръка надви клавиатурата"}
{"url": "https://duma.bg/vrachiha-otlichiyata-zlaten-riton-2019-n205029", "text": "Голямата награда \"Златен ритон\" за документален филм получи \"Жертва на пешки\", продуцент \"ПроФилм\" - Асен Владимиров, сценарист и режисьор Асен Владимиров. Голямата награда \"Златен ритон\" за анимация бе присъдена на \"Дърво от желязо\", продуцент \"Трикси приятели и Петко\", сценарист Слав Бакалов, режисьор Андрей Цветков, научи ДУМА от Националния филмов център. Лентата бе отличена и с наградите на БНФ и СБФД.  Журито на 24-тия фестивал на българското документално и анимационно кино \"Златен ритон\", в състав Светослав Стоянов, режисьор и продуцент - председател, и членове Ангел Гешев, художник, Велислава Господинова, аниматор и режисьор, Мария Аверина, режисьор, и проф. Надежда Маринчевска, кинокритик, определи още следните отличия: Специалната награда на журито за документален филм получи \"Калин и отбора на затвора\", прод. \"Изограф\" - Галина Щърбева, \"Соул фууд\" - Андреа Станоева, реж. Петко Гюлчев, сц. Тонислав Христов; филмът взе и наградата на гилдия \"Кинокритика\" към СБФД. Специалната награда на журито за анимация бе дадена на \"Лист хартия\", прод. \"Кулев филм продукция\" - Анри Кулев, реж. Ася Кованова, сц. Христо Ганев. Приза за режисьор на документален филм получи Боя Харизанова за \"Чувство за непоносимост\", прод. \"Инкомс проджект\" - Пламен Йорданов. А за художник-постановчик на анимационен филм бе отличен Пенчо Кунчев за \"Рози в нощта\", прод. \"Ню Бояна филм\" - Ярив Лернер; той получи и отличието на гилдия \"Кинокритика\" към СБФД. \"Икар от Кочериново\", сц. и реж. Емил Спахийски, прод. \"Контраст филмс\" - Катя Тричкова, бе отличен за дебют в документалното кино. В същата категория за анимация бе награден \"Последният ден\", реж. Далибор Райнингер, прод. \"Компот колектив\" - Весела Данчева. Община Пловдив даде своите награди на \"Какъв цвят има този свят\", реж. Ралица Димитрова, прод. \"Б плюс филм\" - Пламен Герасимов (документален) и на \"Виола\", сц. и реж. Сотир Гелев, прод. \"Фор хандс\" - Пенко Гелев, Сотир Гелев (анимация).  Специален диплом получиха документалните филми \"Рокендрол\", сц. и реж. Борислав Колев, прод. \"Прожектор\" - Мария Ландова, и \"Формулата на Тео\", реж. Николай Василев, прод. \"Скрийнинг имоушънс\" - Поли Ангелова, Николай Тодоров, и анимационният \"Щастие\", реж. Димитър Димитров, прод. \"Метаморфоза-Н\". Наградата на \"Академика 21\" за документален филм взе \"Истории за птици, хора и други чудеса\", реж. Любомир Халачев, прод. \"Кадиак\" - Любомир Халачев; и за анимация - поредицата \"Без коментар\", сц. и реж. Вяра Донева, прод. \"Нагуал\" - Настимир Цачев.", "date": "2019.12.09", "title": "Връчиха отличията  \"Златен ритон 2019\""}
{"url": "https://duma.bg/manol-genov-vlastta-prevarna-v-udobna-davka-reformata-vav-vodniya-sektor-n205033", "text": "- В никакъв случай. За огромно съжаление на перничани казусът се оказа поредното нагледно упражнение на управленска наглост. Властта намери най-удачния за нея вариант да замете следите за вината. Но не успя. Става дума за язовир от национален мащаб и стратегически ангажимент към националната сигурност. Как така оттам се източват води на поразия, при това с подписите и уж контрола на МРРБ и МОСВ, а никой не разбрал?! Да напъхаш в джоба оставките на управителя на ВиК и областния управител се оказа най-невинният жертвен агнец на властта в този скандал.  Но истината лъсва и тя няма как да бъде скрита. Министерски подписи са стояли под разрешителните да се отклоняват води от язовир \"Студена\" към помпена станция \"Крапец\". И никой в продължение на месеци не е видял, чул и разбрал... Насред местните избори язовир \"Студена\" лъсна като лунен пейзаж, а перничани се наредиха пред водоноски и принудителен воден режим в домовете си.   - Вероятно премиерът Борисов си мисли, че е приключил. И нищо чудно дотук да спре. Защото той така действа. Не един и два са примерите, когато е показвал неадекватни и несъразмерни наказания. Не жаля за шефа на ВиК и областния управител, но защо премиерът не посмя да се качи по-нагоре и даже най-горе в къщичката и там да се ядоса? Или не смее да иска оставки на кого да е? На ГЕРБ им се иска всички аналогични скандали да са ден до пладне. Помните ли случаят с Хасково и отровната питейна вода? Там имаше извънредна ситуация, разследвания и доникъде не се стигна. Разбира се, че ще има други такива рецидиви и пак ще се действа пожарникарски, популистки и ще си отиват дребните риби, а уж проверките и експертизите ще останат само на хартия.  Случаят в Перник за сетен път показва, че Борисов не смее и не иска да разбута кочинката си. Преди дни кметът на общината обяви, че след въвеждането на водния режим язовир \"Студена\" възстановил обемите си обратно десет пъти повече. А къде беше държавата да упражнява перманентен контрол и да санкционира в подобни ситуации? Няма как екоминистерството да се измъкне сухо по терлици от скандала, защото именно там ежемесечно се подава информация и се разписват графиците за ползване на количества води от язовирите. Направен бе нескопосан опит да се отклони проблемът с управлението на водите. - Да, разбира се. Властта на ГЕРБ вече десет години превърна в удобна дъвка тази тема. Търкаля си я с ясното съзнание, че не само нищо не се случва, но вървим с уверени крачки към нейния провал. ОчевАдно е, че водната реформа е умишлено осуетена от властта. Хората не са виновни, че не приемат тази реформа като нещо, което пряко ги засяга. Безплатна вода и в пряк, и в преносен смисъл няма. Вече 20 години страната ни изпълнява уж ангажименти по водна реформа. Толкова изминаха от първия заем от Световната банка през 1998 година. С тези темпове България реално може да стигне до реформиране на сектора след повече от три десетилетия още. Прилича като да обикаляме 40 години пустинята начело с нашия си Мойсей... Много, много сериозни са проблемите с отказа за реформа. През 2017 година ние поемаме ангажимент през ЕК да намалим загубите на вода по под 50%, а след 20 години те да се стопят до 30%. Нужните инвестиции за тази цел са милиарди евро, а оттук-насетне ангажиментът на ЕК да ги покрива никак няма да е голям. Огромен е проблемът със самите ВиК дружества. Властта си затваря очите пред факта, че там е нужно почти удвояване на т.нар. средни комбинирани цени за водоподаване и отпадни води. ВиК дружествата не са в състояние да поемат дори и текущите си разходи. Само преди дни властта бодро обяви новината за първия в пълен обем анализ на ВиК активите в страната-почти 11 млрд. лв. И какво от това? Най-вероятно това ще бъде основата, върху която водните оператори, асоциациите по тях ще ползват банкови кредити. Те ще се изплащат десетилетия, а това ще рикошира върху цената на водата. Срамен факт е, че над 55% от населението на европейска България битува без пречиствателни станции и обществена канализация.  - Непростимо е малкото и бавно усвояване на европейски средства по т.нар. водни цикли. Отчайващо малка част от парите по програмата са разплатени за реални дейности. Десетилетия повтаряме като мантра, че за реална реформа във ВиК сектора за едно десетилетие се очаква и се разчита да се вложат 12 млрд.лв. Седим и чакаме да се случи реалното окрупняване на ВиК дружествата така, както сме поели ангажиментите и за тях са похарчени стотици милиони в писане на стратегии. Чакаме финала на процеса и да видим готови 28 структури, но не би. Има съпротива, има отказ от реформа, има лошо управление, но в същото време употреба на системата за политически и популистки цели. Премиерът и неговите стратези във водната реформа не могат да отрекат, че страната ни пое ангажимент пред Европа да финализира реформата на водния сектор до 2016 година, след като същата уж бе стартирала през 2010. Но те предпочетоха да действат като на пожар - с режим на специализиран междуведомствен съвет и статут на \"безусловно необходими проекти\", та поне така да тръгнат първите от тях.   До края на 2020 година трябва да усвоим около милиард евро по ОП \"Околна среда\". Чакането явно ще продължи поне до 2023 година. През това време цената на водата ще продължи да се покачва и дежурният мотив ще бъде инвестициите в сектора, които хората така и няма реално да усетят. По данни отпреди две години под един процент от цялата водопреносна мрежа из страната е подменена. Къде тогава са инвестициите от поскъпването на услугата? Европейско финансиране може да получим с изричен императив да покажем висока ефективност на водния отрасъл, като той предлага ползване на услуга от голям брой потребители. В същото време има области като общините Пазарджик, Монтана, Благоевград, които отказват да се присъединят към областните ВиК асоциации и така възпрепятстват подмяната на инфраструктурата с европейски пари.  - Разчитаме на т.нар. регулатор. Там обаче несъвършенствата в ангажиментите и мерките за регулация никак не са малко. На практика водните оператори действат с увеличените си приходи доста либерално, както им хареса. Никой не иска да контролира изпълнението на заложените в бизнесплановете инвестиции и тяхното неизпълнение. А регулаторът единствено е поставен в еднопосочното действие да одобрява исканото увеличение на цената. При това веднъж увеличени параметри, нямат право да ги променят, след като КЕВР е приел т.нар. бизнес план на оператора. Има опция за възможно намаляване цените, но то никога няма да види бял свят, защото вечното алиби ще бъде лошото състояние на ВиК мрежата. Няма никаква амбиция да се наложи поне минимум контрол върху ВиК сектора през лицензиране, аналогично на другите енергийни оператори. Така състоянието на осъзнат хаос продължава.   Социалната поносимост в цената на водата на много места удря горния праг. Правителството се прави на глухо и няма кураж да предприеме исканите от БСП мерки по т.нар. водни помощи. След като водата е приета за енергия и човешко право, защо за нейното потребление няма енергийна помощ, както е при ел. енергията? Ангажимент на всяка европейска страна-членка е да предприеме свои адекватни мерки за подпомагане на хората в неравностойно положение по проблема за т.нар. водна бедност-ниски доходи, задължения и др. У нас просто се отчитат страхови проценти от разпиляна вода над 50% от ресурса в системата, некачествена и не зонирана мрежа с перманентни аварии, планина от натрупани и непотърсени задължения.  ", "date": "2019.12.09", "title": "Манол ГЕНОВ:    Властта превърна в удобна   дъвка реформата във водния сектор"}
{"url": "https://duma.bg/chudoto-stoyanka-mutafova-n205034", "text": "Не сълзи, а усмивка, пълна с любов, ще бъде по-достойна за великата Стоянка Мутафова, която до последно пълнеше салоните и не спираше да радва публиката със своите запомнящи се превъплъщения. Винаги казваше, че не й е омръзнала сцената. Въпреки възрастта тя надиграваше с лекота по-младите си колеги. Много артисти се отказват, защото им писва, при мен още няма такъв момент. Работя с удоволствие, казва пред ДУМА актрисата с несломим дух в едно от последните интервюта, които дава. Разказва, че понякога е съжалявала, че е станала артистка. Особено, когато има спънки, огорчения. А при нас те са повече. И тогава се кося, че не послушах баща си, който много настояваше да стана археолог. На мен ми се удаваше това, но моята мечта бе театърът и театърът. Завърших класическа филология, преди да вляза да уча театър. Без да си правя равносметка какво съм постигнала и какво не, ми се струва, че ако трябва да почна отначало, ще избера пак театъра, връща лентата назад Мутафова. Според нея всеки занаят, всяка професия изисква малко артистичност. Включително и в политиката. Политикът е добре да бъде артистичен, защото е раздвижен. Ама да бъдат и по-искрени политиците ни, и да мислят повече за народа, смята гранд дамата на сцената ни. Точно преди година, когато беше последното ми интервю със Стоянка Мутафова, тя сподели, че се радва като дете на Коледата! Този ден го обичам от малка, защото много хубаво се празнуваше вкъщи и пазя мили спомени. Още повече, че тогава имаше и много сняг, колкото искаш. Истински сняг!  Годините не ограбват от лицето й младостта. Напротив - обогатили са я. Всяка бръчка е белег за \"разплакани усмивки и усмихнати сълзи\", за подарена радост, се казва в биографичната книга \"Една фурия на 90\" (изд. \"Слънце\"), в съавторство с Юрий Дачев. Мисля си: от какви парчета е направен този живот? Любов, смърт, чест, пощада... - споделя Mутафова. - Знам, че зад гърба ми някои мърморят: \"Тая, дъртата, няма ли най-сетне да се насити да играе!?\" Ами няма! Не се наситих. Ще играя и за внуците ви! На никого мястото не съм затулила, нито ролята съм изяла. Не ща никой да ми сваля шапка, ама тоя театър ние, дъртите, сме го създали. Няма що някой да ми го признава, важното е, че аз го знам. Чудото Стояна играе, учи текста с лупа, готова е дори да стегне куфарите си за пътешествие... Такава е тя - Стоянка Мутафова - неуморима фурия. Истинска, неподправена. И може би чак сега ще си отдъхне за малко, преди да покори и Небесния театър. Мутафова ни напусна онзи зимен декемврийски ден... точно на Никулден. Отново личен ден, както Стояна казваше. На личен ден съм родена и нищо в датите не е случайно.  Стоянка Мутафова е родена на 2 февруари 1922 г. в София. Завършила е класическа филология в СУ \"Св. Климент Охридски\" и Държавната театрална школа в столицата. От 1946 до 1949 г. работи в театър в Прага, където взима второ висше образование към театралния отдел на Пражката консерватория. После играе в Народния от 1949 до 1956 г. Тя е сред основателите на Държавния сатиричен театър \"Ал. Константинов\", където работи дълги години. С изключителна енергия, винаги с усмивка и страхотно чувство за хумор, Мутафова до последно е на сцена. \"Кралицата на българската комедия\", както я описва Ройтерс, има изключително богата палитра от роли, започнали от 1945 г., когато играе прислужница в пиеса на Молиер. Щом излезе пред публика, магнетичната актриса приковава вниманието и заслужено печели любовта й - и в театъра, и на екрана. Уважавана и обичана, Мутафова успява да вдъхнови поколения артисти да тръгнат по пътя на изкуството. През 2012 г., когато празнува 90-годишния си юбилей, тя споделя: \"За мен този театър (Сатиричният) е кажи-речи всичко. На 94-годишна възраст през 2016 г. осъществява мащабно турне в САЩ, Канада, Германия, Нидерландия, Швейцария и Великобритания. Дъщеря й Мария Грубешлиева-Муки издава в края на 2017 г. своята втора книга - \"Добър вечер, Столетие мое\". Едно от посланията й е \"Никога да не се предаваш, да бъдеш себе си, да се бориш и да достигнеш своето столетие. И когато това стане, да можеш с усмивка да му кажеш \"Добър вечер\" и да си щастлив от дългия път, който си извървял.\" От 1 ноември 2017 г. Стояна пътува в цялата страна заедно с дъщеря си, с която провежда творчески срещи-разговори във връзка с представянето на книгата. Със специален спектакъл-юбилей уникалната актриса отбелязва 70 години на сцена на 2 февруари 2019 г. в зала 1 на НДК. \"Г-жа Стихийно бедствие\" е винаги в светлините на прожекторите дори на рождения си ден. Тя го празнува сред куп приятели и колеги, които не пропускат да я поздравят и да й поднесат своите комплименти и букети. Гранд дамата на българския театър държи на приятелите, част от които са нейни незабравими партньори - Георги Калоянчев, Георги Парцалев, Апостол Карамитев, Невена Коканова, Нейчо Попов, с когото живее до смъртта му през 1974 г. и неведнъж е споделяла, че той е голямата й любов. \"Голямо нещо е любовта! Това е импулс. Най-хубавите си роли съм ги правила, когато съм била влюбена.\"    \"Урагана Стояна\", \"Неотразимия женски феномен на българското кино\", \"Фината аристократка на сцената\", \"Бунтарката, която може да се държи и като принцеса, и като уличен гамен\", \"Лудетината\", \"Най-смешната актриса\", \"Школа за начинаещите артисти\" или \"Диагнозата Мутафова\" - всичко това е Тя, една от най-ярките личности на сцената и в киното на България. \"Аз бих сравнил миговете от съприкосновението с твоя блестящ талант с магията, която произвежда уникален електронен музикален уред, наречен теремин, на който човек свири, без да го докосва. Естествена и емоционална, подобно на този невероятен инструмент, без да докосваш публиката физически, ти прегръщаш душата й и досягаш най-нежните струни в сърцето й\", обръща се към Мутафова Рашко Младенов, бивш министър на културата. Няколко поколения помнят опашките за билети пред храма на смеха, създаден през 1956 г. именно от Мутафова, Калоянчев, Парцалев, Татяна Лолова и тяхната легендарна трупа. В \"най-щастливите години в живота им\", раздаващи се на сцената, Стоянка влиза всяка вечер в незабравими образи - Дорина от \"Тартюф\", Селямсъзката от \"Чичовци\", Баба Гицка от \"Големанов\", Мария от \"Михал Мишкоед\", Фьокла от \"Женитба\", Коробочка от \"Мъртви души\", Анна Андреевна от \"Ревизор\" и др. Въпреки достолепната си възраст, в последните години Мутафова е неузнаваема като Баба Зюмбюла в \"Шокова терапия\" и Бръмбарова в \"Космонавти\". Безкрайно интригуващи са и ролите й в киното - в \"Специалист по всичко\", \"Кит\", \"Езоп\" и \"Топло\", \"Баш майсторът началник\". Тя е и любимата баба Цоцолана в екранизацията на \"Патиланско царство\". Мутафова участва в \"Стъклени топчета\" на Иван Черкелов, \"Рапсодия в бяло\" на Теди Москов, \"Ваканцията на Лили\" на Иванка Гръбчева, \"Вчерашни целувки\" на Юрий Дачев, \"Ако някой те обича\" на Киран Коларов, в сериала \"Столичани в повече\". Без Стоянка Мутафова българското кино нямаше да е същото, тъй богато и колоритно. С нейната кончина се затваря последната страница и от една театрална епоха. Театърът, който тя създаде, се издигаше в култ и бе истински празник и за душата, и за сетивата!   - Комедийна актриса съм, но съм много самотна... Самотата не ме плаши, напротив - тя ме зарежда. - Аз съм индивидуалист и не обичам тълпата, не обичам много хора около себе си. Обичам да съм сама, да се отдавам на онова, в което вярвам. - Обичах страшно да чета. Четенето беше най-голямата ми страст... - Не обичам равносметките, всъщност не обичам сметките... все още нямам и тефтер, в който да си записвам кога имам представление. Всичко е в главата ми. - Съвети не обичам да давам, сама съм се изградила и всеки трябва да търси пътя си сам.  - Мисля, че повечето сами ковем дните си. Някои казват, че всичко е закодирано вътре в нас, както смъртта. Нямаме антени, с които да вникнем в онова, което е отвъд, колкото и да се мъчим.  Съвсем скоро, само преди няколко дена каза при Драго, че се готви за среща с Невена... И удържа на думата Стояна. Госпожа Стихийно бедствие, уви, в гримьорната вече я няма... На шести в шест часа и петнадесет минути тръгна рано - готова за раздялата, без болка и засмяна... Почти век такава беше на земята. И такава влиза в новата пиеса  на Небесния театър...", "date": "2019.12.09", "title": "Чудото Стоянка Мутафова "}
{"url": "https://duma.bg/sds-se-hvali-s-razruhata-n205031", "text": "По повод 30-годишнината на СДС сегашният му бос Румен Христов се похвали пред БНТ: \"СДС е партията, която промени България. Нямам никакво съмнение в това свое твърдение.\" Не бързайте да се нахвърляте върху него. Горкият, толкова е прав, че дори не го е разбрал.  По последни данни на КНСБ днес 2,1 милиона българи живеят с доходи под линията на бедност - това е горе-долу една трета от населението ни. Отделно над 72% от домакинствата в България са заклещени в капана на бедността, защото доходът на човек от тях е под необходимите средства за издръжката на живота. Над 40% от децата у нас живеят в лишения. А през бардака на 90-те години нивото на бедност е обхващало до 40-45% от населението ни. В същото време едва 28,7% от семействата имат общ доход над необходимия за издръжката на живот. Ако върнем лентата назад, ще видим, че тези данни и изобщо бедността  на СДС. Вместо грамотна и работеща приватизация тази партия извърши вандалско и урбулешко раздържавяване, което 30 години по-късно нареди страната ни на последно място по индекса на Джини - иначе казано, на първо място по социално неравенство. И от средно развита индустриално-аграрна държава в Европа я превърна в страна, потънала в прахта на последното място в класациите на ЕС. В повечето случаи държавните активи за близо 100 млрд. лева бяха разграбени или раздадени на случайни лица. В това отношение семейство Баневи е класически пример на погромаджийската и антинационална приватизация, извършена от СДС. Цели 70-80% от предприятията бяха нарязани на скраб и продадени в Турция и Гърция. В резултат без работа останаха стотици хиляди, дори близо 2 млн. българи. Наскоро по повод 30-годишнината на 10 ноември Иван Пушкаров от първата вълна седесарски министри призна горчиво пред в. \"Галерия\", че при управлението на седесарския премиер Иван Костов (1997-2001) \"беше най-голямото разграбване на държавата. Даже е по-точно да се каже раздаване на активите на страната\", уточни Пушкаров. По думите му това е фатална грешка на СДС, предопределила бъдещето на България в следващите 50 години. А сега кажете не е ли прав споменатият седесарски предводител, че СДС е \"партията, която промени България\"!  СДС ще остане в историята и с ликвидирането на селското стопанство чрез наложения от тази партия закон . \"Пълното обезлюдяване на селата се дължи именно на този идиотски закон, който не свърши никаква работа, но ликвидира две трети от България\", обвинява още Пушкаров. Тук като  трябва да посочим и философа Желю Желев, и лекаря Константин Тренчев, и Иван Костов, който по думите на емигрантския земеделец Ценко Барев също има принос за съсипията на аграрния сектор. А както в промишлеността, така и в селското стопанство е имало алтернативи, но те са били отхвърляни, защото не са били изцяло или достатъчно разрушителни. Виждате ли колко е прав актуалният водач на СДС. Но той е прав и в още един, а може би най-зловещия аспект на наложилия се у нас дивашки капитализъм - демографската катастрофа. Ако през 1988 г. смъртността у нас е била 11,9 промила, днес тя е скочила до 15,3 промила и е най-висока в ЕС - не на последно място заради мизерията, до която ни доведе приватизационната мантра на СДС. Тази мантра е и една от причините за падналата раждаемост у нас - от 13,0 промила през 1988 г. до 9,2 през 2015 г. Ако в края на 1989 г. бяхме почти 9-милионно население, днес сме под 7 милиона. Заради погромаджийската приватизация на СДС между 1,5 и 2 млн. българи бяха принудени да си изкарват хляба и да останат в чужбина. Според международните прогнози в България никога повече няма да бъдем над 7 милиона, в средата на века ще се стопим с още 2 млн., а в края ще паднем до под 3 милиона. Ще станем малцинство в собствената си страна след циганите и турците. Това си е демографски погром, защото след отварянето ни към Запада. И днес може да кажем, че този погром е тръгнал именно от \"партията, която промени България\". Колко е прав въпросният политически екземпляр с тази си оценка - променената България върви към обезбългаряване. Поразителни признания направи социологът Петко Симеонов, който навремето е бил зам.-председател на СДС. \"Голямото престъпление беше премахването на държавните стопански обединения\", реди той в интервю за същия в. \"Галерия\", посветено също на 10 ноември. И уточнява, че за премахването на ДСО изрично е настоявал Желю Желев. Освен това в началото на 90-те години СДС е канил международни екипи да оценяват дереджето на България и как тя да излиза от кризата. \"Западняците ми казваха: Как може тук да има криза? Всичко си имате\", с 30-годишно закъснение откровеничи социологът. След едноседмичен престой френски екип, дошъл да прецени здравеопазването ни, хвали здравната ни система като напълно разгърната с единствено организацонни проблеми в отделни болници: \"По тяхна преценка нямахме нужда от нищо.\" А израелски експерт се диви пред нашенския седесар: \"Направо недоумявам. Всичко си имате. Как може тук да има криза? Това е просто немислимо.\" Но СДС не се е вслушало в тези мнения - от идеологическа задръстеност, интелектуална недостатъчност, ценностна ограниченост и откъснатост от реалността. И съвсем логично, вместо да ремонтира постройката на държавата, тази партия тръгна да я срива. Вместо да надгражда, се отдаде на рушенето. Вместо напред и нагоре, тя катурна страната назад и надолу. Между другото, предводителят благодари на лидерите на СДС за свършеното от тях до момента. Т.е. благодари им за разрухата, беднотията, високата смъртност, ниската раждаемост и демографската катастрофа. Е, как да не се запиташ тази партия не е ли Съюз на Дебилизираните Сили.", "date": "2019.12.09", "title": "СДС се хвали с разрухата "}
{"url": "https://duma.bg/horata-stareyat-na-tri-etapa-n205022", "text": "Екип от университета в Станфорд е открил, че стареенето на човешкия организъм протича на няколко етапа, пише порталът Nature Medicine. Специалистите анализираха плазмените протеини на 4263 души на възраст от 18 до 95 години и откриха нелинейни промени в структурата им в зависимост от възрастта на субектите. Изследователите заключават, че основните промени в протеините в кръвната плазма условно настъпват на три етапа: на 34, 60 и 78 години. Отбелязва се, че откритието ще позволи по-ефективна борба с болестите, свързани с възрастта.", "date": "2019.12.09", "title": " Хората стареят на три етапа"}
{"url": "https://duma.bg/sazdadoha-himera-na-prase-i-maymuna-n205020", "text": "Китайски експерти създадоха химера между маймуна и прасе и така проправиха пътя към бъдещето, в което човешките органи, необходими за трансплантация, ще могат да бъдат отглеждани по поръчка, съобщи \"Дейли стар\". Животните са имали само малко количество маймунска ДНК - концентрирана в клетките на сърцето, черния дроб, далака, белите дробове и кожата. Екипът на Държавната лаборатория за стволови клетки и репродуктивна биология в Пекин се опитва да създаде здрави животни с по-висок дял от маймунски клетки, казва Хай. Дългосрочната цел е в прасета да се отглеждат органи, съвместими с човека, но специалистите избраха първо да разработят техниката, използвайки маймунски клетки. Това е резултат от критиките около работата, извършена от екипа на Хуан Карлос Изсисуа Белмонте в калифорнийския институт Салк през 2017 г. В този случай бяха създадени хибриди между прасета и хора, но бяха изразени опасения, че животните могат да имат частично човешки мозък. Експертите вече са се преместили в Китай и според непотвърдена информация са създали химери на човек-маймуна. Прасетата-маймуни на китайския екип не живеят много дълго след раждането, но се смята, че това е проблем с техниката за инвитро осеменяване, а не с въвеждането на маймунска ДНК. Редица свине с напълно нормални гени, създадени по тази технология, също не успяха да оцелеят. По причини, които засега не се разбират, техниката за инвитро осеменяване не работи толкова надеждно при прасетата, колкото при хората и други животни. В други експерименти изследователите са създали маймуни с мозъци, които са частично човешки: мишки с човешки клетки в очите и овце с частично човешки органи. Конкурентен екип работи по проект за създаване на мишка с мозък, изграден изцяло от човешки клетки. Химерите не са истински хибриди. По същество в химера всяка клетка ще бъде напълно прасе или напълно маймуна, докато в хибрид всяка клетка съдържа смесената ДНК на двата родителски вида.", "date": "2019.12.09", "title": "Създадоха химера на прасе и маймуна"}
{"url": "https://duma.bg/spekula-nyama-n205035", "text": "Откакто преди 20 години правителството на Иван Костов (вече заел позата на мъдрец - нито ял лук, нито лук мирисал) отмени Закона за борбата със спекулата, това понятие въобще изчезна от българския правен мир. И така по закон спекула у нас не съществува. А което не е забранено, на практика е разрешено. Дали се нарушава конкуренцията, правилата за съревнованието на пазара, бди една комисия. И толкоз! Тя е същата, дето три пъти не успя да докаже, че има картел на пазара на горива. Ама нейсе, има браншове и области в икономиката, където тези от КЗК не смеят даже носа си да покажат. Това най-вероятно е, щото комисията е независима, т.е. от нея нищо не зависи. Друга комисия, която е просто наблюдател на случващото се - тази по борсите и тържищата, съобщи, че само за последните 2 седмици цените на храните на едро са поскъпнали с близо 2 на сто. Скок се отчита и в световен мащаб при това с 9,5% за година, което е \"чудесен\" повод родните търговци да има с какво да оправдаят типичното за това време на годината поскъпване. Нищо, че в повечето държави от ЕС точно по Колена и Нова година стоките традиционно са по-евтини, за да се стимулира потреблението. Впрочем в повечето европейски държави спекулата съществува в законите. У нас обаче очевидно липсва каквото и да е желание от държавата и мнозинството в парламента да регламентират тези стопански нарушения, с които българите - най-бедните в ЕС, биват одирани всекидневно от търговците.  След като банките вдигнаха в последно време на два пъти такси (така компенсирали поевтиняване на международно ниво), от бранша отново ни \"зарадваха\". В бъдеще щяло да има поскъпване и за обслужването на гише.  Храни, банкови такси, комунални услуги... Нали разбирате, че обедняването ни (инфлацията) не е онова, което отчита НСИ. Но според държавата спекула у нас няма. Ще ни затрие тая конкуренция, ей!", "date": "2019.12.09", "title": "Спекула няма"}
{"url": "https://duma.bg/ludogorets-zapochna-da-se-oplakva-ot-sadiite-n205010", "text": "Лудогорец започна да се оплаква от съдиите. \"Орлите\" се почувстваха ощетени при домакинското 1:1 с Черно море от XIX шампионатен кръг. В Разград главният рефер Георги Кабаков, който тази есен ръководи два мача от Шампионската лига, отмени гол на домакините за нарушение на Клаудиу Кешерю срещу вратаря на \"моряците\" Миодраг Митрович. Пловдивчанинът изгони с червен картон Сисиньо (90+2), който удари без топка Исмаил Иса. Също така Кабаков правилно не свири дузпа за Лудогорец за игра с ръка на Патрик Андраде (72). В ситуацията ръката беше до тялото на полузащитника, а топката отскочи коварно. \"Гледах Ман Сити - Ман Юнайтед (1:2) и си мисля колко полезен ще е ВАР (видеоповторения) за българското първенство. Тогава няма да има клубове, които са ощетявани от \"Кабаковците\", оплака се собственикът на Лудогорец Кирил Домусчиев. Той поясни, че ще настоява за въвеждане на системата у нас. От клуба пуснаха жалба срещу рефера, който повече да не свири техни мачове. \"Отмениха ни чист гол. Не трябва да се оправдаваме със съдиите обаче. Противникът се бореше, вкара ни от единствената си ситуация\", сподели треньорът Станислав Генчев. \"Виждаме тенденциозност в отсъжданията му вече в няколко поредни мача. Всички видяха, че ни отмени абсолютно чист гол\", каза изпълнителният директор Ангел Петричев. \"Има разочарование, защото водихме почти през целия мач. Ако имахме повече самочувствие, можехме и да спечелим при някоя контра. Имаше пропуски, разбира се, но съм доволен. Това не е нашият стил, предприех промяната заради натрупаната умора\", обясни треньорът на варненци Илиан Илиев.", "date": "2019.12.09", "title": "Лудогорец започна да се оплаква от съдиите"}
{"url": "https://duma.bg/detsata-na-razgrad-ukrasiha-kolednata-elha-na-ludogorets-n205011", "text": "Над 100 деца със своите родители се включиха в украсяването на Коледното дърво на базата \"Гнездо на орли“. Всеки от малчуганите донесе своя любима играчка за шампионската елха, за да бъде тя най-празничната и да носи успехи на любимия им отбор. Домакините се бяха постарали децата да се забавляват, като си направят снимки пред елхата и с талисмана на тима - орлицата Фортуна. Водещата Катерина Ганева обяви и появата на огромния трансформър, който взриви емоциите на детската публика. След робота дойде и кулминацията. С бурни аплодисменти бяха посрещнати всички футболисти от шампионския тим, начело със старши треньора Станислав Генчев и капитана Светослав Дяков. Генчев отправи специално празнично послание към децата и техните родители. Емоционалната среща бе последвана от серия автографи с любимите футболисти върху новите календари на Лудогорец, съобщиха от клуба. Градусът на настроението продължи да расте, тъй като се появи огромният бял мечок, познат на децата от миналото коледно тържество. Тази година той им показа нови танцови стъпки и спечели още повече аплодисменти.", "date": "2019.12.09", "title": "Децата на Разград украсиха коледната елха на Лудогорец"}
{"url": "https://duma.bg/antani-ivanov-na-final-na-evropeyskoto-po-pluvane-v-malak-baseyn-n205012", "text": "Антъни Иванов влезе във финал на Европейското първенство по плуване на малък басейн в Глазгоу, запазвайки тенденцията да бъде всяка година в голямата осмица на голям шампионат. Направи го в коронната си дисциплина 200 м бътерфлай с време 1:53,48 мин. Българинът завърши седми, но един от тримата руснаци отпадна, тъй като по регламент може да участват само двама. И така Антъни влиза с шести резултат, даващ му по-добър коридор за финала, който е днес от 20.05 часа, съобщи специализираният сайт bgswim.com. В подборните серии Антъни направи много разумно плуване, без да се подава на тактиката на другите съперници и звездата на британците Джеймс Гай и натисна в последния петдесетак. Беше с третото най-бързо време в заявките - с националния си рекорд от 1:51,81 мин., и съответно бе водач в третата от петте серии. Най-бързо време в сериите даде руснакът Александър Харланов - 1:52,00 мин. С нови лични постижения завършиха преди това участието си Диана Петкова и Калоян Левтеров. Петкова атакува националния рекорд на 50 м св. стил и пипна стената на 25,06 сек. Състезателката на Ботко Трендафилов и пловдивския Спринт беше заявена с 25,15 сек. Зае 24-о място. Датчанката Емили Гантрис затвори полуфиналите на 24,95. При национален рекорд Петкова щеше да се промуши. Върховото постижение остава за съгражданката й Нина Рангелова - 24,93 сек., което постави от 6 декември 2014 г. на Световното първенство в Доха. Калоян Левтеров подобри личното си време на 50 м гръб, плувайки за 26,02 сек. 16-годишният състезател на Жорж Станкович и Славия е на 53-о място. Беше заявен с 26,20 сек. Полуфиналите затвори на 23,82 беларусинът Грегори Пекарски.", "date": "2019.12.09", "title": "Антъни Иванов на финал на Европейското по плуване в малък басейн"}
{"url": "https://duma.bg/pochina-pisatelyat-yordan-milev-n205024", "text": "Напусна ни писателят Йордан Милев (роден на 7.11.1933 г.), член на СБП. През 1965 г. завършва журналистика в Софийския университет. Специализира източни култури в Ташкент, Техеран, Делхи и Манила. Бил е редактор във в. \"Народна армия\" и в Радио София, отг. секретар на сп. \"Пламък\", редактор на алманаха \"Дружба\", гл. редактор на алманаха \"Околчица\". От 1968 г. е зам. главен редактор на изд. \"Народна младеж\", от 1974 до 1990 г. - негов главен редактор. Бил е председател на Постоянната комисия за сътрудничество с Асоциацията на африканско-азиатските писатели. Автор е на повече от 20 поетични сборника, пътеписи, книги за деца, преводи на източни автори. Книгите му са преведени на много езици. Носител е на наградата \"Иван Нивянин\". Номиниран е в САЩ за участието си в антологията \"Вечни портрети\".", "date": "2019.12.09", "title": " Почина писателят Йордан Милев"}
{"url": "https://duma.bg/tsvetan-sokolov-i-zenit-sas-svetoven-bronz-n205013", "text": "Цветан Соколов и Зенит Казан заслужиха бронзовите медали на Световното клубно първенство по волейбол в Бетим, Бразилия. В малкия финал руският тим разби катарския Ал Райян с 3:0 гейма (21, 18, 17). Дупничанинът стана най-резултатен с 13 точки (3 аса, 1 блок, 45% ефективност в атака), а резервата Фьодор Воронков добави още 10 т. За арабите Марко Вукашинович заби 9 т. По-късно е финалът, в който домакините от Сада Крузейро излизат срещу италианския Кучине Лубе Чивитанова.", "date": "2019.12.09", "title": "Цветан Соколов и Зенит със световен бронз"}
{"url": "https://duma.bg/anatoliy-stankulov-n205018", "text": "ще прибави днес още един мъдър и цветен щрих към зимния си автопортрет, за да отбележи подобаващо и с вечната усмивка в очите поредния топъл рожден ден. Архитект по образование, творец по призвание, художник с талант, хуморист по душа, автор на рисувани смешки на щат, естет по дух, късметлия по подразбиране, оптимист по устрем - незаменимият ни колега е всичко това и много повече. Затова пожелаваме на нашия магьосник на четката и душата на компанията да е много, ама много-много здрав! И нека обичта на близките му и уважението на околните се превърнат във вдъхновение за поредните му шедьоври на всички поприща, в които е известен, а и отвъд тях. От екипа на ДУМА", "date": "2019.12.09", "title": "АНАТОЛИЙ  СТАНКУЛОВ"}
{"url": "https://duma.bg/dzhoshua-si-varna-poyasite-n205017", "text": "Антъни Джошуа си върна световните титли по бокс в тежка категория. 30-годишният британец победи по точки Анди Руис (САЩ) в реванша в Дирия, Саудитска Арабия, и заслужи поясите на Световната боксова асоциация (WBA), Международната боксова федерация (IBF), Световната боксова организация (WBO) и Международната боксова организация (IBO). Руис ги притежаваше едва 6 месеца, след като нокаутира Джошуа през юни. Сега в пустинята Джошуа показа разнообразна игра, като обикаляше ринга и избягваше всякаква близка дистанция, което пък бе целта на съперника му. И след 12-те рунда тримата рефери присъдиха 118:110, 118:110, 119:109 т. В Англия разкриха, че той ще получи 50 млн. паунда, а за Руис остават 10. Задължителният претендент на IBF Кубрат Пулев обяви, че очаква да излезе срещу Джошуа. Мачът трябва да се състои до края на май или британецът да оваканти пояса, което е по-вероятно. \"Поздравявам Джошуа и Еди Хърн, че си върнаха притежанието на титлите. Очаквам да се изправя срещу Ей Джей в следващия му мач, както наредиха от IBF. Резултатът този път ще е различен. Гарантирам го\", обяви Кобрата. \"От доста години се целим в обединителен двубой. Джошуа винаги е искал да стане абсолютен световен шампион\", каза мениджърът му Хърн. Той загатна, че клиентът му ще излезе срещу носителя на пояса на WBC Дионтей Уайлдър или Тайсън Фюри, които ще се бият на 22 февруари в САЩ. \"Когато Уайлдър, Ортис, Фюри и Усик са наистина готови, да ми се обадят. Няма да ги търся. Руис го направи и остави наследство\", заяви Джошуа. \"Искам трети мач. Няма да се извинявам, защото Ей Джей беше по-добрият. За този мач тренирах сам. Трите месеца празненства и партита си казаха думата. Заради теглото си не бях достатъчно подвижен. Не се движех по начина, по който исках. Ако бях по-лек, щеше да бъде по-лесно ударите ми да достигат целта и щях да съм съвсем различен\", призна Руис.", "date": "2019.12.09", "title": "Джошуа си върна поясите "}
{"url": "https://duma.bg/levski-s-osma-poredna-pobeda-na-gerena-n205015", "text": "Левски записа осма поредна победа на \"Герена\", след като сломи опашкаря Витоша Б с 2:0. Головете вкараха Паулиньо (24) и Станислав Иванов (60). Така \"сините\" постигнаха най-добрата си серия от 2012 г., когато записаха 10 последователни успеха у дома в елита. Отборът на Петър Хубчев се доближи на 5 т. от лидера Лудогорец, който ще зимува на върха. До края на 2019 г. Левски ще играе с Локо Пд в неделя на \"Лаута\". Мачът ще е директна битка за второто място, но първо \"смърфовете\" трябва да бият днес Дунав в Русе. Иначе на \"Герена\" в игра се завърна голмайсторът на Първа лига Станислав Костов, който последните месеци лекуваше тежка контузия. Нападателят замени за последните 10 мин. Дени Алар. Последният пропусна вкара няколко гола срещу \"тигрите\", които се отправят към изпадане от елита. Станислав Иванов обаче се оформи като дежурен голмайстор и вече е с 8 гола. Паулиньо е със 7. \"Нямаше подценяване, важното е, че победихме\", каза след успеха треньорът на Левски Петър Хубчев.", "date": "2019.12.09", "title": "Левски с осма поредна победа на \"Герена\""}
{"url": "https://duma.bg/tsska-sf-shte-se-bori-sreshtu-rasizma-n205032", "text": "ЦСКА-Сф започва борба срещу расизма. От \"Армията\" се възпротивиха на проявите от подобен тип, които се настаниха по време на мача на отбора срещу Арда Кърджали за Купата на България. \"Червените\" акцентираха за своя авторитет и ще продължи категорично да се бори за каузата си. \"Армейци, ЦСКА като клуб и институция в българския футбол, радваща се на подкрепата на най-многобройната публика ясно декларира своята позиция, че по никакъв начин няма да толерира проявите на расизъм, дискриминация и всякакво разделяне и определяне на хората според техния цвят на кожата, етнос и религиозна принадлежност. Заставаме твърдо зад нашия футболист Вив Соломон-Отабор, който в последните ни срещи стана обект на атаки и обиди на тази основа. Категорично ще се борим срещу това като авторитетен клуб, в който играят футболисти от различни националности. Расизмът е бич за съвремието ни и няма място нито в обществото, нито по спортните терени на България\", съобщиха \"червените\".", "date": "2019.12.09", "title": "ЦСКА-Сф ще се бори срещу расизма"}
{"url": "https://duma.bg/nobelovi-laureati-s-obsht-priziv-za-klimata-n205043", "text": "Нобеловите лауреати за 2019 година отправиха призив за засилване на мерките за борба с климатичните промени, предаде Ройтерс. Нобелистите говориха на пресконференция в Стокхолм, където на 10 декември ще получат наградите си.  Носителят на Нобел за химия Стенли Уитингъм, отличен за разработването на литиево-йонните батерии, които направиха възможна революцията на мобилните технологии и намаляване употребата на изкопаеми горива, заяви: \"Смятам, че назря времето да решим проблема с климата, но трябва да сме прагматични, защото няма да е лесно. Не можем просто да спрем всичко, което отделя въглероден диоксид. Но мисля, че литиево-йонните батерии ще помогнат за решението, като например електрификация на транспорта.\" Швейцарският учен Дидие Кело, който спечели Нобеловата награда за физика за разкриване тайните на еволюцията на вселената, подчерта: \"Аз ще коментирам астрофизичната страна, защото на няколко пъти чух хора да казват, че няма значение, защото в даден момент ще се наложи да напуснем Земята. Това е изключително безотговорно изказване. Звездите са толкова далеч, че изобщо не се надявайте да успеете да избягате от Земята. По-добре да се съсредоточим върху решаването на проблема, а не да мечтаем как ще унищожим и изоставим планетата си.\" Американката Естер Дуфло, която е един от тримата лауреати на Нобела за икономика, каза: \"Често хората се надяват, че нещата ще се оправят от само себе си, защото възобновяемата енергия ще стане по-евтина и ще захранваме консумацията си с нея. Щеше да е чудесно, но не трябва да разчитаме, че ще се случи. Спирането на промените в климата изисква промяна в поведението ни и в консумацията ни, особено в богатите страни\". Междувременно германският канцлер Ангела Меркел призова страните от ЕС за общи действия срещу климатичните промени. Европейският съюз трябва да действа заедно срещу климатичните промени, ако иска да играе водеща роля в тази област, цитира ДПА думите на Меркел. Германия ще даде своя принос, за да гарантира, че Европа е първият въглеродно-неутрален континент, каза канцлерът в седмичното си радиообръщение. Тя приветства целта, спомената от председателката на Европейската комисия Урсула фон дер Лайен, на среща на върха на ООН за климата миналата седмица, ЕС да постигне климатичен неутралитет до 2050 година.", "date": "2019.12.09", "title": "Нобелови лауреати с общ призив за климата"}
{"url": "https://duma.bg/nsi-edna-chetvart-ot-balgarite-ne-sa-polzvali-internet-n205021", "text": "Всеки четвърти (24,5%) никога не е използвал глобалната мрежа, показва анкета на НСИ сред хора на 16-74 години. Българите най-често влизат в интернет за комуникация, като 57,5% извършват телефонни или видео разговори, а 52,9% участват в социални мрежи. Мъжете слушат музика онлайн повече от жените, съответно 31,9% и 27,6 на сто. Жените са по-активни в търсенето на информация за здравето -37,8% при 22,7 на сто за господата. Онлайн през последните 12 месеца са пазарували 21,7% от анкетираните. Най-активни при покупките в интернет са хората на 25-34 години с дял 40,4%, докато само 2,1% от населението на 65-74 г. прави поръчки по интернет. Жените пазаруват онлайн повече от мъжете - съответно 22,7% и 20,6 на сто. Пазарувалите по интернет купуват най-често: дрехи и спортни артикули - 76,4%; стоки за дома – 35,3%; хотелски резервации и туристически пакети - 20,7%; храни, напитки и стоки за всекидневна употреба - 16,9%. Повечето онлайн потребителите са пазарували от търговци от България (88,1%), но немалко са купували и от други страни от ЕС (41,8%) или от държави извън него - 19,1%. Над една трета (35,7%) от интернет потребителите никога не са пазарували онлайн. Всяка втора фирма има онлайн сайт, показват още данните на НСИ. 33% от компаниите използват социални медии като фейсбук, за да разширят своето присъствие в интернет.", "date": "2019.12.09", "title": "НСИ:  Една четвърт от българите не са ползвали интернет"}
{"url": "https://duma.bg/rado-yankov-chetvarti-v-rusiya-n205006", "text": "Радослав Янков се нареди четвърти в старта от Световната купа по сноуборд. В Баной, Русия, чепеларецът зае престижната позиция в паралелния гигантски слалом. В квалификациите той беше 14-и и на 1/8-финала от по-слабото синьо трасе победи световния шампион Дмитрий Логинов (Рус). В следващия кръг Радо изпревари с 0,13 сек. Александър Пайер (Ав). За място на финала българинът беше победен от Марко Феличети (Ит) с 0,19 сек., а за третото място Янков загуби от 4-кратния световен шампион Бенямин Карл (Ав). По синьото той стартира перфектно, но 2 неравности му попречиха да мине по най-добрата линия. Победител е Роланд Фишналер (Ит). За последно Радо бе в топ 4 преди 2 сезона в Банско. В събота нашият се нареди 17-и в руския курорт. В генералното класиране Радо е 4-ти с 500 т., а води Фишналер с 1000. \"Направих добро каране и съм доволен от резултата. Българите можем\", каза Янков.", "date": "2019.12.09", "title": "Радо Янков четвърти в Русия"}
{"url": "https://duma.bg/novara-i-elitsa-vasileva-bez-medal-na-svetovnoto-klubno-n205007", "text": "Новара и Елица Василева останаха на четвъртото място на Световното клубно първенство по волейбол в Шаоксин, Китай. В двубоя за бронзовите медали италианският отбор загуби от турския Вакъфбанк с 0:3 гейма (-24, -23, -21). Българската националка завърши с 10 точки (1 ас, 1 блокада), а най-резултатна бе Йована Бракочевич с 14 т. За туркините Изабеле Хаак заби 23 т., а Ебрар Каракурт добави още 12 т. За Вакъфбанк бронзовото отличие е второ в историята и общо шесто. Момичетата на Джовани Гуидети имат три световни титли (2013, 2017, 2018 г.), един сребърен медал (2011 г.) и вече два бронза (2016 и 2019 г.). По-късно днес е финалът в турнира между Еджзаджибаши (Тур) и Имоко Волей Конеляно (Ит).", "date": "2019.12.09", "title": "Новара и Елица Василева без медал на Световното клубно"}
{"url": "https://duma.bg/sokolov-i-vasileva-izlizat-v-malkite-svetovni-finali-dnes-n205003", "text": "В Бетим, Бразилия, руският Зенит Казан загуби отново в полуфинала от домакините от Сада Крузейро с 0:3 гейма (-21, -22, -23), докато в първия мач отстъпи също с 0:3 (-20, -20, -22). Пред 3225 зрители Соколов наниза 14 т. (1 блок), а най-много (17 от 15 атаки, 1 блок, 1 ас) в мача отбеляза френският му съотборник Ървин Нгапет. За бразилците Факундо Конте завърши с 16 т., а Евандро Гуера добави 13. В спор за третото място днес Зенит ще играе с шампиона на Азия Ал Райан (Катар), а за трофея Сада Крузейро ще срещне отново бившия клуб на Соколов - Кучине Лубе (Чивитанова), от който в предварителните срещи загуби с 0:3 гейма.  В полуфиналите на женския Волеймондиал в Шаоксин, Китай, Елица Василева с италианския Игор Горгонзола (Новара) загуби с 2:3 гейма от турския Екзашъбашъ Витра Истанбул. В другия полуфинал италианският Имоко Волей Конеляно отстрани миналогодишния световен клубен шампион Вакъфбанк Истанбул с 3:2гейма  след изключителните 38 т. на Паола Егону.", "date": "2019.12.09", "title": "Соколов и Василева излизат в \"малките\" световни финали днес"}
{"url": "https://duma.bg/fenove-razkriha-koy-e-shef-na-arda-n205009", "text": "Феновете на Арда разкриха кой е реалният шеф на клуба. В домакинския мач с ЦСКА-Сф привържениците разпънаха плакат с надпис: \"Кърджали пише история, г-н Гайтански, благодарим\". Така стана ясно, че Арда се управлява от известния бизнесмен Румен Гайтански-Вълка, а запознати определят футболния клуб като фирмения на най-силната политическа партия в района. Официално новакът в елита се ръководи от инж. Петър Пешев. Той е управител на строителна фирма в Кърджали, която е свързана именно с Гайтански. В същото време Арда спря ЦСКА-Сф (0:0) в мач от XIX кръг и \"червените\" не успяха да се доближат до лидера Лудогорец. Мачът се игра на ст. \"Лаута\", защото \"Арена Арда\" още няма лиценз. В Пловдив столичани имаха леко предимство, но атаките им бяха ялови. Най-чистата ситуация за гол пропусна Вив Соломон-Отабор (32), който уцели дясната греда на Иван Караджов. Реално гостите не записаха нито един точен удар през целия двубой. Така Арда взе частичен реванш от ЦСКА-Сф, след като дни по-рано бяха елиминирани от \"червените\" за Купата на България. \"Липсваше ни в завършващата фаза концентрация и малко повече атаки. Имахме проблеми и нямахме решения в предни позиции. Не мога да бъда доволен, не мисля, че и Арда имаше кой знае какви ситуации. Това, което имаме като налични кадри, го използвахме. Трудно е, когато постоянно догонваш, трябва да спечелиш всеки двубой, нямаш право на хикс\", каза треньорът на ЦСКА-Сф Милош Крушчич. \"Добре е да спечелиш точка срещу ЦСКА. Доволен съм от играта в защита през по-голямата част от мача. Противникът нямаше голови положения, но и ние бяхме много беззъби. Нямаме за цел топ 6. Играем всеки мач за победа. Понякога се получава, а понякога не\", заяви наставникът на Арда Стамен Белчев.", "date": "2019.12.09", "title": "Фенове разкриха кой е шеф на Арда"}
{"url": "https://duma.bg/elektricheska-zmiorka-zahranva-koledna-ukrasa-n205019", "text": "Електрическа змиорка в аквариум в град Чатануга, щата Тенеси, е била свързана с поставено в близост коледно дърво. Светлинната украса на елхата се задейства чрез специални електроди, когато животното изпусне заряда си във водата, предава агенция ЮПИ. Змиорката е наречена Мигел Матсън. Електрическите разряди на обитателя на аквариума активират и двойка говорители, които също допринасят за празничното коледно настроение на инсталацията. Проектът на аквариума в Чатануга получи названието (eлектро) \"Шок край коледното дърво\".", "date": "2019.12.09", "title": "Електрическа змиорка захранва коледна украса"}
