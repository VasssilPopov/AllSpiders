{"url": "http://www.duma.bg/node/170993", "text": "Тази година ще има спад с около 25% в прибраната пшеница, прогнозира пред БНР председателят на Националната асоциация на зърнопроизводителите Костадин Костадинов. По неговите думи ожънатото количество пшеница е с много добри качества. В момента средният добив е между 300 и 500 кг на декар. Има обаче залети места, преовлажнени от доста време и пшеницата е полегнала.  \n\"Жътвата върви и до момента в цялата страна пожънатата пшеница е около 50%. В някои области е повече, в други - по-малко. В някои области, които започват по-рано, дъждовете забавиха с около 2-3 седмици самата жътва. Най-критична е обстановката като процент пожънати площи в област Плевен и област Бургас, в района на Карнобат, Ямбол. Там са ожънати около 30-35% от засетите площи с пшеница. Лошото време, валежите, наводняването на отделни полета възпрепятстват жътвата\", обясни Костадинов. Той каза, че при възможност веднага се излиза да се жъне и суши зърното, което обаче повишава разходите. \nснимка бгнес   \n \t\n", "date": "2018.07.12", "title": "25% по-малко ще е прибраната пшеница тази година "}
{"url": "http://www.duma.bg/node/170995", "text": "Щом изделието има тютюн, трябва да има акциз, въпросът е каква да е ставката. Това заяви вчера пред БТВ министърът на икономиката Емил Караниколов във връзка с акциза върху бездимните цигари. \"Въз основа на процента безвредност трябва да се намали самият акциз\", коментира Караниколов. \nПо неговите думи трябва да се направи анализ кое е по-вредно и е кое е по-добро за здравето на пушачите. \"Ако се докаже, че за хората е по-здравословно да пушат бездимни цигари, със съответния процент на здравословност трябва да се намали акцизът\", смята министърът. Той поясни, че не знае дали ситуацията с бездимните цигари е лобизъм или по някакъв начин се покрива дупка в бюджета. \nПрез миналата седмица обаче председателят на бюджетната комисия в парламента Менда Стоянова от ГЕРБ, която разясняваше предложенията за промени в Закона за акцизите, призна, че всъщност управляващите нямат представа от ефекта върху здравето на хората от бездимните цигари. Тя дори призова Министерството на здравеопазването да се включи в дебата по темата. \nПо-късно стана известно, че управляващата коалиция се е споразумяла да промени текстовете в Закона за акцизите, с които се повишава косвеният данък върху бездимните цигари между първо и второ четене.   \n \t\n", "date": "2018.07.12", "title": "Акцизът на бездимните цигари да се намали с процента безвредност"}
{"url": "http://www.duma.bg/node/170996", "text": "Продуктовата такса за новите автомобили се намалява с 10%. Това реши кабинетът, който прие промени в наредба за определяне на реда и размера за заплащане на продуктова такса. За коли до 5 години екотаксата се запазва в сегашния размер, а за старите се увеличава с 12-13%. Отпада плащането на продуктова такса за електромобили до 31 декември 2021 година. За хибридните коли тенденцията е същата като за другите - таксата за новите се намалява с около 20%, а за по-дълго управляваните се увеличава с 12 на сто. \n    \n \t\n", "date": "2018.07.12", "title": "Екотаксата за стари коли поскъпва с 13%"}
{"url": "http://www.duma.bg/node/171000", "text": "Държавната консолидационна компания (ДКК) получава допълнително 500 млн. лв. за увеличение капитала на дружеството, съобщи правителствената информационна служба. Отпускането на извънредните средства става с промени по бюджета на Министерството на икономиката за настоящата година, което е принципал на ДКК. От съобщението на кабинета не става ясно за какво ще се използват средствата и по каква причина е необходимо увеличението на капитала с половин милиард лева. Правителството е решило още ДКК да възлага ремонтите и реконструкциите на язовири - държавна и общинска собственост. Извън обхвата остават водоемите, отдадени на концесия, за които в концесионния договор е предвидено извършването на ремонтно-възстановителни дейности от страна на концесионера. Кабинетът е одобрил и списък на язовирните стени и съоръженията към тях, на които трябва да се извърши основен ремонт или реконструкция, се казва още в съобщението. \n\"Държавната консолидационна компания е едно от най-непрозрачно управляваните дружества в държавата. Тя бе създадена с идеята в нея да бъдат събрани и тя да продава все още неприватизираните държавни активи. По време на втория мандат на Бойко Борисов ДКК постепенно обедини дружествата от ВПК по примера на \"Българския енергиен холдинг\", а капиталът й нарасна от 9 млн. лв. на над 231 млн. лв. \nПо времето на икономическия министър Божидар Лукарски в активите на ДКК бяха включени 14 държавни фирми, ключовите от които са оръжейни - \"Вазовските машиностроителни заводи\" (ВМЗ-Сопот), \"Кинтекс\" и \"НИТИ\" Казаналък, а по-късно към тях се присъедини и \"Авионамс\". \nДържавната консолидационна компания се ръководи от Лъчезар Калбуров, Ясен Спасов и Красимир Тенев - назначени още от времето на Божидар Лукарски и възстановени от Емил Караниколов, след като служебният министър Теодор Седларски ги бе отстранил. Те не са дали нито една пресконференция или отчет пред обществото за дейността си.   \n \t\n", "date": "2018.07.12", "title": " Властта ще налее половин милиард лева в ДКК "}
{"url": "http://www.duma.bg/node/170991", "text": "460,7 млрд. лв. са преминали през платежната система RINGS от януари до юли тази година. Данните са на БНБ. Това е станало чрез 499 443 обработени плащания. Средно на ден техният брой е 4061. Най-голям брой преводи е имало на 30 април - 6540. За ден са нареждани преводи за 3,74 млрд. лв., показват още данните. Най-големият за тази година транш е бил разпореден на 15 януари 2018 г. и е за 5,51 млрд. лв. Най-малкият превод, който е минал през системата, е бил за 2,94 лв. Най-много преводи и за най-много суми се правят от 8 до 12 часа и от 12 до 14,30 часа, показва статистиката на централната банка. Между 14,30 и 16 часа има много на брой плащания, но за най-малка обща сума. \n    \n \t\n", "date": "2018.07.12", "title": " 460 млрд. лв. преминали през платежните системи"}
{"url": "http://www.duma.bg/node/170990", "text": "Общият брой на нощувките във всички места за настаняване в България през май е 1,571 млн., което е с 20% повече в сравнение със същия месец на предходната година, съобщиха от Националния статистически институт (НСИ). Анализите показват, че най-голямо увеличение на нощувките (с 26Q4%) се наблюдава в местата за настаняване с 4 и 5 звезди, като може да се предположи, че причината е европредседателството. \nПрез май 2018 г. в хотелите с 4 и 5 звезди са реализирани 80 на сто от нощувките на чужди граждани и 35,3% на българи. В местата за настаняване с три звезди са осъществени 14,7% от нощувките на чужди граждани и 32,4% - на българи. \nБроят на пренощувалите в местата за настаняване през май се увеличава с 15,6% в сравнение със същия месец на 2017 г. и достига 582 хиляди, като е регистрирано увеличение с 28,7 на сто при чужденците и с 4,6% при българите. Българските граждани, нощували в местата за настаняване през май, са 286 200 и са реализирали средно по 1,9 нощувки. Чуждите граждани са 295 800, като 76,1% от тях са нощували в хотели с 4 и 5 звезди и са реализирали средно по 3,5 нощувки.     \n \t\n", "date": "2018.07.12", "title": " 20% ръст на нощувките в хотелите през май"}
{"url": "http://www.duma.bg/node/170992", "text": "Националната овцевъдна и козевъдна асоциация (НОКА) организира протест в петък срещу политиката на Министерството на земеделието, храните и горите (МЗХГ) във връзка с отменения от съда член 23 от Наредба №3 за директните плащания, съобщи fermer.bg. Овцевъди и козевъди готвят колективен иск за 15 млн. лв. След среща с министъра на земеделието Румен Порожанов УС на НОКА е провел извънредно заседание, взе единодушно няколко решения и разпространи отворено писмо. \n \"Заради задълбочаващата се криза в животновъдството и по-специално в овцевъдството и козевъдството, поради отменената от Върховния административен съд (ВАС) опорочена  разпоредба на Наредба №3, настояваме за оставките на отговорните длъжностни лица: зам.-министъра на земеделието Цветан Димитров, Георги Праматаров, директор на дирекция \"Директни плащания и идентификация на земеделските парцели\", и д-р Златка Възелова, директор на дирекция \"Животновъдство\", гласи едно от решенията. НОКА категорично отхвърля предложените ставки от МЗХГ по de minimis 2018 във връзка със срива на изкупните цени на овчето мляко и въведените ограничения в засегнатите от карантина общини в областите Ямбол и Бургас. Асоциацията настоява за ставки по de minimis 20 лв. за овца-майка и коза-майка за територията на цялата страна и 40 лв. на глава добитък за тези, които попадат в общините с въведена карантина. Ставката е била 40 лв. за цялата страна по de minimis през 2008 г. \n Друго искане на НОКА е изплащане на компенсации под формата на извънсъдебно споразумение на всички фермери, засегнати за Кампания 2017 и Кампания 2018 от действието на опорочената разпоредба на член 23 в Наредба №3. \"УС категорично отхвърля всякакви опити за повторно въвеждане на обвързване на продажбата на овче и козе мляко със схемите за обвързана подкрепа\", подчертават от асоциацията. \n Заради невъзможността за удовлетворяване на позициите на НОКА  при проведена среща с ръководството на МЗХГ при среща на 10 юли, Асоциацията обявява безсрочни стачни действия и насрочва национален протест на 13 юли, петък, от 11 на разклона за село Арбанаси, на главния път София-Варна. НОКА призовава всички пряко или косвено ощетени от Наредба №3 животновъди да подкрепят протеста, така че никога повече да не се допуска такова отношение към бранша. \"Ще протестираме до пълно удовлетворяване на исканията ни. Следващия протест ще бъде другата седмица, но този път в София пред Министерски съвет\", се казва в позицията на НОКА. \n  \n    \n \t\n", "date": "2018.07.12", "title": "Протест на животновъди затваря пътя София-Варна утре"}
{"url": "http://www.duma.bg/node/170994", "text": "Възможно е България днес да получи конкретна дата за присъединяването към механизма ERM-2, предхождащ влизането в еврозоната, съобщи БНР, цитирайки Ройтерс. Според говорител на Марио Сентено, който оглавява еврогрупата, България е изпратила писмо, с което потвърждава ангажиментите си за оздравяване на банковия сектор. Страната ни е потвърдила и искането си за присъединяване към ERM-2 и банковия съюз. Финансовите министри от еврозоната се събират в Брюксел днес, когато се очаква този въпрос да бъде обсъден.  \nСтраните членки и институциите на еврозоната поискаха от София да засили проверките на кредиторите си и да приеме тяхно външно наблюдение, преди да се присъедини към механизма на обменните курсове ERM-2,  т.нар. чакалня, която продължава най-малко 2 години, преди да се пристъпи към реално членство. След първоначалните несъгласия България е предложила някои ангажименти от своя страна в писмо до властите в еврозоната. Конкретните обещания не се разкриват, но според двама представители на ЕС, поискали да останат анонимни, на писмото е даден положителен ход, а според единия  включва ангажименти по отношение на банковия сектор. \nПолучихме от българските власти писмо с предварителни ангажименти по отношение на твърдото им намерение за присъединяване към ERM-2 и Банковия съюз, заяви говорител на лидера на еврогрупата Марио Сентено. \nЕврогрупата включва финансовите министри на 19-те страни членки на еврозоната, които са и членове на проекта за банков съюз, целящ да укрепи финансовата стабилност на блока. Страните, които искат да се присъединят към еврозоната, не са правно задължени да бъдат част от банковия съюз. Европейските власти обаче поискаха това от България, за да получат повече гаранции от страната и да се опитат да наложат модел за други бъдещи членки. В този смисъл България е някакъв вид опитно зайче в този процес, казва представител на ЕС. \nСтраните членки на банковия съюз прехвърлят на органите на ЕС правомощията да наблюдават най-големите им банки и да се справят с проблемни кредитори. Българското писмо е било изпратено преди срещата на финансовите министри днес в Брюксел, на която заедно с Европейската централна банка и високопоставени финансови представители на България ще се обсъдят следващите стъпки за страната. Представители на ЕС казват, че резултатът все още не се знае, но според един от тях на срещата може да бъде определена конкретна дата за присъединяване на България към ERM-2. Оценката на ангажиментите на страната може да отнеме повече от година, казва представителят. Едва след това България ще може да се присъедини към чакалнята. \nКакто е известно, България изпълнява официалните критерии за присъединяване към еврозоната, тъй като левът е обвързан с еврото, инфлацията е ниска, а публичните финанси - стабилни. Страната обаче остава най-бедната в Европейския съюз, а широкоразпространената корупция и проблеми с някои банки хвърлят сянка върху перспективите за членство.     \n \t\n", "date": "2018.07.12", "title": " Чакаме конкретна дата за влизане в чакалнята на еврозоната "}
{"url": "http://www.duma.bg/node/170956", "text": "Английско изследване класира 200 държави според скоростта на предлаганата интернет връзка. Класацията е изготвена от специалисти от сайта cable.co.uk, които са извършили над 160 млн. теста в 200 държави, информира БГНЕС. За установяване бързината на мрежата е направено измерване за колко време може да бъдат свалени 5 GB, което се равнява на един филм в HD резолюция. Според изследването средната скорост на световния интернет е 9,1 Mbps.  \nНа първо място със значителна преднина е Сингапур, където подобна операция би отнела едва 11 минути и 18 секунди, което се равнява на скорост от 60,39 Mbps. Шведите, класирани на второ място, ще могат да гледат същия филм след 14 минути и 50 секунди, т.е. свалят от интернет с точно 46 Mbps. Челната петица се допълва от Дания, Норвегия и Румъния. \nБългария е на престижното 31-во място със средна скорост на връзката 20,20 Mbps. Родните киномани ще могат да се насладят на филм с HD качество с размер 5 GB след 33 минути и 48 секунди.   \n \t\n", "date": "2018.07.12", "title": " Обявиха държавите с най-бърз интернет"}
{"url": "http://www.duma.bg/node/170997", "text": "Започна обществена консултация за изготвянето на законопроект, който да обедини нормативните актове за земеползването в България. Поканата е отправена от агроминистерството, което призовава всички заинтересовани да дадат предложения за законопроекта. Обществената консултация се открива за 30 дни, като започна на 10 юли 2018 година според съобщението в Портала за обществени консултации. Народното събрание възложи на 19 септември 2017 г. на агроминистерството да изготви анализ и стратегия за поземлените отношения в България. Анализът и стратегията са внесени на 28 декември 2017 г. и от тази дата тече 10-месечен срок за представяне на проект на единен законодателен акт. „Сега два закона регулират земеползването - Законът за собствеността и ползването на земеделските земи (ЗСПЗЗ) и Законът за опазване на земеделските земи (ЗОЗЗ). Според съобщението те имат редица недостатъци и противоречия.   \n \t\n", "date": "2018.07.12", "title": "Започна обществена консултация за Кодекса за земята"}
{"url": "http://www.duma.bg/node/170999", "text": "Проектът за АЕЦ \"Белене\" трябва да се реализира на пазарен принцип. Китайската страна има отворено и положително отношение. По този проект може да има двустранно и тристранно сътрудничество, може и многостранно. Това каза пред bTV посланикът на Китай в България Джан Хайджоу. Трябва да се обърне внимание на междуправителственото споразумение за мирното използването на атомната енергия. С общи усилия България и Китай постигнаха консенсус за подписването на това споразумение, каза посланикът. \nПо думите му АЕЦ \"Белене\" е само един от възможните проекти в тази област. С подписването на това споразумение двете страни изразиха положителното отношение по сътрудничеството в тази област, допълни той. Един от най-важните резултати, постигнати от ръководителите на двете страни, е изграждането на един глобален партньорски център в София. Основната цел е подпомагане на предприятията за инвестиции, каза още Джан Хайджоу. \n    \n \t\n", "date": "2018.07.12", "title": " Китай готов да строи АЕЦ \"Белене\" без държавни гаранции"}
{"url": "http://www.duma.bg/node/170998", "text": "Съоръжението за плазмено изгаряне на ниско и средни радиоактивни отпадъци от АЕЦ \"Козлодуй\" вече е в експлоатация, съобщават от ДП \"Радиоактивни отпадъци\". Чрез тази технология значително ще бъдат намалени отпадъците от централата. \nСъоръжението е изградено от консорциум между испанската Iberdrola Ingenieria y Construccion и белгийската Belgoprocess, която е доставчик на технологията. Общата му стойност е около 31 млн. евро, като 30% от тях са национално финансиране, а 70% от Международен фонд \"Козлодуй\". То е с производителност до 250 тона годишно. В състояние на плазма металите се разтопяват и окисляват, обясняват от ДП \"РАО\". \nТака бетонни отпадъци, пясък, неорганични материали, изолации (минерална каменна вата и азбест) се разтопяват и се преобразуват в химически инертна и аморфна стъкловидна шлака. Течностите и органичните материали се изпаряват, така че крайният продукт е неорганичен. Технологията позволява преработване на отпадъците с минимален риск за радиоактивно замърсяване. Тъй като крайната форма на отпадъците не съдържа органични вещества и течности, тя ще отговаря на изискванията за качество и устойчивост при дългосрочно съхранение или погребване.   \n \t\n", "date": "2018.07.12", "title": " В АЕЦ \"Козлодуй\" заработи плазмено съоръжение за отпадъци"}
{"url": "http://www.duma.bg/node/170963", "text": "Романът \"Английският пациент\" на Майкъл Ондатджи спечели наградата \"Златен Ман Букър\". Книгата на канадския писател стана лауреат на престижното литературно отличие \"Ман Букър\" през 1992 г., като сега получава признанието за най-добрата книга, носител на приза за последните 50 години. Романът бе екранизиран от Антъни Мингела и получи 9 награди \"Оскар\" и 3 \"Златен глобус\". В главните роли са Ралф Файнс, Кристин Скот Томас и Жулиет Бинош, която спечели статуетката за поддържаща женска роля. \n    \n \t\n", "date": "2018.07.12", "title": "\"Английският пациент\" донесе на Майкъл Ондатджи \"Златен Ман Букър\""}
{"url": "http://www.duma.bg/node/170962", "text": "Британският изпълнител и композитор Бен Хауърд е сред участниците в 52-рия джаз фестивал в Монтрьо, Швейцария, който се провежда от 29 юни до 14 юли.   \n \t\n", "date": "2018.07.12", "title": "Фестивал"}
{"url": "http://www.duma.bg/node/170961", "text": "Петият филм от поредицата за Индиана Джоунс ще излезе по кината през юли 2021 г., съобщи компанията \"Дисни\", която държи правата за заснемането му. Първоначално се очакваше, че знаменитият търсач на приключения ще се върне на екран през юли 2020 г. Сред причините за това отлагане са многобройните забавяния на окончателния вариант на сценария. Беше планирано да го пише американецът Дейвид Кеп, съавтор на сценария за предишната част - \"Индиана Джоунс и Кралството на кристалния череп\". Но по-късно американски издания съобщиха, че текстът е бил поверен на други автори, сред които и Джонатан Каздън, синът на Лоурънс Каздън, който е един от съавторите на сценария на оригиналния филм за Индиана Джоунс. Режисьор на петата серия, чието заглавие още не е определено, ще бъде Стивън Спилбърг, който засне всички предишни ленти. Към момента информацията е, че той трябва да започне снимки през април следващата година във Великобритания. А главната роля в новата част от киноепопеята, както и в предишните четири, ще изпълни Харисън Форд. През юли 2021 г., за когато е планирана премиерата, той трябва да отпразнува 79-ия си рожден ден.   \n \t\n", "date": "2018.07.12", "title": "Премиерата на петия \"Индиана Джоунс\" вероятно ще бъде през 2021 г."}
{"url": "http://www.duma.bg/node/170957", "text": "Отивайки на плажа, искаме от първия ден да сме с перфектен загар. Това вече е възможно и е напълно безвредно с моментален спрей тен - професионална процедура за бързо придобиване на красив, равномерен и здравословен загар, информира Актуално.ком. Много популярен метод в чужбина, който у нас все още не е много разпространен. Няма никакви ограничения относно нивото на потъмняване, тип кожа, възраст или пол. Чрез него се получава мечтаният загар за най-много 30 минути. Тенът е видим около две седмици и постепенно загубва наситеността си. Алергични реакции не са познати - процедурата е напълно безвредна, тъй като е създаден от захарна тръстика. Продуктът почти веднага се абсорбира от кожата. Процедурата се извършва в козметични салони, чрез равномерно разпръскване на определено количество и е доста по-сигурен начин, отколкото придобиването на тен чрез бронзанти вкъщи.   \n \t\n", "date": "2018.07.12", "title": " Красив професионален загар само за 30 минути"}
{"url": "http://www.duma.bg/node/170960", "text": "Скоро ще има нов мюзикъл за живота на Майкъл Джексън. Авторката е печелила два пъти \"Пулицър\" и ще го създаде с благословията на наследниците на \"Краля на попа\". Премиерата на шоуто се очаква да се състои през 2020 г. в Ню Йорк. \nЗаглавието все още не е известно, но текстът ще бъде написан от Лин Нотидж, която преподава театър в Колумбийския университет и два пъти получава престижната награда \"Пулицър\". И то специално за пиесата си \"Sweat\", поставена през 2015 г., в която тя разказва за град в Пенсилвания, в който възникват напрежения с имигрантското население на фона на деиндустриализацията. Пиесата понякога се разглежда като предчувствие за \"Ерата Тръмп\". \nШоуто ще включва песни на изпълнителя на \"Трилър\" и хореографията на Кристофър Уилдън, голямо име в балета, който е работил и в Лондон, и в Ню Йорк, включително и по адаптация на \"Един американец в Париж\". \nВъпросът е как шоуто ще представи Майкъл Джексън, който се превърна в трагична фигура след смъртта си през 2009 г. Благословията на наследниците за създаването на пиесата подсказва, че фокусът ще бъде върху положителните аспекти на кариерата му, започнала от детството, когато пееше с братята си в \"Джексън 5\".  \nНе за първи път историята на живота на Джексън се появява на сцената. \"Цирк дю Солей\" вече направи два спектакъла около хитовете на певеца. \"Michael Jackson One\", който се играе от 2014 г. и сега може да с гледа в Лас Вегас, и \"Michael Jackson The Immortal World Tour\", който се завъртя между 2011 и 2014 г., също с подкрепата на неговите наследници. \nМайкъл Джексън почина на 50-годишна възраст от свръхдоза мощен аналгетик, даден от личния му лекар, за да му помогне да заспи. Четири години преди това той бе оправдан по обвинения в сексуално посегателство към непълнолетно момче.  \n    \n \t\n", "date": "2018.07.12", "title": " Звездата на Майкъл Джексън изгрява сценично  "}
{"url": "http://www.duma.bg/node/170959", "text": "Талантливата Дара провокира феновете с новия си летен сингъл \"Все на мен\". Песента бе представена за първи път на сцената на Годишните музикални награди на БГ Радио малко преди певицата да грабне приза за най-добра изпълнителка. Автор на музиката, текста и аранжимента е отново Павел Николов (от Павел и Венци Венц), отговорен за успеха и на предишните хитове на Дара \"Кво не чу\", \"Родена такава\" и \"Недей\". Певицата е съавторка на текста и музиката на сингъла. \n\"Парчето е страхотно ритмично и щуро! В него има от вихъра, който ме движи, и затова и аз, и Павел толкова го харесваме. Тандемът ни не е случаен и с всяка следваща песен той става по-добър. Текстът, който написахме заедно, ще ражда усмивки и доста хора ще се припознаят в него\", сподели изпълнителката. \nВидеото е дело на режисьора Люси Иларионов и оператора Георги Марков, по сценарий на писателя Константин Трендафилов. Впечатляващата хореография в него е на Милен Данков. В клипа към сингъла Дара изгрява с ефектни визии, специално създадени за нея от български моден бранд. Тийзър \"Все на мен\":   \n \t\n", "date": "2018.07.12", "title": "Дара провокира феновете с песента \"Все на мен\""}
{"url": "http://www.duma.bg/node/170964", "text": "Певицата Нели Рангелова подготвя голям концерт на 7 октомври в зала 1 на НДК, научи ДУМА от Светла Русева. Българската поп изпълнителка, утвърдила се с характерен стил, ще изпълни 24 от най-обичаните си песни, които придобиват модерно звучене в аранжимент на Красимир Гюлмезов. \nПубликата й винаги събира различни поколения - както почитатели от 40-годишната й история, така и млади хора. На сцената с Рангелова ще се качат прекрасните момичета от \"ЛаТиДа\", щрайх линията е на Кварто квартет. В репертоара са включени песните \"Необясними неща\", \"Вълшебно\", \"Докога\", \"Както съм била\", \"Целуни ме сега\", \"Не питай кога\", \"Сладка грешка\", \"Бум-бум\", \"Далечно\", \"Ще можеш ли\", \"Танцувам в мрака\", \"Гоня вятъра\", \"Няма да плача\" и мн. др.  \nЮбилейният концерт \"40 години на сцена, споделени с приятели\" е с безкомпромисна класа относно музика, визия, шоу, звук, гости, мултимедия. В дует ще прозвучат песни на Рангелова и с изключителните изпълнители и приятели на певицата - Георги Христов, Васил Найденов, Владимир Ампов-Графа, Мария Илиева, Любо Киров. \nБилетите се разпространяват на касите на НДК и в мрежата на  .  Радиосингъл wav \"Сладка грешка\"  \nВидеоклип https//www.youtube.com/watch?v=x1YtVCE_JFQ \n\"Сладка грешка\" - музика и текст Явор Кирин, аранжимент Емил Бояджиев, продуцент Даная Интернешънъл     \n                         \n    \n \t\n", "date": "2018.07.12", "title": " Нели Рангелова представя \"40 години на сцена, споделени с приятели\" "}
{"url": "http://www.duma.bg/node/170965", "text": "Премиерата на \"Летящият холандец\", обвеяната в легендите на Севера опера на Вагнер, ще се състои днес, 12 юли, от 21 ч. в рамките на ММФ \"Варненско лято\", научи ДУМА от Виолета Тончева, пиар на ТМПЦ Варна. Да дирижира спектакъла е поканен диригентът от Виенската щатсопера Ерих Биндер, специалист в творчеството на именития  композитор. Продукцията е резултат от творческото сътрудничество между Държавната опера във Варна и Народно позорище в Белград, Националния театър за опера и балет на Сърбия. Върху режисьорския прочит на Деян Миладинович работи Ивана Драгутинович Маричич, костюмите са дело на Катарина Гърчич Николич, диригент на хора е Цветан Крумов. В главните роли ще аплодираме солистите на Варненската опера - баса Гео Чобанов като Холандеца и сопраното Линка Стоянова в ролята на Сента, дъщерята на Даланд - Людмил Петров, а тенорът Мирослав Христов пристига от Цюрих за ролята на ловеца Ерик. Бойка Василева ще бъде Мари, а кормчията на кораба - Арсений Арсов. Още на предпремиерата този великолепен състав впечатли аудиторията със задълбочената си трактовка на Вагнеровата творба, която макар и да се причислява към ранния период на неговото творчество, не е лесна за изпълнение.  \nВ сюжета е залегнала легендата за смелия капитан, който предизвикал природните стихии, проклел бог и затова е осъден да се скита с кораба си - призрак до деня на Страшния съд. На фона на буреносната музика, призрачните припеви и опиващите песни, които напомнят живописта на холандските художници Рембранд и Ван Ейк, се развива и романтичната връзка между Холандеца и девойката Сента, чиято любов би могла да го избави от злочестата му участ.  \n\"Образите на Вагнер винаги са особени, едновременно приказни и призрачни, митични. Сента е обикновено момиче, което живее още от детството си с историите за Холандеца и винаги е била влюбена, но не в самия него, а в представата си за него, в проекцията, в неговия призрачен образ - такъв, какъвто тя го вижда в съзнанието си. И когато призракът се материализира, Сента се чувства объркана и ранима. Но макар и разпокъсана между своя вътрешен свят и реалността, тя остава вярна на любовта: \"Ich bin treu bis zum Tod\" (\"Вярна съм до гроб\"). Сента е олицетворение на верността\", споделя водещото сопрано на Варненската опера Линка Стоянова. \nКапитанът в \"Летящият холандец\" е сложен образ, много далеч от моя натюрел и различен от всичко, което съм пял. Фактурата е много сложна, въобще музиката е сложна, промяната в темпата на всеки 3-4 такта задава голяма динамика. Драматургията също е дълбока, текстът е поетичен и многопластов. Има много театър и много условност в тази опера. Условността е закодирана както в музиката, така и на много места в постановката, включително при костюмите, които  донякъде биха могли да се отнесат към някоя епоха. Защото става дума за вечното търсене на истината, ценностите, любовта, обобщава Чобанов. \n    \n \t\n", "date": "2018.07.12", "title": "\"Лeтящият холандец\" кацна в Летния театър  "}
{"url": "http://www.duma.bg/node/170958", "text": "Рисунка на карта от 1926 г., изобразяваща въображаемия свят на Мечо Пух, беше продадена във вторник за рекордните 430 хил. лири (570 хил. американски долара). Значителната сума е достигната при наддаване в Лондон, организирано от международната аукционна къща \"Сотбис\", информира БГНЕС. Автор на картата, нарисувана с молив, е английският карикатурист и илюстратор на книги Ърнест Хауърд Шепърд (1879-1976), който се сдобива със световна слава благодарение на илюстрациите към книгата на Алън Александър Милн (1882-1956) за симпатичното, известно в цял свят мече на име Пух. По всяка вероятност за създаването на картата на Стоакровата гора, където се развива действието на книгата за Мечо Пух, е помагал и синът на Милн Кристофър Робин, тъй като върху листа с размери 380 на 449 мм ясно се вижда надписът \"Нарисувано от мен, а господин Шепърд помогна.\" \nЗаплатената от анонимен колекционер сума значително надхвърля предишния рекорд от 415 хил. долара, дадени през 2014 г. за друга оригинална илюстрация към книгата на Милн. Освен оригиналната илюстрация на Стоакровата гора, \"Сотбис\" продаде още четири оригинални рисунки към популярната детска книга на обща стойност 645 хил. долара.   \n \t\n", "date": "2018.07.12", "title": " Илюстрация към \"Мечо Пух\" бе продадена за 430 хил. лири"}
{"url": "http://www.duma.bg/node/170979", "text": "Резултати от пълното преброяване на бюлетините в Мексико сочат, че новоизбраният президент Андрес Обрадор ще разполага с мнозинство и в двете камари на парламента, предадоха медиите. Резултатите затвърждават голямата победата на левите сили. Според последните официални данни коалицията, оглавявана от партията на Обрадор, ще разполага с 307 места в 500-членната долна камара и 69 места в 128-членния сенат. Обрадор ще бъде първият президент в съвременната история на страната, който ще има абсолютно мнозинство и двете камари. \nСамият Обрадор победи още на първия тур на вота за президент на 1-ви юли с 53,19% от гласовете. Мексиканците се надяват той да се справи с престъпността и корупцията.    \n \t\n", "date": "2018.07.12", "title": "Левият президент на Мексико има мнозинство в парламента"}
{"url": "http://www.duma.bg/node/170966", "text": "- Какво е за вас работата ви като галерист точно в зала \"България\"? \n- Това е наистина много отговорно място, където трябва да бъдеш на ниво, на нивото на музиката, която се прави във филхармонията. Софийската филхармония е храм на музиката, наситен с голяма история. Тук са творили много велики композитори, диригенти и солисти. Имах невероятен шанс да попадна на такова място - в зала \"България\". Смятам, че съм от хората, които правят нещо по-различно в своята дейност. Не е въпрос да бъдеш само творец, а и да подкрепяш изкуството, да го показваш по оригинален и въздействащ начин. \n- Работите в тази галерия вече петнайсет години. Как се озовахте тук? \n- Преди това работих съвсем различни неща. Бях дори в \"Личен състав\" - работа, която нито разбирам, нито чувствам, но е много отговорна. Най-напред ме покани за служител във филхармонията тогавашният директор Явор Димитров, за което му благодаря. Създаването на тази галерия е негова идея.  \n- Как я приеха музикантите? \n- Музикантите са малко по-консервативни. Отначало не приемаха идеята. Бяха на мнение, че художествената галерия пречи. Ала сега вече самите музиканти ни предлагат свои близки или приятели да правят изложби. За мен това е победа. Сегашният директор, диригентът Найден Тодоров, е духовен човек, който толерира и помага, не шумно, на хората, които искат да направят нещо. Аз лично му благодаря и да продължава по този сериозен, ненатрапчив начин да подава ръка на изкуството. \n- С какви автори работи галерията? \n- Политиката ни е да каним не само художници, но изобщо хора, които се докосват до изобразителното изкуство - музиканти или с друга професия, разбира се, при определени критерии. Даваме възможност и на деца, като организираме занимания с тях, след което правим изложби с техни творби. \n- Завършва художественият сезон. Каква е вашата равносметка? \n- Всъщност вече работим за новия сезон. Изминалият беше много сериозен и успешен - с тридесет изложби. Открих го с експозиция, посветена на 85-годишнината на зала \"България\". А го закривам с изложба на Симеон Кръстев. Едното изложбено пространство е с негови живописни платна, а другото - с плакати, които той е създавал за български филми, за спектакли на операта, за балетни и театрални постановки. Бил е над 20 години главен художник на Софийската опера. Впрочем предстои ни още една китайска изложба. Тя е с послание чрез изкуството да пропагандираме доброто в човека. \n- Вие сте създали два представителни албума, в които сте включили, с техни произведения и със снимки, художници, които са ви гостували. \n- Преди няколко години направих албум, посветен на 80-годишнината на Софийската филхармония. В него събрах документални фотографии, в които е проследена цялата й история още от нейното основаване през 1928 г. В него са включени ценни снимки от първите турнета на филхармониците - в Америка, в Съветския съюз, из България. Те отразяват последователно историята на Софийската филхармония. Реших, че историята и на художествената галерия трябва да бъде проследена хронологично чрез съчетания от оригинални художествени творби и фотографии. Така направих албум в два големоформатни тома. Поканих автори, участвали през годините в галерията, да направят по една оригинална рисунка. Включих ги в албума, както и снимки от откриването на изложбата на всеки от тях. Този двутомен албум е своеобразен каталог, чрез който всеки може да се запознае с дейността на галерия \"България\". Правили сме и премиери на книги. Преди години имах куража да поканя Иван Яхнаджиев с изложба - той демонстрира тук три пъти своето изкуство в стил бодиарт. С одобрението на Министерството на културата един от моделите дори представихме на сцената. Тази година реализирахме една оригинална форма на изкуството - \"Еволюция\", с квартет оркестранти от филхармонията, които свириха ренесансова и барокова музика. Имаше и балетно изпълнение, а Иван Яхнаджиев създаде двуметрово пано на музикална тема и го подари на филхармонията. \n- Кои от експозициите в галерия \"България\" през сезона бихте отличили? \n- Направихме голяма ретроспективна изложба с творби от колекцията на Димитър Шиндов - предимно с работи на Йони Левиев, но имаше и произведения от Димитър Казаков-Нерон, Генко Генков, Илия Петров и др. Впечатли великденската изложба под наслов \"Ценности\" - икони и дърворезба. Запомнящи се бяха експозициите на Борислав Димитров, Надя Пелева, Валентин Савчев. Бих отличила изложбата на художниците от община \"Младост\" в София, документалната фотоизложба, посветена на 120-годишнината на адвокатската колегия, както и експозицията на Силвана Тодорова и Иво Тодоров. Искам да спомена изявите на Румен Кожухаров, Методи Идакиев, Райнхард Владигеров (с помощта на къщата-музей \"Панчо Владигеров\"), Симеон Кръстев - живопис и плакат. По покана на Старозагорската опера направих там изложба на Иван Яхнаджиев, представихме също картини от фонда на филхармонията, както и документална експозиция, посветена на нейната история.  \n- Оптимистка ли сте за изобразителното изкуство у нас? \n- Оптимистка съм, но съзнавам, че е необходимо то да извърви още дълъг път към душата на българина. Разбрах например, че българинът не може да приеме, че куратор на изложба е сериозно нещо. Според това как експонираш творбите в една експозиция, може да унищожиш автора или да ги представиш още по-добре, отколкото той самият е очаквал. Реденето на изложба не е лесна изява. Първо, организацията по осигуряването на произведенията, които вярваш, че ще бъдат най-подходящи; второ, тяхното аранжиране е наистина творчески процес, към който трябва да се подхожда много отговорно. Избраните творби не са, за да бъдат просто петно на стената. Те са състояние, емоция, чрез които авторът е поискал да стигне до хората. \n- Безусловно е прието, че пазарът на изкуство е много труден. \n- Определено е труден, ала се купуват неща. Например наскоро организирах изложба на семейство от Пловдив. Той е направил от стари, изхвърлени предмети лампи, а тя създава абстрактна живопис. И на двамата нещата звучаха съвременно. Две от неговите творби се купиха. Правила съм изложби инсталации на петима млади автори. Някои от музикантите, в чието мнение се вслушвам (те пътуват в чужбина, срещат се със съвременното изкуство), заявиха, че тези инсталации са велика глупост. След време, вече се бяха пенсионирали, ме поканиха на кафе и ми казаха: \"Ние разбрахме изложбата.\" Такава е целта на куратора - да накара човека да мисли.       \n- Представяте различни поколения художници. Един от авторите, с които работите активно, е Иван Яхнаджиев. \n- Маестро Иван Яхнаджиев реализира няколко изложби тук. Благодаря му за смелостта като артист да отстоява и да популяризира своето изкуство. Бих искала повече хора да работят така освободено и да са толкова \"луди\", в смисъл провокативни и предизвикателни в идеите за изкуство и в техните реализации. Чрез своето изкуство той е посланик на доброто, от което всички се нуждаем. Да бъдеш занаятчия или да имаш манталитет на чиновник, закован зад бюрото си, е престъпление за изкуството.  \n- Известно е, че част от програмата на галерията включва и работа с деца. \n- Тази работа започна с Иван Яхнаджиев. С него решихме да откриваме сезона, като каним деца да рисуват. След това разширихме формата - редом с тези, които рисуват, други пеят, свирят. Докато децата рисуват, някои от музикантите изразяват своята съпричастност, като свирят, и се постига неповторима атмосфера. Децата ни трябва да имат самочувствие, но да е подплатено с работа, със сериозна възпитателна дейност. Иван Яхнаджиев рисува редом с децата. Родители купуват някои работи, другите остават за фонда на филхармонията. \n- Какво означава да си внучка на Златю Бояджиев?   \n- Трудно е. Хората гледат лъскавата страна. А всъщност беше труден живот, трудно детство. Той беше болен, с парализа, правеше припадъци, тревожехме се, имаше много стресови състояния. Хората отстрани си казват: \"А, тя е внучка на Златю Бояджиев, има картини от него...\" Да, но носиш неговия кръст, отговорност като негова внучка. Знаех всичките му лични и здравословни проблеми. През онези години от моето детство видях обичта на съпругата му - баба ми Цветана. Ако не беше до него като сянка, Златю Бояджиев нямаше да го има такъв, какъвто е известен. Тя беше част от живота му, негова опора, беше се отрекла от своя личен живот. Вечер например, когато се прибереше уморен, целият нацапан с боя, тя се грижеше да го почисти, сядаше да го изслуша, да сподели проблемите му, натрупани през изминалия ден. Немалка задача в живота на Златю Бояджиев имаше и моята майка Елена, която на 17 години е влязла в това семейство. Тя е понесла и преживяла много. Бих искала някога да не говоря за себе си, за дядо ми, а за тези две жени - моята майка и моята баба. Разбира се, дъщерята на дядо ми, която беше лекарка, се грижеше за неговото здраве. А той изчезваше понякога и се оказваше, че или си е оперирал жлъчката и направо ни се обаждаха от болницата, или пък е отишъл да рисува нестинарите в Бургас... Това ни струваше безпокойство и тревоги. От друга страна, е късмет, че пораснах с тези хора, защото баба ми и майка ми ме научиха на толерантност, на търпение, да приемам другите и да уважавам това, което правят. \n- Какви са идеите ви за следващия сезон на галерия \"България\"? \n- Ще открием сезона с документална изложба в началото на октомври под наслов \"90 години Софийска филхармония\". Преди това ще направя изложа за Деня на София с картини от фонда на филхармонията. В края на септември, в градинката пред \"Кристал\", ще организирам експозиция на фотографа Божидар Марков и на неговия син Тони, посветена на живота на филхармонията. Един монитор ще бъде монтиран на главния вход на КК \"България\", ще се излъчва интервю с Найден Тодоров, с разказ за основаването на филхармонията, с части от концерти на наши и гостуващи солисти - ще продължи до Нова година. След това ще има изложба на 120 карикатуристи от цял свят на тема музика. Ще гостува с изложба едно много талантливо семейство, които създават икони и са едни от най-известните български автори. Предстоят и много други интересни изложби. Ще организираме, вече по традиция, рисуване под ръководството на Иван Яхнаджиев с деца на филхармоници, от Италианския лицей и деца, които ние каним, но държим да бъдат от семейства на музиканти.   \n \t\n", "date": "2018.07.12", "title": "За да служиш на изкуството, е потребно сърце, изпълнено с любов  "}
{"url": "http://www.duma.bg/node/171008", "text": "Специализираната прокуратура е приключила разследването за корупция срещу бившия кмет на столичния район \"Младост\" Десислава Иванчева, заместничката й Биляна Петрова и предишния кмет на общината Петко Дюлгеров, съобщиха от прокуратурата. Ако се докаже обвинението срещу тях за подкуп в особено големи размери, всеки ще получи присъда от 10 до 30 години затвор, глоба до 300 хил. лв., конфискация на имуществото и лишаване от права, става ясно от постановленията на държавното обвинение, с които дава тримата обвиняеми на Специализирания съд.  \nИванчева е обвинена за поискан от нея подкуп от 500 000 евро, от които е получила 70 000, за да изпълни свои задължения по служба. Чрез посредника Петко Дюлгеров тя поставила условие на бизнесмена Александър Ваклин - собственик на \"Ваклин Груп Камбаните\" ЕООД, че ако не предаде парите, няма да придвижи преписка с утвърдени парцели за застрояване. Изнудването продължило месец - от 16 март до 17 април 2018 г. Получените 70 хил. евро като първа част от подкупа били предадени на 17 април в столично кафене от посредника Дюлгеров. Час по-късно Иванчева и Петрова бяха задържани в кола при зрелищна акция на бул. \"Васил Левски\" в центъра на столицата и държани с часове с белезници на улицата. След това съдът остави тримата за постоянно в ареста. \nНа 9 и 10 юли прецизираните обвинения са предявени на всеки от тримата, уточниха от прокуратурата.    \n \t\n", "date": "2018.07.12", "title": " Обвиниха Иванчева за подкуп в особено големи размери"}
{"url": "http://www.duma.bg/node/171010", "text": "Недоволните журналисти, музиканти и техници излязоха вчера на пореден протест срещу авторитарното управление на медията. Те настояха за прозрачно разпределение на средствата и повишаване на заплатите, повечето от които са близки до минималната. Върху оградата на сградата на радиото бе разпънат двуезичен транспарант с посланието: \"Нашият живот, отдаден на музиката, струва 300 евро на месец\". \n\"Всички обещания за промени в Българското национално радио доведоха до едно голямо нищо. Топката се прехвърля между министъра на културата и комисията по култура в парламента\", казаха протестиращите служители на БНР. Те настояха за прозрачност на управлението на медията. Музикант от състава на БНР разказа, че при участието им в концерта за закриване на европредседателството им било забранено да разпънат транспарант с исканията си. \"Забраните дойдоха от всички етажи на БНР. Казаха ни, че щяло да стане голям скандал\", посочи изпълнителят. \nАндрей Грива от радиохора заяви, че такъв състав се създава с години. Това са хора, посветили се на музиката и това е дългогодишен труд, каза той. Според Грива заплати под 1000 лв. не стигат за издръжката на едно семейство. \"Ние пледираме възнагражденията на служителите на радиото да бъдат увеличени с 50%, както това се случи с нашите колеги в Министерството на културата\", призова музикантът. Той припомни, че негови колеги, които не получават нормална заплата, заминават за чужбина в търсене на по-добра работа и повече пари. \nПредседателят на Радиосдружение \"Подкрепа\" в БНР Дарина Григорова иска да знае защо в отделни звена на радиото не се назначават хора, въпреки належащата нужда от специалисти, участващи пряко в създаването и обезпечаването на радиопродукцията. Тя попита как се разпределят средствата за заплати по сектори, каква е най-ниската, средната и най-високата и по какви критерии те се формират. \nРаботещите в БНР планират да продължат с протестите през есента до постигане на реални резултати. \nПо думите на Лили Маринкова, която, след като съдът я върна на работа в БНР, бе пенсионирана, ситуацията в медията прилича на инцидента с работник на строежа на новото НС и частната охранителна фирма. Тя обясни, че в радиото има и необичайни мерки за сигурност. По думите й няма да се учуди, ако и там е \"кацнала\" охранителна фирма, а в БНР има хора, които създават паника и усещане за несигурност. Протестиращите от БНР настояха за прозрачност на управлението на медията, а музикантите поискаха по-високи заплати   \n \t\n", "date": "2018.07.12", "title": " БНР протестираха срещу управлението на медията "}
{"url": "http://www.duma.bg/node/171006", "text": "\"Искаме в Народното събрание да бъде изслушан директорът на Изпълнителната агенция по лекарствата (ИАЛ) заради изтеглените от пазара 62 лекарства за хипертония\", заяви депутатът от \"БСП за България\" проф. Георги Михайлов от парламентарната трибуна. Той припомни, че след решение на ИАЛ в края на миналата седмица, съгласно процедура на Европейската агенция по лекарствата (ЕМА), бяха изтеглени 62 препарата за лечение на хипертония, което поставя около 160 000 души в много сериозно положение. Михайлов бе категоричен, че до момента не са дадени сериозни обяснения от нито един отговорен фактор. Предложението му бе прието единодушно със 166 гласа \"за\". \nДиректорката на ИАЛ проф. Асена Стоименова обаче отказа веднага да иде в парламента с аргумента, че има уговорени срещи, които не може да отмени, и препоръча на депутатите да видят на сайта на ИАЛ всичко по темата. \"Това е недопустимо отношение към Народното събрание!\", заяви вбесена председателката на парламента Цвета Караянчева и призова депутатите да поискат изслушване по чл. 113 от Правилника на НС.  \nПо-късно, в 13 ч., Стоименова обясни от парламентарната трибуна, че 14 притежатели на разрешения за употреба на лекарства, съдържащи валсартан, са засегнати от спирането на продажбата на 62 медикамента. По думите й EMA и националните компетентни органи били информирани за наличие на примес в активното вещество валсартан, произведено от Zhejiang Huahai Pharmaceuticals в Китай. Примесът N-нитрозодиметиламин (NDMA) се класифицира като вероятен канцероген. От думите й стана ясно, че на 3 юли ИАЛ била информирана за проблема. \n\"Цяла седмица вие не се събрахте с НЗОК и министъра на здравеопазването. Това, че всяка институция, свързана със здравето на хората, е правила нещо, не е достатъчно. Трябваше да успокоите хората, ако наистина няма проблем. Странно е как един проблем, който е изключително важен за здравето на много български граждани, междуинституционално е решен чак след седмица\", заяви Дора Янкова от парламентарната трибуна.     \nДУМА припомня, че  НЗОК информира за възможността на личните лекари от 6 юли до 6 август да заменят блокираните лекарства с аналози, а аптеките да ги отпускат на пациентите. \nНа българския фармацевтичен пазар има много други терапевтични алтернативи, съдържащи ангиотензин-II-рецепторни антагонисти, поясни Стоименова.   \n \t\n", "date": "2018.07.12", "title": " Директорката на ИАЛ отказа да се яви в парламента "}
{"url": "http://www.duma.bg/node/171011", "text": "Пернишките депутатите от „БСП за България” Станислав Владимиров и Любомир Бонев се срещнаха с жители на махала \"Валози\" в трънското село Горочевци. На нея присъстваха и кметът на общината Цветислава Димитрова, и кметският наместник Васил Божилов. Жителите на селото се оплакаха от липсата на вода и от лошото състояние на пътя до махалата. Те настояха проблемите да бъдат решени в най-кратки срокове.  \nНародните представители видяха състоянието на пътя между селата Мрамор и Горочевци и заявиха, че са потресени от лошото му състояние. Те поискаха от хората копия на събираните през пролетта становища и заявиха, че ще ги връчат на ресорния министър Николай Нанков с настояване ремонтът на пътя да бъде ускорен. Владимиров и Бонев обещаха да съдействат за подобряването на инфраструктурата около гробищния парк в селото. Взаимодействието ни с местната власт в случая е много важно, за да бъде решен бързо проблемът на хората, категорични са народните представители.     \n \t\n", "date": "2018.07.12", "title": " Владимиров и Бонев загрижени за водата и пътищата в Трънско"}
{"url": "http://www.duma.bg/node/171012", "text": "Трима социалисти изпратиха отворено писмо до НС на БСП. Здравко Кънчев, лидер на БСП в Габрово, Трифон Панчев и Валери Митов, председател на МО на левицата съответно в Дряново и Габрово, се противопоставят на медийните изяви на други членове на партията и по-конкретно на бивш председател на БСП, които целят очерняне на ръководството. \n\"Обезпокоени от медийните изяви на наши другари, които през последните дни изобилстват в печатни и електронни издания, се обръщаме към вас с надежда, че на това ще бъде сложен край. Не намираме за редно, още по-малко отговорно, бивш председател на БСП да участва в очерняща партията и ръководството кампания, имайки предвид, че вече е имал възможност да покаже как трябва да се \"води\" партията. Припомняме, че неговият стил на управление ни доведе до най-ниските резултати от последните години\", пишат социалистите.   \nТе припомнят, че само след няколко месеца предстоят избори за Европейски парламент и местна власт. \"Дълбоко се съмняваме, че с подобни изявления тези \"другари\" помагат за спечелването им. А може би не искат БСП да сложи край на хегемонията на ГЕРБ?!\", подчертават социалистите. \n\"Призоваваме критиките да бъдат след изборите, дотогава уважаемите другари, ако не искат да помагат, поне да не пречат. Вътрешнопартийните проблеми в БСП се решават на партийни форуми, а не през малкия екран. Политика и работа за партията се прави и когато не си на ръководен пост. Така доказваш, че си в БСП, заради идеи и каузи, а не за личен интерес, към днешна дата и за реваншизъм\", категорични са Кънчев, Панчев и Митов.  \n    \n    \n \t\n", "date": "2018.07.12", "title": " Социалисти с отворено писмо срещу съпартийци, които очернят БСП"}
{"url": "http://www.duma.bg/node/171021", "text": "Заради спорните промени в Закона за горивата, внесени от ВМРО, скандали пак  . Депутатите от НФСБ на Валери Симеонов обявиха промените за лобистки в полза на големите търговци и гласуваха против тях. Ден по-рано те обвиниха Волен Сидеров в лъжа заради изявлението му, че противоречията по закона са изгладени. Той изригна в кулоарите вчера, че така са уронили честта му и че чака извинение от Симеонов. \"Това не е казарма. Няма да търпя фелдфебели\", заяви Сидеров. \nВицепремиерът пък уверяваше в МС, че няма конфликт между партиите в ОП, а само отстояване на различни позиции. \nВ разпрата се включи Валентин Касабов от НФСБ. Не казваме, че трябва да слушкат, а че трябва да се държат като зрели партии, каза човекът на Симеонов.     \n \t\n", "date": "2018.07.12", "title": " И горивата скараха патриотите  "}
{"url": "http://www.duma.bg/node/171013", "text": "ГЕРБ и БСП влязоха в спор чия да е последната дума след отчета на премиера Бойко Борисов за европредседателството, който ще бъде представен в НС в петък. \nМнозинството предложи отговорите на министрите да са последна част от процедурните правила по представяне на отчета и след това депутатите да не могат да взимат отношение. Зам.-председателят на ПГ \"БСП за България\" Драгомир Стойнев настоя след въпросите към министрите народните представители да могат да коментират отговорите им в рамките на 2 минути, какъвто е практиката при парламентарния контрол.  \nДанаил Кирилов от ГЕРБ възрази, че в случая министрите са гостите и те трябва да се изказват последни. Хамид Хамид от ДПС предложи парламентът да даде на кабинета общо 10 минути за отговори на въпроси, а по толкова за всеки министър, както предлагат от ГЕРБ. „10 минути за отговор на въпрос са прекалено много. Ако тук се явят всички министри, отиде целият петък. Заседанието ще се превърне в излишна говорилня“, предупреди той. Джема Грозданова от ГЕРБ пък предложи разпределението на времето да е 7 минути за изказванията на парламентарните групи и след това да има по 3 минути за отношение на всяка група. \nВ предишните три парламента няма практика за отношение след изказвания на министри, включи се в дебатите парламентарният шеф Цвета Караянчева. Това възмути социалистите и Георги Свиленски предложи на БСП да й бъдат предоставени 0 минути, а ГЕРБ да получи 20.   \nВ крайна сметка депутатите решиха изказванията от парламентарните групи да са 10 минути, отговорите на министрите да са общо 10 минути, а независимите депутати да могат да се изявят в рамките на 2 минути.  \nПремиерът трябва да се отчете също за 10 минути. Ако в залата присъстват евродепутати, те също ще имат право да се изкажат.    \n \t\n", "date": "2018.07.12", "title": "ГЕРБ и БСП спориха за последната дума след отчета за европредседателството"}
{"url": "http://www.duma.bg/node/171015", "text": "В последния ден на Годишната си сесия в Берлин Парламентарната асамблея на Организацията за сигурност и сътрудничество в Европа (ОССЕ) избра президент и четирима вицепрезиденти. За пръв път в 27-годишната история на организацията българин застава на поста вицепрезидент. С убедителен резултат народният представител Кристиан Вигенин спечели 3-годишен мандат в Асамблеята, която обединява парламентите на 57 държави от 3 континента и представлява близо 1 млрд. жители на планетата. \n\"Радвам се, че получих силната подкрепа както на моята политическа група, така и на делегати от различни държави и политически тенденции. Приемам този избор с голяма отговорност, защото ОССЕ и нейната Парламентарна асамблея имат реални механизми да насърчават нарушения напоследък диалог между Изтока и Запада и да допринасят за мира и сигурността в света\", заяви Вигенин. \nДен по-рано Постоянният комитет по политика и сигурност одобри с 50 гласа \"за\" и само 5 \"против\" подготвената от Вигенин резолюция, с която той припомня поетите от ОССЕ и нейните страни участнички ангажименти в областта на сигурността и подчертава ролята на парламентите за тяхното изпълнение. \nПрезидент за още една година ще бъде Георг Церетели (Грузия), а останалите вицепрезиденти са Питър Боунес (Великобритания), Паскал Ализар (Франция) и Кари Хенриксен (Норвегия).   \n \t\n", "date": "2018.07.12", "title": " Вигенин е първият българин, избран за вицепрезидент на Парламентарната асамблея на ОССЕ"}
{"url": "http://www.duma.bg/node/171016", "text": "Трите партии в \"Обединени патриоти\" се изпокараха вчера в парламента при второто гласуване на промените в Закона за горивата. Вносител е Емил Димитров от ВМРО, а от НФСБ на Валери Симеонов обявиха поправките за лобистки и в полза на големите търговци на горива. Вицепремиерът с ресор икономика взе страната на малките бензиностанции, които и вчера протестираха срещу закона пред сградата на парламента. \nЧаст от гласуваните текстове не бяха подкрепени от депутатите на Симеонов. Парламентът прие 500 000 лв. обезпечение за търговия на едро с нефтени продукти и газ, както и за съхранение на горива извън данъчни складове. За търговия на дребно обезпечението е 20 000 лв. на обект, както и за пълнене на газови бутилки. За дистрибуцията на газ в бутилки обезпечението е 100 000 лв. Обезпечението може да е чрез депозит в пари в брой или с банкова гаранция. Уставният капитал на фирма, искаща да търгува с горива на едро, трябва да е 1 млн. лв., а за търговия на дребно - 20 000 лв. Дистрибуторите на бутилирана газ трябва да притежават минимум 10 000 бутилки за съхранение. \nОт НФСБ смятат, че тези обезпечения ще закрият малките бензиностанции и ще доведат до пазарна концентрация. Депутатът Йордан Апостолов каза, че това е нарушение на правилата на ЕС и ще доведе до наказателна процедура за страната. \"Махнахме всички големи прагове, наказахме големите вериги, но това никой не го отрази\", възмути се вносителят Димитров и продължи да настоява, че промените целят единствено да ударят сивия сектор. \nВ това време в МС вицепремиерът Симеонов уверяваше журналистите, че нямало проблеми в патриотичната коалиция. \"В ОП сме три различни партии и по някои въпроси имаме различни позиции. Никой не може да ни отнеме правото да си ги защитаваме\", каза той. В НС лидерът на \"Атака\" Волен Сидеров пък се възмути от декларация на НСФБ от вторник срещу закона. Той я определи като \"удар по честта и достойнството му\" и \"неколегиално поведение\", защото го изобличавала в неистини. Сидеров призова Симеонов да му се извини и припомни, че той го е направил политик.   \n \t\n", "date": "2018.07.12", "title": " \"Обединените патриоти\" се изпокараха и за горивата"}
{"url": "http://www.duma.bg/node/171017", "text": "ЕК да започне наказателна процедура срещу България заради значителни нарушения на европейското законодателство, в частност - Закона за опазването на околната среда, включващ задължения по \"Натура 2000\" в Национален парк \"Пирин\" и Кресненското дефиле. За това настояват група евродепутати, сред които е и Светослав Малинов от ЕНП, в писмо до еврокомисаря по околна среда Кармену Вела. Те призовават ЕК да се намеси и да гарантира, че цялата магистрала \"Струма\" ще бъде извън Кресненското дефиле. \nВ писмото се посочва, че правителството на ГЕРБ и \"Обединени патриоти\" е прокарало промени в плана за управление на парк \"Пирин\", които отварят почти половината от площта му за строителство. Обектът е част от \"Натура 2000\" и е обект на световното културно наследство на ЮНЕСКО, напомнят евродепутатите. Според тях Кресненското дефиле, което също е в \"Натура 2000\", е под заплаха заради строителството на магистрала \"Струма\". Те призовават ЕК да се обърне към правителството на Бойко Борисов, за да му наложи да спази законодателството на ЕС и да се защитят зоните от \"Натура 2000\".    \n \t\n", "date": "2018.07.12", "title": " Наказателна процедура срещу България от ЕК иска български евродепутат"}
{"url": "http://www.duma.bg/node/171018", "text": "Дисциплинарната комисия в МОН е дала предложение за дисциплинарно наказание \"предупреждение за уволнение\" на шеф на дирекция в министерството заради сгрешената задача в теста по български език и литература в изпита след VІІ клас. Когато получа доклада, ще има и наказание, каза министър Красимир Вълчев пред журналисти преди блиц-контрола в ресорната комисия в НС вчера. \nЧовешка грешка е причината за сбърканото класиране на резултатите след VІІ клас за гимназиите в София, няма проблем в софтуера, обясни Вълчев. Той очаква днес да получи доклада и за този случай, като вероятно дисциплинарно ще бъдат наказани шефовете на комисията по информационно осигуряване към регионалното управление на МОН и на областната комисия по класирането. Грешно бяха изчислени резултатите за 4 от общо 117 училища в София, от които 89 са със специфично балообразуване, уточни министърът. Според КТ дисциплинарните наказания са забележка, предупреждение за уволнение и уволнение. Вълчев обаче смята, че наказанието не бива да е много тежко, а да е справедливо. \nЛявата депутатка Ирена Анастасова постави въпроса за хаоса в квалифицирането на учителите. Не може да има реален контрол, когато 128 обучителни организации се занимават с квалифициране на учителите по 2600 програми, посочи тя. Красимир Вълчев, призна, че контролът е недостатъчен, но смята, че изход е да се предлагат не оферти от организации, а обучение по теми. Ректорите отдавна настояват квалифицирането на учители да е само във вузовете, където са специалистите, а не в съмнителни частни структури.     \n    \n \t\n", "date": "2018.07.12", "title": "Ще има наказани за грешките в кампанията след VІІ клас"}
{"url": "http://www.duma.bg/node/170943", "text": "На ХVІІ международен фестивал на червенокръстките и здравните филми в Санаторно-оздравителния комплекс \"Камчия\" преди време имах възможност да се запозная с Астор - най-добрия фокусник в страната. На закриването на фестивала в зала \"Радуга\" в Камчия Астор изнесе спектакъл и донесе много емоции на присъстващите в препълнената зала, сред които бяха и много чужденци. \nМинути преди това имах прекрасната възможност да се запозная с него като участник в академията \"Как се прави документален филм\". Поканен бях на първия ред в залата. Астор донесе много смях, особено за тези, които се срещаха с неговото умение на илюзионист в първите редици. Впечатлени бяха от неговите фокуси. Когато премина край мен, бяхме се уговорили с проф. Божидар Манов - художествен директор на фестивала, който беше седнал до мен, да извади от джоба си един часовник. Той каза на Астор, че го е забравил, а Мага му отвърна: \n- Това не е мой часовник. Аз такава марка не нося! \nЗасмяхме се спонтанно и аз реших за секунди да се пошегувам с Астор: \n- Вие сте факир, можете ли да ми дадете една папионка? - попитах. \nТой веднага реагира: \n- Папионка не мога да ти дам, ама пари от главата ти може веднага да изкарам. \nИзвади шепа стотинки от главата ми и аз му казах: \n- Браво на теб! Поздравявам те, че от бяла коса изкарваш пари! \nБеше много приятно и забавно и се забавлявахме от сърце. \nОт тази среща научих, че най-известният ни илюзионист е единственият в Европа, носител на \"Златен Оскар\" за мистично изкуство. Същата вечер по-късно на коктейла съвсем случайно пред мен беше застанал Мага. Побързах да го попитам, защо слага в чинията си само вилица и лъжица, а не и нож? Той каза: \n- Нямам нужда от нож! Хапката не я режа, а я излапвам цялата. \nИ тази шега ми донесе хубаво настроение. После се снимахме с него за спомен.   \n \t\n", "date": "2018.07.12", "title": "Моите забавни моменти с Астор"}
{"url": "http://www.duma.bg/node/170942", "text": "ПРАЗНИК НА НАЦИОНАЛНАТА ГВАРДЕЙСКА ЧАСТ. Приемник на създадената през 1879 г. лична гвардия на княз Александър I Батенберг. На 12 юли е осъществен първият официален ескорт на български княз. През годините гвардейската структура се променя. През 2001 г. Националната гвардейска част е утвърдена като представително военно формирование на БА и е един от символите на държавната власт заедно с националното знаме, герб и химн. 1561 - ОСВЕТЕН Е ХРАМЪТ \"ВАСИЛИЙ БЛАЖЕНИ\" В МОСКВА. Строителството на символа на руската столица, известен и като Покровски събор, започва през 1555 г. в памет на победата на руските войски над Казанското ханство. Храмът се състои от 8 параклиса, разположени около издигащата се над тях девета църква. Над всеки параклис има купол с различни шарки. През 1929 г. храмът е затворен за богослужение, свалени са камбаните и е обявен за музей. Отново започва да се използва за богослужения от 14 октомври 1991 г. Паметник на културата, включен е в Списъка на ЮНЕСКО за световно културно наследство. 1851 - УМИРА ЛУИ ЖАК МАНДЕ ДАГЕР, ФРЕНСКИ ХУДОЖНИК И ДЕКОРАТОР (Р. 1787 Г.). Един от създателите на фотографията. Разработва през 1839 г. първия практически осъществим фотографски метод, наречен дагеротипия. В него светлочувствителният материал е сребърен йодид. На 2 януари 1839 г. прави първата снимка на Луната. 1904 - РАЖДА СЕ ПАБЛО НЕРУДА, ЧИЛИЙСКИ ПОЕТ (УМИРА 1973 Г.). Истинското му име е Рикардо Елиесер Нефтали Рейес Басоалто. Псевдонима си избира в чест на чешкия поет Ян Неруда. Нобелов лауреат за литература през 1971 г. \"Двайсет любовни стихотворения и една отчаяна песен\" (1924) е първото му произведение с международен отзвук и едно от първите по популярност в испаноезичната литература за всички времена. 1991 - VII ВНС ПРИЕМА НАСТОЯЩАТА КОНСТИТУЦИЯ НА Р БЪЛГАРИЯ. Подписите си под нея слагат 309 депутати, 4-ма подписват по-късно. Отменена е Конституцията на НРБ от 18 май 1971 г. Новият основен закон налага изграждане на държавно управление въз основа на разделение на властите. Въвежда институцията президент на републиката. Предвижда се свикване на ВНС, което може да гласува промени във формата на държавното управление и устройство, както и промяна на съществени разпоредби от действащата Конституция. Въвежда се институцията Конституционен съд. 2008 - УМИРА ВИЛИ КАЗАСЯН, КОМПОЗИТОР (Р. 1934 Г.). Джаз музикант, аранжор и пианист от арменски произход. Кариерата му е трайно свързана с Бигбенда на БНР, където е последователно пианист, втори диригент и диригент в продължение на 38 години (1960-1998). Автор е на детски песни, филмова музика, на музика към театрални спектакли, тв- и радиомюзикъли. С неговото име е свързан радиоконкурсът \"Тромбата на Вили\", голям е приносът му за развитието на фестивала \"Златният Орфей\" и тв конкурса за естрадни песни \"Мелодия на годината\". Носител на много музикални награди.   \n \t\n", "date": "2018.07.12", "title": "Датата"}
{"url": "http://www.duma.bg/node/170944", "text": "\nОтдавна искам да представя тримата видни горнооряховчани и общественици, които остават в паметта на поколенията. Те са събрани заедно преди две години по повод фотоизложбата на Красимир Георгиев (с цветята), посветена  на неговата 70-годишнина. Негови почитатели са Тодор Цачев (в средата) и Илия Михайлов (вдясно).  \nКрасимир е един от първите членове на кино-фото клуба в Горна Оряховица. Той снима любителски още като ученик от 1959 г. 42 години от неговия живот са свързани с камерата и фотоапарата. Красимир не наглася пози, а открадва мига. \n\"Освен хроникьор на горнооряховската история, той е художник, който умее не само да хване мига, но и да улови духа на събитието, подтикващ зрителя да осмисли станалото\" - заявява Илия Михайлов, дългогодишен приятел и колега на Красимир и бивш зам.-кмет на Горна Оряховица при спечелени избори от БСП. \nИлия Михайлов е и талантлив поет за деца и възрастни. Той беше главен редактор на в. \"Горнооряховско слово\", глас и коментатор на множеството филми на Красимир, а и сам с камера в ръка документира творчески сбирки на свои колеги. Защити докторска дисертация по философия. С голямо съжаление го загубихме, но и той бди над нас от небесните селения. \nТодор Цачев също е активен в обществения живот на града. През 60-те години на миналия век е секретар на Градския комитет на ДСНМ. В ръководството на народното читалище \"Напредък\" през 1968 и 1969 г. е отговорник на сатиричния състав. Привързаността му към културния и спортния  живот на града продължава и до днес. По време на прехода през 1990 и 1991 год. е начело на временното управление на Горна Оряховица. С негова помощ бяха защитени културните традиции на града, в т.ч.и на Дома за професионално-творческо развитие на учителите. \n    \n \t\n", "date": "2018.07.12", "title": " Откраднати мигове"}
{"url": "http://www.duma.bg/node/171019", "text": "Всяка демагогия има граници, но не и Бойковата. Премиерът разпореди на министрите Радев и Нанков да заминават за Мизия и да наредят на кмета веднага да започне асфалтиране на отнесените от пороя улици, а Фондът след това щял да възстанови разходите. Така правителството ще си е свършило работата, а вината ще се прехвърли на местната власт. Само че общините нямат пари в бюджетите си, с които да ремонтират. Правителството трябваше да отпусне с постановление извънредни средства, както е правило многократно за общини на ГЕРБ и ДПС. Само за една година така раздадоха над 1,5 милиарда. Сега си измиват ръцете с голи нареждания към кметове, които няма как да се справят. \nДокога? Мизия и други населени места отново са под вода. Преживях потопа в Мизия преди 4 години заедно с моите съграждани. Спомням си цинизма на Ивелина Василева - министър от ГЕРБ тогава: \"Свиквайте, заради промените в климата ще е така.\" Как се свиква със страха при всеки по-силен дъжд, че ще те залее вълна, как се свиква с факта, че с 200 лв. пенсия трябва да градиш дом отначало? И с безхаберието, некадърността на правителството и далаверите му с \"Напоителни системи\" и концесии на язовири ли да свикваме? Не, няма да свикваме. Ще ви държим сметка на всички от всякакви партии, които разрешихте да се изсекат горите, които нарязахте за скрап, които раздадохте язовирите за печалбарство и ви гарантирам, че ще понесете отговорност за погубените домове и съсипания живот на стотици българи.   \n \t\n", "date": "2018.07.12", "title": "Бойковата демагогия няма граници"}
{"url": "http://www.duma.bg/node/170945", "text": "\"По пътеките на спомените\" е заглавието на  автобиографичната книга на Христо Гаврилов. С активната помощ на Мария Добрева - председателка на Фондация \"Вигория\" и издател, както и със спомоществователството на неколцина патриотично настроени българи и приятелка чехкиня, тетрадките със спомените на 85-годишния автор се появяват като книга в дните, когато той чества своята 90-годишнина. Това е книга за участта на стотиците хиляди добруджанци, живели в драматично време на раздяла, изселвания и окупация. \nНе напразно се казва, че малка България граничи от всички страни \"със себе си\", защото през вековете са били късани парчета жива плът от нея и държавните граници са разделяли български  фамилии и семейства, които са преминавали в съседните страни. Народът е жертвата и страдалецът, живял в разпри и войни - израз на политическите амбиции на правителствата на Великите сили и на съседските държави. И днес, 100 години след края на Първата световна война, спомените на добруджанци са живото свидетелство за разтърсващите събития на окупация, отчуждаване на имоти, раздяла на съпрузи, на деца от родители, преселване от Северна в Южна Добруджа и устройване на живота. \nАвтентичен, искрен и трогателен е разказът на Христо Гаврилов, който е роден на 25 февруари 1928 г. в село Фрекацей, Тулчанско - Северна Добруджа. До 11-годишната си възраст той учи в румънско училище, но запазва чист родния си език. В семейната среда здраво се пазят българските традиции и обичаи, съхранява се българският фолклор и най-важното - запазва се и се предава от поколение на поколение връзката с плодородната  земя и трудолюбието, които правят Добруджа житница на България. \nВъпреки че е бил 12-годишен, Христо Гаврилов помни много подробно моментите, когато след Крайовския договор в 1940 г. населението от Северна се премества в Южна Добруджа. Хората оставят уредените си домове, градини и ниви и заедно с животните си потеглят към нови места. Това е голямо и мъчително преживяване за тях, защото нищо не получават даром и нищо не е равностойно на това, което са успели да съградят. Настъпват и мъчителни раздели на фамилии, разбиват се семейства, пораждат се крамоли и спорове между кръвни роднини. В годините са създадени и смесени бракове, които не издържат на драматичните събития и се разтрогват. Единият от съпрузите остава с част от децата, другият тръгва за новите земи. Сетне създават отново семейства, раждат деца, които се търсят, защото имат обща кръв. Едва ли държавниците и политиците -  виновници за тези съдбоносни трусове, са съзнавали какви трагедии и мъки са причинили на обикновените трудови хора! \nИсторията на създаването на книгата \"По пътеките на спомените\" е интересна и поучителна. Заедно с роднините си Христо Гаврилов се преселва в село Дропла, Балчишко, което става второ родово огнище за много български семейства, преместени от Северна Добруджа. Авторът никога до 85-годишната си възраст не се е занимавал с писане. Животът му е бил изпълнен със съзидателен труд. Заедно със съпругата си са създали дом, отгледали са, образовали и възпитали децата си, предали са им своята сила на духа и качествата на характерите си. И така, в пенсионните се години, между участията си в певческата група на Народното читалище \"Велко Ангелов\", между работата си в градината и двора, където той изкусно подрязва чемширените храсти, Гаврилов изпълва няколко тетрадки със спомени за своя живот. Прави го със съзнанието, че е длъжен да разкаже на младите, за да знаят те корените си, да помнят откъде и как са дошли по тези земи, на кого дължат почит и уважение за всичко, оставено им като наследство. С помощта на Мария Добрева тетрадките на Христо Гаврилов се превръщат в летописна книга на село Дропла, която се чете с интерес и навява тъга, съчувствие  и съпричастност, но и оптимизъм, защото трудът спасява добруджанци, които са пример за младите българи. Често в разказите си за извървените трудности авторът повтаря \"Така и стана.\" Т.е. както е замислено. Трудът и куражът са неизменните спасители в драматични и превратни  моменти. Здрава е връзката на добруджанци със земята, а трудолюбието им е пословично. Ето ги мъдрите думи на Гаврилов: \n \"Животът стана труден, но трябва да се нагаждаме според както ни сервира времето, докато сме живи да оцелеем на тази земя. Трудности в живота винаги е имало и ще продължи да има, но човекът е длъжен да се бори с немотията и трудностите. След лошото идва доброто и всичко се преодолява.\" \n Благодарение на живата памет на Христо Гаврилов и на неговата богата емоционалност, автобиографичната книга \"По пътеките на спомените\" става ценно битоописание на съдбовното  историческо време за важен географски район на България. \nВ почетната си възраст Христо Гаврилов продължава да се труди. Животът му е пример за подражание. И може би дълголетието му е награда за неговото трудолюбие, за идеята му да остави следи след себе си.       \n \t\n", "date": "2018.07.12", "title": "След лошото идва доброто...  "}
{"url": "http://www.duma.bg/node/170946", "text": "У нас всичко, което става, са единични случаи. Единични изолирани случаи са бягството на арестант в Пловдив, бягството от Централния затвор през парадния вход посред бял ден на двама, излежаващи присъда, които и метлата на чистачката не е могла да спре. Единични случаи са убийствата, престрелките, екшъните по улици и площади... Единични случаи са побоите в Ботевград над полицаи, както и онези над медицински служители, на учители. Единични случаи са и телефонните измамници, както и останалите престъпници, обирджии, крадци. \nАко слушаме министъра на вътрешните работи, всички вътрешни работи са единични изолирани случаи. Нищо сериозно не е станало. Единични случаи са и разкритите престъпления, заловените нарушители, наказаните извършители. \nАми то, единични случаи има бол в държавата ни, какво да се прави! Единични явления са шуробаджанашките назначения, раздаването на обществени поръчки на близки до управляващите фирми и лица. Единични са случаите на злоупотребите с общественото доверие.  \nЕдинични бяха случаите, в които публично публични личности се нахвърлиха върху майките на децата с увреждания, че парите отивали за протести, вместо за нуждите на увредените, че участието на заместник- министри с първокласни полети до САЩ и харченето на държавни средства не е наглост, а необходимост и грижа за майките и децата им с увреждания. Единични бяха и случаите, в които знакови ръководители поругаха протестиращите в палатките да не разхождат нещастните си деца по улиците, да им се махат от главите, да не се бъркат в международните командировки на управляващите. Единични са случаите на арогантно поведение в социалната и здравната сфера. \nА не са ли също единични случаите със заловените бежанци край Силистра на границата ни с Румъния? Не са ли просто единични случаите, в които у нас непрекъснато протестира някой - било превозвачи, било полицаи, пожарникари, надзиратели, майки, селскостопански производители, както и недоволни от сметките на Топлофикация, Енергото, Софийска вода!? Не са ли единични  случаите на некачествени ремонти по пътищата, на некачествено саниране, на неправомерно използване на еврофондовете и измамите с тях? По данни на ОЛАФ сме доста напред в класацията дори! \nНе са ли изолирани случаите, в които стигнахме яко неравенство и около двеста души притежават сега всичко онова, което имат и нямат в недоимъка си няколко милиона българи? То всичко е постигнато благодарение на единични случаи на кражби, престъпления, несправедливо разпределение и преразпределение на общите части в обществото, приватизация, сделки, единични случаи на злоупотреби и заобикаляне на законите. \nЕдинични са случаите и на рецидивите в свободното слово в демократичното ни общество. Как да няма свободно слово!? Ето, спряха отново телевизионно предаване и ще освободят поредния журналист в името на свободата на словото след лятната ваканция... Защото някакви мръсни нещастни журналисти от чужди медии лъжат, че някой нашенец си купил остров в Гърция, пък то не било остров, а полуостров... Иначе случаите на цензура и автоцензура са единични явления у нас, така да знаете и така да обяснявате пред чужденците, за да не се излагаме поне пред тях. \nНие сме в страната на неограничените единични случаи, които правят като цяло всичко, което става вече за трети път в последните десетина години в страната ни под мъдрото ръководство на футболиста и физкултурника - две в едно. Да живеят единичните случаи! \nА вотовете на недоверие са смешни и жалки, както би казал министърът на отбраната в режим на отбрана. Както са жалки и смешни и вицепремиерите на страната ни в момента. Добре е, че и те са само единични случаи. Иначе успехите са повече. Успешно е Европредседателството, успешни са усилията за Западните Балкани. Успешни са мерките с бежанците. Успешна е балканската ни, европейската ни и световната ни политика. Успешна е и политиката с доходите ни, които след двайсетина години щели да са равни с европейските, ако евентуално европейците стоят на място или вървят назад... \nЕ, всичко това са изолирани и единични случаи, дами и господа.      \n    \n \t\n", "date": "2018.07.12", "title": "Единични случаи...."}
{"url": "http://www.duma.bg/node/170947", "text": "\n    Какво става с Европейския съюз? Какво става с европейските ценности? Какво става с европейската солидарност? Какво става с общата европейска политика? Всички тези въпроси, а и други възникват след последната среща на върха на ЕС. Кризата с мигрантите показа колко крехък е Съюзът. Общата политика и солидарността бяха захвърлени и забравени. Дъблинското споразумение се оказа мъртво. За първи път Меркел и Макрон не удържаха позициите си да ръководят безусловно и да налагат решенията си. За първи път след среща на върха не се излезе с общ документ. \nЕдноличното решение на Меркел да отвори вратите на Европа за бежанците от районите с бойни действия доведе до криза и различни мнения за решаването на въпроса. Всъщност бежанците от районите с война ставаха все по-малко за сметка на икономическите и социални бежанци. В продължение на три години ЕС не успя да намери решение на този проблем. Ангела Меркел беше подложена на сериозен натиск не само от европейските си колеги, но и от коалиционните си партньори в Германия. В последните дни натискът стана брутален от страна на председателя на ХСС Хорст Зеехофер. Той заплаши с оставка като министър на вътрешните работи и председател на ХСС. Това можеше да доведе до разпадане на коалицията, падане на правителството и нови избори. А това би означавало край на политическата кариера на Меркел. Стана ясно, че това няма да се случи. Постигнато е съгласие между коалиционните партньори и всичко на този етап се размина благополучно. \n    Но какво става с Европейския съюз?  Оказа се, че обща политика и солидарност  няма. При първите проблеми и солидарността изчезна. Границите бяха затворени и Италия остана сама да се справя с потока от бежанци. Дъблинското споразумение ще се разглежда и ще се променя евентуално през октомври. Италианският министър-председател удържа победа над Меркел и Макрон. Заплахите, че е против санкциите срещу Русия му помогнаха да изтъргува отстъпки по въпросите за мигрантите. Стигна се до пълно противоречие със солидарността и се взе решение по желание да се правят центрове за бежанци. \nВ Германия също ще се правят транзитни центрове, които ще бъдат абсолютно затворени. Мигрантите няма да имат право да ги напускат. В тези центрове те не могат да пребивават повече от три месеца. Тези, които не получат възможност да останат легално в Германия, трябва да бъдат експулсирани. Засега само Гърция и Испания са дали съгласие за изграждане на подобни центрове. Все още не е ясно кои държави ще приемат мигранти от Германия. Защото едно от условията да не се разпадне коалицията е, че тези от мигрантите, които нямат основание да останат в Германия трябва да бъдат върнати в родината си или в трета сигурна страна. Коя ще е тази страна не е много ясно, като знаем позицията на Унгария, Полша, Чехия, Словакия, Австрия, че дори и послушна България отказа да приема върнатите от Германия. За Италия да не говорим. Още повече за Франция. Станахме свидетели какви остри и нелицеприятни реплики си размениха Макрон и Конте. И вместо да се демонстрира солидарност, просто се извършваше търговия кой какво ще отстъпи, кой какво ще получи. Имаше просто шантажиране. Търсеше се решение на проблема не с либерални мерки, а в пълно противоречие с либералните ценности. \n    Изводът е, че ЕС в този си вид не може да взема решения. Хубавите времена на Евросъюза приключиха през 2014 година.  Противоречията стават все по-дълбоки      Заплахите за стабилността му все повече се увеличават. А най-голямата заплаха не е \"любимия\" Путин, както много обичат да казват британците и прибалтийците, и разбира се Полша. Всъщност на Русия въобще не е необходим слаб ЕС. Оказа се, че Тръмп може да е по-голяма заплаха за стабилността и бъдещето на ЕС. Тръмп изповядва политиката на икономически национализъм, а може би и на политически. Тръмп не иска да води преговори със Съюза, а е за двустранни преговори. Тръмп е за сигурни граници и заяви, че \"ако няма граници - няма държава.\" А това е в противоречие с принципите на ЕС. Не че те ги спазиха при мигрантската криза. Веднага се отказаха от тях. Националните интереси победиха, а либералните ценности бяха забравени. Друга заплаха за ЕС са набиращите сила националистически движения. Виждаме какво става в Полша, Унгария, Австрия, Италия. Силата и натискът на тези движения ще играят все по-голяма роля при вземане на решения. Да не говорим за Турция, която винаги може да създаде неочаквани проблеми с отварянето на границите, ако реши, че е недоволна от отношението на Евросъюза към нея. Тук няма да разглеждаме финансовите проблеми на ЕС, които никак не са малко, и ще бъдат обсъждани също през октомври. Само ще споменем, че нито един одит, извършен на ЕС, не е подписан от одиторите в последните години, защото няма прозрачност при изразходване на средствата. \n    В заключение може да се каже, че пред ЕС стоят сериозни проблеми и неговото бъдеще не е никак розово. Не, не става въпрос за разпадане на Съюза. Не е сериозно да се говори за това в близко бъдеще. Но кризите и проблемите ще се решават трудно. Нищо чудно да се спре разширяването, да се ограничи приемането в еврозоната и Шенген. Много е вероятно да се премине към укрепване връзките между страните, членуващи в Еврозоната, тоест да стане това, което се говори от доста време- Европа на две скорости.   \n    \n \t\n", "date": "2018.07.12", "title": "ЕС - изгубен в мигрантския поток  "}
{"url": "http://www.duma.bg/node/170951", "text": "При социализма партийците имаха привилегии. Сега - още повече. И докато в зенита си комунистическата партия наброяваше близо един милион членове, днес и най-голямата партия не може да се похвали с подобно постижение. Затова привилегиите се усвояват от малцина. \nВисоките постове се раздаваха само на партийни членове. Сега е същото. Просто управляващите партии се сменят често и това прави положението по-лошо. \nНа отговорни постове се поставяха слабо грамотни хора. Днес е аналогично. \nИмаше равенство. В момента бедните са още по-равни. \nДържавна сигурност слухтеше навсякъде. И сега е така. \nНямаше свобода на словото. Днес има свобода на мълчанието. Словото е на тези, които имат думата. \nИмаше цензура. Сега няма цензура. Просто никой не те публикува, ако нямаш пари или си неудобен. \nПри социализма нямаше безработица. Сега няма работа. А където има - заплаща се зле. \nХората не си заключваха домовете. Днес си заключват и сърцата. \nИмаше безплатно здравеопазване. И сега здравеопазването е безплатно. Но просто го няма. \nИмаше безплатно образование. Днес се плаща за тапия, не за знания. \nИмаше изходни визи. Понастоящем изходът е бягство и визи няма. \nИмаше опашки пред книжарниците. Сега опашките са пред хлебарниците. \nНародът търсеше демокрация. Днес демокрацията търси народ.     \n \t\n", "date": "2018.07.12", "title": " ПРИЛИКИ И ОТЛИКИ МЕЖДУ ЗРЕЛИЯ СОЦИАЛИЗЪМ И НЕЗРЯЛАТА ДЕМОКРАЦИЯ"}
{"url": "http://www.duma.bg/node/170948", "text": "Каква е тая наша орисия - стане не стане нещо зловещо по света, все българска следа да се открива. Подпалването на Райхстага ли не щеш, забърканото от ЦРУ и италианските тайни служби покушение срещу папата ли? Или \"българският чадър\" за Георги Марков. Такава диря лъкатуши и в старателно подготвения от Хитлер атентат срещу \"Тримата големи\" в Техеран през 1943 г. Нацистки спецове в убийства, дегизирани като \"кюрди\", се подготвят и в \"Овча Купел\" в София. От летище \"Божурище\" те излитат за Иран, където от 28 ноември до 1 декември 1943 г. се провежда техеранската среща между Чърчил, Рузвелт и Сталин. Решенията, които тримата вземат, ще разбият окончателно илюзията на Хитлер за раздор между тях. Най-важната им договореност е за откриване на дългоочаквания втори фронт в Европа. Една от последните надежди в съзнанието на Хитлер е да ликвидира с един удар тримата си врагове, с които се е вкопчил в смъртоносна схватка. \nОперацията по атентата е изпипана до последния детайл, всичко е предвидено, с изключение на това, че легендарното съветско разузнаване през Втората световна война ще получи сигнал от своя, както го определят гениален, разузнавач, Николай Кузнецов (Паул Зиберт). Имало и второ потвърждение, за което не се съобщава нищо от кого и откъде идва. Съществуват основания да се твърди, че сигналът е подаден от българи съветски разузнавачи. Големият антифашист Анжел Вагенщайн, най-превежданият в света български белетрист в последните десетилетия, ми е разказвал, че в Сливенския затвор, където 120 нощи е очаквал да го обесят, е хвърлен и затворник с 15-годишна присъда, който му споделя, че брат му - съветски разузнавач, е осъден на смърт и присъдата му е изпълнена, защото е предупредил Центъра в Москва за атентата в Техеран. Не си спомня имената Джеки.  \nНе съм проучвал толкова много документи за нито един друг материал. Двама осъдени на смърт - резидентът Елефтер Арнаудов и Никола Бонев - главни действащи лица в групата \"Алюр\", са изградили своя мрежа от информатори, която обхваща всички български летища, включително и това в \"Божурище\", където главен техен сътрудник е самолетният техник Петър Абаджиев. Богдан, брат на буховчанина Никола Бонев, е осъден на 15 години затвор. В тая примамлива хипотеза обаче датите трудно могат да се натъкмят, макар да не е невъзможно. Но въпреки усилията ми не открих нищо черно на бяло за връзката им със замисленото покушение в Техеран, затова млъквам на тая тема.  \nРазбира се, вземат се всички мерки, преди всичко от съветска страна, и опитът за атентат е безмилостно смазан. Най-важната - американският президент се съгласява на нещо невероятно - настанява се не в американското, а в руското посолство - барабар с филипинския си готвач. Така се отнема на СС екзекуторите възможността да застрелят или взривят тримата водачи по улиците на Техеран, в които били разположили не една или две, а цели 9 засади. Съветските \"вълкодави\" обаче ги унищожават до крак в кървавата вакханалия на 26 ноември.  \nЗнаел ли е някой от държавниците ни тогава каква \"манджа\" се е готвила на българска територия в съвършена секретност? Генерал Лукаш издава заповед българският обслужващ персонал да предаде изцяло на германците контрола върху летище Божурище за няколко дни, но дали му е споделено нещо по-конкретно? Навярно никога няма да разберем. \nДнес ви предлагаме откъси от четири източника - от спомените на Уинстън Чърчил (1875-1965), от мемоарите на сина на президента Рузвелт - Елиот Рузвелт (1910-1990), на ръководителя на външното ни разузнаване през 50-те години ген. Господин Гочев (1915-1975) и от реферат на Красимир Йозов. \nВ сайта на ДУМА може да гледате и знаменития игрален филм \"Техеран 43\", създаден през 1981 г. от режисьорите Александър Алов и Владимир Наумов, в който играят няколко от най-големите филмови звезди по онова време - Ален Делон, Армен Джигарханян, Наталия Белохвостикова и др. Песента се изпълнява от Шарл Азнавур, който е автор и на текста й.   ...След време пристигнахме в британската легация, която беше обкръжена от силен кордон англо-индийски войски. Легацията и градините около нея почти допираха до съветското посолство и тъй като англо-индийската бригада, на която беше възложена нашата сигурност, беше в пряка връзка с още по-големите руски части, които охраняваха тяхната територия, те скоро се размесиха и ние се превърнахме в изолиран район с всички предпазни военновременни мерки. Американската легация, която се охраняваше от американски войски, отстоеше на около миля и нещо, а това означаваше, че или президентът, или Сталин и аз, трябва да пресичаме насам-натам тесните улици на Техеран по два-три пъти дневно по време на конференцията. Междувременно Молотов, който беше пристигнал в Техеран едно денонощие по-рано преди нас, разправи някаква история, че съветските тайни служби разкрили заговор за убийството на един или повече от \"Голямата тройка\", както ни наричаха, и мисълта, че един или двама от нас непрекъснато ще ходи по улиците, го изпълваше с голяма тревога... Аз подкрепих енергично апелите на Молотов към президента да се премести незабавно в съветското посолство, което беше 3-4 пъти по-голямо от другите и разположено на обширна площ, която сега беше обкръжена от съветски войски и полиция. Убедихме господин Рузвелт. Така всички се събрахме в един район и можехме да разискваме по проблемите на световната война, без някой да ни досажда. Аз бях настанен много удобно в британската легация и трябваше да вървя само няколко стотин ярда до съветската резиденция, за която тогава можеше да се каже, че е центърът на света. Първата сутрин след нашето пристигане прекарахме цял час на аеродрума, търсейки военен автомобил да ни отведе в града. Оттам ние прекарахме друг час, лутайки се из града да търсим адреса си. Първо аз, разбира се, се запътих за американската легация, но там ми казаха, че баща ми е отседнал в руското посолство. За това, както по-късно научих, е имало основателни причини. Отначало баща ми отказал поканата на Сталин, която била отправена лично от него, поради факта, че баща ми би се почувствал по-свободен, ако не е гост никому, а още повече, понеже бе отказал по-раншната покана на британците и не искаше да ги обиди, като приеме руската. Но удобството и нещо по-важно, сигурността, му диктуваше да приеме поканата. Американската легация бе доста далеч от британското и съветското посолство. Последните две ги делеше само една улица. И тъй като градът несъмнено бе наводнен от нацистки шпиони - руските тайни полицейски агенти по-късно известиха, че са извършили няколко ареста на [Е], които са планирали покушение на тримата големи - разумът диктуваше да се живее, където бе най-безопасно.  \nДействително, руснаците сториха всичко възможно, за да направят гостуването на баща ми приятно. Самият Сталин отстъпи централното здание на баща ми и се премести в едно по-малко. Превъзходните филипински готвачи от флотата на Съединените щати също дойдоха от Кайро. Нещо повече, за пълно удобство, ни бе наредено той да заеме за спалня стаята, която води направо в залата за конференциите. През ноември се събраха Рузвелт, Чърчил и Чан Кай-ши да обсъдят бъдещите действия против Япония. След това в Техеран се състоя среща между Сталин, Чърчил и Рузвелт. На Техеранската конференция бяха разгледани и съгласувани военни въпроси, беше решено откриването на втори фронт, прие се декларация за съвместни действия след войната. Заседанията ставаха в самостоятелна сграда на територията на съветското посолство. Тази сграда беше охранявана от международен караул: на всеки пост имаше трима часови - по един от страна СССР, САЩ и Англия. \nНа 17 декември лондонските вестници предадоха едно съобщение, което събуди голям интерес: \n\"По съобщение на вашингтонския кореспондент на агенция \"Ройтерс\" президентът Рузвелт съобщил на пресконференция, че се е настанил в руското посолство в Техеран, а не в американското, тъй като Сталин бил уведомен за германския заговор. \nМаршал Сталин, добавил Рузвелт, е съобщил, че е възможно да бъде организиран заговор срещу живота на всички участници в конференцията. Той помолил Рузвелт да се настани в руското посолство, за да избегне необходимостта от пътувания до града. Президентът заявил, че край Техеран се намирали стотици германски шпиони. За немците било твърде изгодно, добавил Рузвелт, ако съумеели да си разчистят сметките с маршал Сталин, с Чърчил и с него по време, когато те биха пътували по улиците на Техеран.\" \nНа Хитлер му хрумна нова идея - да убие Чърчил и Сталин и да отвлече Рузвелт, за да може да диктува на американците своите условия. Както се разкри по-късно, този заговор е бил наречен от хитлеристите операция \"Вайтшпрунг\" (\"Далечен скок\"). Шефът на главното управление за имперската безопасност Калтенбрунер възложи тази операция на началника на VІ отдел при управлението - на д-р Валтер Шеленберг. Младият Шеленберг се залови енергично да подготвя операцията. В планините на Норвегия бяха изпратени диверсанти, специално подбрани по определени външни белези - мургава кожа, продълговато лице и сини очи. Оставиха си мустаци, за да приличат на кюрди и през цялото време се движеха в кюрдска национална носия, с пояси и ятагани.  \nТака се случи, че за тази операция беше поканен и пехотният офицер от Ровно Паул Зиберт от \"приятеля\" му есесовеца фон Ортел. Паул Зиберт беше всъщност съветският разузнавач Николай Иванович Кузнецов от специалния чекистки отряд на подполковник Д.Н. Медведев. Кузнецов докладва на командира си, а той от своя страна съобщи в Москва. Там бяха засечени две сведения - едното от Берлин. Нямаше никакво съмнение, че операция \"Вайтшпрунг\" е в пълен ход... \nГрупата \"кюрди\" беше изпратена в София. Настаниха я в една от специално опразнените вили в Овча купел. \nНикой в София, освен Делиус, не знаеше за гостите. Охраната организираше лично той. Един следобед на летище \"Божурище\" пристигна Делиус и се запъти към специално охранявания хангар, където имаше огромен самолет \"Юнкерс - 52\". До този самолет можеха да се приближат само той и трима доведени лично от него техници. Охраната беше предупредена, че за всеки пропуск ще има само едно наказание - разстрел. Всичко беше готово. Оставаше само да чакат човека от Берлин. Точно в 23 часа на пистата се приземи изтребител и от него слезе мъж в цивилни дрехи с вид на дребен чиновник. Когато пристигнаха, самолетът беше изкаран вече на пистата, моторите му работеха. По него нямаше никакви опознавателни знаци. \"Кюрдите\", строени в редица, чакаха. Шеленберг се ръкува и каза само няколко думи: \n-  Помнете, че в тази нощ фюрерът не спи и мисли за вас. Онова, което ще направите, ще разтърси света.  \n\"Кюрдите\" се качиха, моторите зареваха и самолетът се понесе по замръзналата писта. В него светеше само една лампичка - лампичката на щурмана, който бе забил поглед в една точка: Шираз. \nДелиус и и Шеленберг се върнаха в бюрото. Радистът чакаше. Шеленберг му подаде текста на радиограмата: \"Берлин. Принц Албертщрасе 8. Секретно от имперско значение. До райхсфюрера Химлер. Операцията \"Далечен скок\" започна\". \n...Странни неща се случиха през последните дни на ноември в Техеран. Един след друг изчезваха видни членове на немската колония в града. Нощем из различни места на града избухваше яростна стрелба. Иранската полиция откри убити на улицата двама млади хора в кюрдска носия. Те нямаха никакви документи. По телата им откриха особени знаци, татуирани под мишницата на лявата ръка. Полицаите, разбира се, не знаеха, че това са знаци на кръвната група и че те се татуират само върху кожата на есесовските офицери... \nОт \"кюрдите\" никой не се върна. След два месеца доктор Делиус зачеркна от задачите си грижата по приемането в България на участниците в операция \"Далечен скок\".  Командирът на групата на атентаторите майор Паул фон Ортел непосредствено преди излитането е повишен в чин полковник. Ото Скорцени остава на белградското летище. В последния момент немското ръководство решава операцията в Техеран да ръководи фон Ортел, защото Скорцени е бил вече известен в света. \nВ Иран немското разузнаване по това време продължава да действа, неговата агентура плете шпионски мрежи и разширява своето влияние.Тази дейност се ръководи от офицера от разузнаването Шулце Холтус, формално той бил немски генерален консул в Тебриз, а фактически бил човек на Абвера. Шулце поддържал връзка с представителя на Гестапо Майер, който действал в околностите на Техеран. \nИменно към базата на Майер край Техеран е летял немският бомбардировач със седемте атентатори, водени от Ортел. Един ден по-късно тръгва друга група немски диверсанти, съставена от опитни абверовци и гестаповци. Тя трябвало да се спусне при Шулце Холтус в базата на Абвера - 100 км. източно от Техеран. Групата ръководи щурмбанфюрерът от СС Вили Мерц. За три дни в Техеран са кацнали общо пет групи диверсанти, но тяхната дейност е обединявал прекият ръководител на операцията полковник фон Ортел. \nНацистите били разработили подробен план да убият Сталин и Чърчил, когато минават с колите по улиците на Техеран, а Рузвелт да отвлекат, за да могат по-лесно да се спазарят с американците. Рузвелт е трябвало да бъде ликвидиран, само ако не успее заплануваното отвличане.  \nВсичко така старателно подготвяно дотук обаче се е знаело от СССР, благодарение на гениалния разузнавач Николай Кузнецов. \nМайор Владимир Григориев бил командир на специалната група, която на 21 ноември в транспортен самолет е била прехвърлена в Иран със задачата да осуети плановете на нацистите и да ликвидира експедицията. \nГрупата на майор Григориев организирала на 26 ноември \"Вартоломеева нощ\" за немската шпионска мрежа в Техеран. Унищожени били девет засади по протежение на улицата, по която е трябвало да минат лидерите на антихитлеристката коалиция, а някои шпиони били изненадани както спели. Труповете на неизвестните нацисти са изпратени спешно в Москва със съветски самолет. Също там е пристигнал и Николай Кузнецов, който със съответни специалисти е разпознал трупа на голямата надежда на фюрера - фон Ортел. \n                                                                                                       \n    \n \t\n", "date": "2018.07.12", "title": " Предупреждават ли българи Москва за покушението в Техеран?  "}
{"url": "http://www.duma.bg/node/170949", "text": "Ефектът от всички мерки, предприети от държавата срещу незаконната сеч през последните десет години, е почти нулев. У нас една трета от дървесината продължава да се добива нелегално, като по този начин дървената мафия печели годишно над 150 млн. лв. Това са основните изводи от последния анализ на Глобалния фонд за дивата природа (WWF) и коалиция \"За да остане природа в България\". Той е посветен на ефективността на контрола в горските територии в периода 2013 - 2017 г. Спрямо предишния им такъв доклад за времето от 2006 до 2013 г. не се отчитат никакви промени в негативната тенденция въпреки въведените електронни билети за превоз на дървесина. Реално тяхното въвеждане не промени нищо, тъй като паралелно с тях все още са разрешени и хартиените. Дълго рекламираните електронни търгове, на които основно трябваше да се продава дървесината, са само два. Манипулациите при маркирането на дърветата за отсичане са масова практика. Те ощетяват собствениците на горите и са в полза на фирмите, спечелили правото на сеч. Горските инспектори продължават да са недостатъчно, а наложените глоби за незаконна сеч се събират едва на 15 процента, констатира анализът. Приходи Годишно чрез незаконния добив на дървесина сивият сектор генерира приходи от 150 млн. лв., цитира представителят на \"За да остане природа в България\" Тома Белев данни от анализа. По думите му заради слабия контрол в горите и увеличаващата се бедност в малките населени места расте незаконната сеч на дърва за огрев. Според данните в анализа при добити над 6,9 млн. куб. м през 2017 г., незаконната сеч е между 2,4 и 2,7 млн. куб. м. Според официалната статистика под 1 млн. куб. м отиват за износ, около 5,6 млн. кубика се ползват за огрев, в мебелната промишленост отиват 1,3 млн. куб., а шестте големи потребители ползват 1,7 млн. куб. Така се формира надвишението от една трета над официалните данни. За сравнение предишният доклад на екоорганизациите сочеше 3,7 млн. куб. м незаконен добив при официален от 5,8 процента. Така постигнатият напредък с незаконния дърводобив е ограничен. Анализът разкрива и практики при маркирането на дърветата за сеч, които ощетяват горските предприятия. Така например, трупи за бичене (100 лв./м3) често се окачествяват като обли занаятчийски материали (на стойност средно 50-70  лв./м3), а облите материали или  технологичната дървесина на 1 м се окачествява като дърва за огрев (25-50 лв./ м3), с което се ощетява собственикът на гората до два пъти спрямо реалната стойност на дървесината. От извършения анализ на данните  за добивите през 2013 г. се установи, че  са занижени качеството и съответно цената на много по-голям брой стъбла, отколкото теоретично е възможно, пише в документа. \nПрез 2017 година се наблюдава минимално въвеждане на електронните търгове -  3,5 % от общата добита дървесина от държавни горски територии е продадена чрез електронни търгове. Това се дължи основно на Югозападното държавно предприятие, което е реализирало чрез онлайн търгове над 10% от дървесината си. Югоизточното, Североизточното и Южното централно предприятия обаче не са отчели продажбата на нито един кубик чрез електронен търг.  Екоорганизациите отчитат, че разликата между отчетните средни продажни цени при различните начини е между 5 и 40 лева в полза на електронните търгове. Във финансово отношение неизползването на електронни търгове годишно носи загуба най-малко от 25 млн. лв. Наблюдава се трайна тенденция за намаляване на заетите щатни бройки за горски инспектори, отбелязва още анализът. В него се отчита още, че едва 14 процента събираемост на глобите, които през 2017 г. са били за 1,160 млн. лв. До десет години незаконният дърводобив ще нарасне до 50%  от целия дърводобив у нас, е прогнозата  на природозащитниците.   Мерки За изминалите пет години бяха предприети множество нормативни, технологични и технически мерки за спиране на нелегалния дърводобив, но вниманието към ключовия фактор  хората, които  прилагат мерките, беше малко. Трябва да се помисли за защитата им, за компенсации за тежкия им труд, за липсата на материален  ресурс за тяхната работа - не може горските да нямат бензин за охрана, а да опазват ресурс за милиони, коментира Нели Дончева, ръководител на отдел \"Гори\" на WWF. На фона на този анализ от агенцията по горите обявиха, че за последните десет години горите са се увеличили с над 1,5 млн. дка в резултат на естествено възпроизвеждане и залесяване. \nТова е предпоставка за ръст на добиваното количество дървесина, което за последните четири години има относителна устойчивост, посочват от ведомството. Агенцията обаче вади по-различна статистика за дърводобива  от около 8 млн. куб. м., като обяснява ръста с необходимостта да се премахне повредена дървесина от ледоломи, ветровали, снеговали, нападения от корояди и болести дървесина. Увредените дървета достигат 8,3 - 8,5 млн. куб. м стояща маса, което е под годишния прираст от 14 млн. куб. м. Според горската агенция незаконният добив е около 300 хил. куб. м средногодишно. Тя признава за проблемите с бракониерите и посочва, че решаването им е неин основен приоритет.  Ведомството допълва, че в извършените близо 172 800 проверки на обекти за складиране, преработка и търговия с дървесина, обекти за добив на дървесина, автомобили и други през първите шест месеца на 2018 г. са установени 6953 куб. м незаконно добита дървесина. Агенцията смята, че електронният превозен билет, системите за видеонаблюдение в обектите за дървопреработка и джипиес устройствата в камионите за превоз на дървесина ще дават резултати в борбата с бракониерството. Внесени са предложения за промяна в Наказателния кодекс за по-сериозни санкции и по-големи глоби за незаконна сеч и бракониерство, припомня още ведомството, според което това ще доведе до реалното налагане на наказания за нарушителите. Предложения Затова екоорганизациите предлагат горската агенция да бъде изведена от земеделското министерство и да стане независим контролен орган, а агроведомството да се занимава само със стопанската дейност в горите. Според тях добивът и продажбата на дърва за огрев и на технологичната дървесина трябва да се разплащат по цени в една и съща мерна единица по цялата верига от добив до краен клиент, за да се избегнат грешки и манипулации при преминаването от една мерна единица в друга. Необходимо е да се увеличат електронните търгове  за дървесина, добита от горските територии с държавна и общинска собственост, а не да се провеждат без достатъчна публичност от горските предприятия, посочи Добромир Добринов от отдел \"Гори\" на WWF. По данни на организациите единствено Югозападното горско предприятие провежда 10 на сто от търговете си електронно, а останалите почти не прилагат този начин за продажба на дървесината си. Според природозащитниците трябва също така да се ускори изграждането на единна електронна система с публични данни от планирането, маркирането, ползването, освидетелстването, експедирането и преработката на дървесината. Горите в Централна и Източна Европа са сериозно застрашени от незаконна търговия с дървесина и бракониерство, които подлагат на риск биологичното разнообразие и препитанието на хората в региона. Това се случва въпреки европейското и международното екологично законодателство. Т.нар. екологични престъпления в 15 държави от Централна и Източна Европа, сред които и България, са анализирани в съвместния доклад на Програмата на ООН за околната среда (Unep), WWF и Eurac Research. Основните проблеми за страната ни, отбелязани в документа, са свързани със зачестилите горски пожари като следствие на промените в климата, незаконната сеч и търговия с хайвер. Незаконното изсичане унищожава някои от последните останали девствени гори в Европа, значителна част от които са защитени като световно наследство на ЮНЕСКО, е един от основните изводи на проучването. \nБългария и Словакия са държави, за които има много доказателства (\"висока степен на сигурност\") за съществуващи незаконни практики на изсичане на дървесина, посочва един от авторите на доклада Ирене Луциус по време на представянето му в Брюксел, като се позовава на данни от друг доклад на WWF-България. \nУкрайна е посочена като първенеца сред всички тези страни, които най-лошо се справя с опазването на горите си. Там се изнася много повече дървесина, в сравнение с официалните данни за законна сеч всяка година. \"Тази разлика в данните показва, че има голям процент незаконна сеч в страната\", коментират от ООН, цитирани от \"Гардиън\" \nВ Молдова румънската гора се сече преобладаващо заради бедност - от бедните хора, които се нуждаят от дърва за огрев през зимата. Според допитване сред 345 директори на горски територии в Румъния незаконната сеч се определя като едно от главните предизвикателства пред устойчивото развитие. Цената на незаконната сеч там се оценява на 5 млрд. евро за последните две десетилетия. Промените в климата усложняват проблемите, свързани с лошото екологично управление, се посочва в документа. За пример са посочени зачестилите горски пожари в България, често пъти те са на територията на монокултурни насаждения от не местни дървесни видове. Ирене Луциус, коментира, че \"става все по-очевидно, че естествените гори са по-устойчиви на промените в климата и че тези райони, които са били опустошени от горски пожари, трябва да се залесят с местни видове. Екологичните престъпления не са нишов проблем, а четвъртата по мащаб престъпна дейност в света, която се оценява на между 91 и 258 милиарда долара годишно. Тази колосална сума подхранва организираната престъпност, подкопава върховенството на закона и ограбва от природните ресурси и екосистемите, от които се нуждаем, за да оцелеем,\" е един от изводите в изследването.     \n \t\n", "date": "2018.07.12", "title": "Държавата губи битката с незаконната сеч  "}
{"url": "http://www.duma.bg/node/170950", "text": "\"Неравенствата Европа-Африка вещаят продължителни трусове\" - На извънредната си среща Европейският съвет взе определени решения за справяне с мигрантската криза. В същото време те бяха скептично приети или направо критикувани. Как мислите, адекватен ли е демонстрираният от ЕС подход към проблема? Европа ще бъде ли защитена с тези решения или пък те са \"кърпеж\", а не разсичане на заплетения възел?     \n- За три години ЕС и на първо място Германия извървя пътя от \"добре дошли\" до \"не ви искаме\". В Брюксел страните от ЕС декларираха единство и политическа решимост за търсене на общоевропейски решения, но това бе по-скоро именно на декларативно ниво. Най-парадоксалното в този подход е, че общоевропейските решения се търсят в посоката, характеризираща позициите на страните, поставящи акцента върху националните мерки. С тази разлика, че вместо запечатване на отделните страни, сега ЕС се ориентира към затваряне на целия съюз. И досега повсеместно в ЕС доминираше стремежът за прехвърляне проблема върху съседа: транзитните страни се опитваха колкото се може по-бързо да препратят мигрантите към следващата държава по маршрута, а тези крайна дестинация - да ограничат притока. С идеята за изграждане на мигрантски центрове на територията на трети страни извън ЕС, този подход се възпроизвежда, но вече като единна политика на съюза. Европа е на път да се превърне в обсадена крепост. И не случайно липсва ентусиазъм в страните от Северна Африка да поемат буферна роля.  \nСледващият парадокс е, че като инструмент на общоевропейския подход се лансират двустранните споразумения, при това на една страна - Германия, с останалите страни от ЕС. Бяха официално обявени 14 държави, с които са договорени подобни съглашения, но страните от \"Вишеград\" веднага отрекоха.  \nПо-нататък: самата идея за релокация е доста спорна, доколкото става дума за недоброволно разселване на хора, при това без да има механизъм за контрол върху неговото съблюдаване - при свободното движение на хора в рамките на ЕС. Нещо повече, идеята за връщането на незаконните мигранти в страната на тяхната регистрация на практика ще означава преди всичко допълнително натоварване на страните, които са външни граници на ЕС, включително и България. Впрочем, това е следствие и от невъзможността да се намери общоприемливо решение за промяна на т.нар. Дъблински регламент, поставящ отговорността за всеки имигрант върху първата страна членка на съюза по неговия маршрут. Като цяло в европейските възприятия се наблюдава ясно очертана тенденция към превръщането на имигранта от човек в проблем. А удавените в Средиземно море се превръщат от хора просто в цифри. \n- В Германия управляващата коалиция замалко да се разпадне заради мигрантските разногласия между канцлерката Меркел и вътрешния министър Зеехофер. Кой според вас е прав? \n- Конкретната причина за изострянето на противоречията между двете \"сестрински партии\" Християн-демократическия съюз (ХДС) на Меркел и Християн-социалния съюз (ХСС) на Зеехофер са предстоящите през октомври избори в Бавария и нарастващото влияние на партията \"Алтернатива за Германия\" в тази провинция. Но те очертават едно задълбочаващо се разминаване по принципни въпроси. Наблюдава се повсеместно изместване на традиционната десница в Европа по-надясно - за да спре изтичането на гласоподаватели (характерно и за ХСС), като доскоро ХДС беше една от малкото европейски десноцентристки партии, които не се вместваха в тази тенденция. В този смисъл сериозният завой е в политиката на Меркел, която беше принудена да направи съществени отстъпки на своя коалиционен партньор.  \nСъщевременно това постави в доста неуютна позиция другия партньор в голямата коалиция - Германската социалдемократическа партия. Тя беше изправена пред трудния избор или да подкрепи едно решение, взето на практика без нейно участие и противоречащо на нейни базисни позиции, или да поеме отговорността за политическата криза в страната. ГСДП избра националната стабилност, но това може да се окаже с негативни последици за нея на следващите избори. \nНо колебанията на политическото махало от една крайност в друга не носят сигурност и дългосрочни решения. Очевидно е, че нито една социална и политическа система, дори и германската, не е в състояние да се справи с натиска на милиони имигранти. Същевременно създаването на мигрантски центрове по границата между Бавария и Австрия може да предизвика верижна реакция и ново затваряне на австрийските граници към Словения, а и Италия. Възпроизвеждането на такъв тип действия рискува да постави под въпрос функционирането на Шенгенското пространство, а и силно да затрудни една от основните свободи в рамките на ЕС - свободното движение на работна ръка.  \nОт друга страна, междупартийното напрежение и евентуална политическа криза в Германия може да имат силен дестабилизиращ ефект върху целия ЕС. Още един парадокс: съхраняването на немската правителствена коалиция се превърна в общоевропейски проблем и бе доминиращата мотивация за решенията на последния Европейски съвет. Но между спасяването на канцлера Меркел и решаването на мигрантския проблем няма знак на равенство - първото дава само временна стабилност, докато дългосрочните предизвикателства остават. \n- Ердоган партньор или необходимо зло е за Европа по мигрантския въпрос? Не затъва ли тя все повече в ролята на негов заложник? \n- Турция е необходим партньор на ЕС за справянето с бежанската криза. И споразумението ЕС-Турция от март 2016 г. реално доведе до овладяване на бежанския поток. Разбира се, сигурността, която Европа получи, си има своя политическа цена и Ердоган умело използва този инструмент. Пътят за освобождаването от подобна зависимост минава през отстраняване на причините за бежанския проблем - прекратяване на войните в Близкия изток, на първо място в Сирия, и ликвидиране дейността на \"Ислямска държава\" в региона. Същевременно този въпрос е част от по-широкия проблем на отношенията на ЕС с Турция. Началото на преговорите за присъединяване през 2005 г. вместо сближаване ознаменува стартирането на процес на все по-голямо раздалечаване между двете страни - като интереси, ценности и политики. Членството в ЕС се превърна от цел в контекст - и за двете страни. От тази гледна точка интерес представлява въпросът къде ще бъде намерена новата равновесна точка в отношенията ЕС-Турция, която трудно би могла да бъде другаде, освен в полето на партньорството. Алтернативата е ескалиращо противопоставяне. \n- Правилна ли бе позицията на България в целия ход на мигрантската криза? \n- Аз бих говорил по-скоро за действията на България, доколкото позициите до голяма степен следваха колебанията на ЕС.  Реакцията на България като цяло беше достатъчно адекватна по отношение на защита на външните граници на ЕС. Важно бе, че България не се поддаде на натиска на страните от \"Вишеград\" за изграждане на вътрешни стени в рамките на ЕС - по българо-гръцката граница. Логично бе България да е една от страните, най-силно отстояващи общоевропейския подход за решаване на проблема и защитата на външните граници на съюза. От друга страна, България позволи този въпрос да се превърне в основна, едва ли не единствена точка от дневния ред на двустранните ни отношения с Турция. А тук също следваше да се придържаме към общоевропейския подход и проблемът да се обсъжда в рамките на диалога ЕС-Турция - тоест не като двустранен, а като общоевропейски въпрос и България да търси гаранции за неговото решение чрез Брюксел, а не в Анкара. \n- Как виждате разрешаването на кризата? И наистина ли тя застрашава ЕС едва ли не с разпад? \n- Мигрантската криза е от ключово значение за бъдещето на ЕС не толкова с количествените си параметри, колкото с отражението си върху европейските общества и европейската политика. Наблюдаваме появата на сериозни вътрешни разломи - и в отделните държави, и между държавите в рамките на ЕС. И не случайно въпреки намаляването на мигрантския натиск през последната година процесите в Европа се усложняват. Крайно десните, популистки и дори ксенофобски партии засилват своите позиции, включително чрез участие в управлението на някои страни, а солидарността все повече се превръща в избирателна и дефицитна величина - както между хората, така и между държавите. От друга страна, спасяването поединично (и не само на отделните държави, но и на ЕС) е израз на своеобразен щраусов синдром в един все по-глобализиращ се свят. Бедността на Африка вече е проблем на Европа. Теоретично нещата изглеждат достатъчно ясни - трябва да се отстранят причи, трябва да се прекрати войната; за да се намали миграцията, трябва да се преборим с бедността. Само икономическото и социалното развитие на Африка може в дългосрочен план да реши въпроса. Отдавна се говори за необходимостта от \"План Маршал\" за Африка и Европейския съвет в Брюксел в края на юни взе решение за създаване на подобен фонд. За целта обаче са необходими огромно политическо усилие и значим финансов ресурс, каквито засега не могат да бъдат консолидирани. Тенденцията е по-скоро обратна - към разтваряне ножицата на неравенствата, което вещае продължаващи социални и политически трусове. \n    \n \t\n", "date": "2018.07.12", "title": "Европа е на път да се превърне в обсадена крепост"}
{"url": "http://www.duma.bg/node/171001", "text": "Десетки лекари и медицински сестри от МБАЛ \"Христо Ботев\" протестираха вчера пред лечебното заведение заради отново забавени заплати. Работещите в здравното заведение не са получили трудовите си възнаграждения за май, а предстои да получат аванс за юни. Според медиците, продължава да няма яснота за бъдещето на болницата, която продължава да е със запорирани сметки заради дългове от близо 20 млн. лв. Протестиращите настояват държавата да поеме отговорност като принципал на болницата, в която има повече от 70% акционерно участие. \nПротестът беше мирен и без да нарушава работата на болницата. \n    \n \t\n", "date": "2018.07.12", "title": " Медици от Враца отново протестираха заради забавени заплати"}
{"url": "http://www.duma.bg/node/171002", "text": "Близо 600 държавни и общински училища в цялата страна ще купят нови шкафчета за ученици от I до VII клас със средства по национална програма \"Осигуряване на съвременна образователна среда\". Общо 742 училища кандидатстваха за съфинансиране от МОН. Класирането бе извършено от експерти от дирекция \"Учебници и училищна документация\" според най-ниската искана сума на брой шкафче. Предвижда се да бъдат купени 111 815 шкафчета за 2 894 068 лв. Списъкът на класираните е публикуван на официалната страница на МОН. \nКупуването на шкафчета за учениците е една от мерките, които МОН предприе за олекотяване на ученическите раници. В тях децата могат да съхраняват учебници, учебни комплекти, помагала и други материали, необходими за образователния процес, екипи за физическо възпитание и лични вещи. \nПо националната програма \"Осигуряване на съвременна образователна среда\" ще бъдат отпуснати и средства за подобряване на условията за експериментална работа по природни науки. 244 държавни и 1880 общински училища към МОН и 23 училища към Министерството на културата ще могат да купят уреди за наблюдение като микроскопи и лупи, химикали, епруветки, колби и др. за лабораторни упражнения по биология в VII и IX клас. За часовете по физика в същите класове могат да се набавят набори за електричество, за механични трептения и звук, за светлина и др., както и различни химикали, ръкавици и предпазни очила за опитите по химия, съобщават от пресцентъра на МОН.     \n \t\n", "date": "2018.07.12", "title": " Близо 600 училища ще купят шкафчета за около 3 млн. лева"}
{"url": "http://www.duma.bg/node/171003", "text": "Мобилен събирателен пункт ще събира опасни отпадъци, образувани от домакинствата на 13 юли в районите \"Искър\" и \"Панчарево\". Жителите на двата района ще могат безплатно да предадат в пункта  живак и живаксъдържащи уреди (живачни термометри, прекъсвачи и други подобни), лакове и бояджийски материали, домакински препарати и химикали, мастила и замърсени опаковки, както и фармацевтични продукти (лекарства с изтекъл срок на годност). \nРазположението на пункта ще се променя в течение на деня, поясняват от Столичната община. От 8,30 до 11,30 ч. той ще се намира в \"Искър\" на бул. \"Кръстю Пастухов\", 18, пред районна администрация \"Искър\". \nОт 12,30 до 15,30 ч. ще се премести в с. Панчарево и ще бъде разположен на ул. \"Самоковско шосе\", 230, пред районната администрация \"Панчарево\". \n    \n \t\n", "date": "2018.07.12", "title": "Събират опасни отпадъци в \"Искър\" и \"Панчарево\""}
{"url": "http://www.duma.bg/node/171020", "text": "Премиерът Бойко Борисов разпореди вчера на кметовете на наводнени общини в нарушение на закона веднага да наемат фирми и да асфалтират разбитите улици, а после правителството ще им възстанови разходите. Премиерът направи изявлението си пред телевизионните камери в началото на редовното заседание на Министерския съвет. Повод за поредната пиар акция бяха пороите във врачанските общини Мизия, Хайредин и Борован, където пострадаха много къщи. Борисов нареди на регионалния министър Николай Нанков и на вътрешния Валентин Радев веднага да посетят Мизия и Дупница, за да възложат на кметовете ремонтите. Припомняме, че пороите в Дупница бяха преди две седмици. \n\"Нанков, да отидете да видите с Радев по Мизия и Дупница улиците, където живеят хората в градовете и селата, където мина наводнението и ги показват по телевизиите. Веднага кметовете да възложат да ги оправят и от Фонда за подпомагане след това ще им оправите парите. Но не първо да кандидатстват, да мине един месец, докато минат комисии, второ, трето... Веднага да възложат и да приведат в ред\", заповяда премиерът на министрите. Нанков пък изтъкна, че още завчера е направил организация с Областното пътно управление, а министерството на Ивайло Московски също оказало съдействие, \"макар и логистично\". \"Над 20 машини, леки и тежки, за почистване на калта и тинята на засегнатите улици\", докладва Нанков на Борисов.  \nМалко по-късно пред журналисти вътрешният министър опита да разясни указанията на Борисов. Радев каза, че изпълнил нареждането на премиера и възложил на служители на \"Пожарна безопасност и защита на населението\" да обходят разрушените от наводнението улици в Мизия и други засегнати райони и да докладват за състоянието им, за да може бързо да се помогне за възстановяването им. Подобни действия бил предприел и Нанков. Радев помоли всички, ангажирани с тези дейности, за обективност при определянето на обектите, които се нуждаят от спешен ремонт, и напомни, че разходите ще бъдат покрити от Междуведомствената комисия за възстановяване и подпомагане към МС. Той обаче призна, че от 70-те млн. лв. във фонда били останали около 30 млн. \"Решихме да помислим дори и за законодателни промени по-натам, но сега трябва да направим нещо бързо\", каза вътрешният министър и обясни досегашната тромава процедура за обезщетение при бедствия: \"Има комисии, минават, областният управител ги назначава, те отиват, правят оглед, описват нещата, дават ги в Комисията по възстановяване и подпомагане и ние изплащаме средствата там, където сме решили, че е най-наложително\".     \n \t\n", "date": "2018.07.12", "title": " Борисов командва кметове веднага да асфалтират след пороя  "}
{"url": "http://www.duma.bg/node/171005", "text": "Родителите на деца с увреждания, които повече от месец протестират пред парламента, поискаха оставката на зам.-председателя на Националния съвет за интеграция на хората с увреждания и изпълнителен директор на \"Центъра за психологически изследвания\" Адриана Стоименова. В отворено писмо пише, че родителите вече са внесли официално писмо, което е адресирано до премиера Бойко Борисов, социалния министър Бисер Петков и депутата от БСП Антон Кутев. В него те настояват Стоименова да бъде незабавно отстранена от заеманите длъжности, а причина за това стана изнесената през юни информация от нея, че Националните организации на и за хората с увреждания, имат данни за насочването на над 1 млн. лева от социални проекти с външно финансиране към организирането на протести.  \nСпоред протестиращите пред парламента родителите са дали достатъчно време, за да може зам.-председателят на Националния съвет за интеграция на хората с увреждания да защити твърденията си и тъй като това не се случва, те приемат обвиненията й за клевета. В деня, в който Стоименова обяви тази информация, протестиращите заплашиха, че ще заведат дело за клевета по повод обявеното разследване.   \n \t\n", "date": "2018.07.12", "title": "Протестиращите от \"Системата ни убива\" поискаха оставката на Адриана Стоименова"}
{"url": "http://www.duma.bg/node/171004", "text": "МЗ възобнови обществената поръчка за купуване и доставка на 400 линейки, във връзка с големия инвестиционен проект на МЗ за модернизация на спешната помощ в страната, съобщиха от ведомството на Кирил Ананиев. Сроковете за подаване на оферти обаче са  удължени в съответствие с изискванията на Закона за обществените поръчки. От МЗ съобщават, че участниците ще могат да подават оферти до 10 август т.г., а планираната дата за отваряне на офертите е 13 август т.г. \nОбществената поръчка бе възобновена, след като на На 6 юли с окончателно определение Върховният административен съд остави без уважение искането за спирането й. Поръчката бе спряна в края на май т.г.,  заради подадена в Комисията за защита на конкуренцията жалба от фирмата \"Вайнман Технолоджи\" ЕООД  със 100 лв. капитал, регистрирана на 26 април т.г. Жалбата на тази фирма не бе уважена от ВАС. \nПреди това пак бе спряна тази поръчка, заради подадена жалба с КЗК за невнесена държавна такса от жалбоподателя. \nДУМА припомня, че общият бюджет по проекта за модернизация на спешната помощ е над 163 млн. лв., като включва и модернизация на 237 обекта от системата за спешна медицинска помощ в страната.   \n \t\n", "date": "2018.07.12", "title": " Пак пускат обществената поръчка за 400 линейки "}
{"url": "http://www.duma.bg/node/170980", "text": "Британският регулатор на данните заяви, че ще глоби Фейсбук с половин милион паунда ($660 000) защото социалната мрежа не е защитила данните на потребителите. Службата на комисаря по информацията (ICO) смята, че приложение на гиганта в социалните медии е било използвано за събиране на данни на десетки милиони нейни потребители в целия свят. \"Разследването на ICO заключи, че \"Фейсбук\" е нарушила закона, като не е защитила информацията за хората\", гласи заключението. Добавя се, че компанията \"не е прозрачна за това как данните на хората са придобити от други хора\". От \"Фейсбук\" признаха, че данните на 87 млн.  потребители може да са били похитени от британска фирма, работила за президентската кампанията на Доналд Тръмп през 2016 г. \n    \n \t\n", "date": "2018.07.12", "title": " Великобритания глобява \"Фейсбук\" "}
{"url": "http://www.duma.bg/node/171007", "text": "Младежите у нас са първенци на Балканите по използване на свободното си време за почивка и са на последно място по използване на свободното време за самоусъвършенстване. Това показва социологическо проучване на \"Галъп интернешънъл\", поръчано от фондация \"Фридрих Еберт\". В България изследването е направено сред 1016 младежи на възраст между 14 и 29 години. \n83% от българите на възраст между 14 и 29 години казват, че използват свободното си време най-вече, за да си почиват, 44% - за социализация, а 36% от младите се занимават със спорт през свободното си време. Само 5% отделят част от свободното си време за дейности, свързани с личностно развитие. Запитаните са дали повече от един отговор, затова и процентите надхвърлят сто. Младите хора у нас, които спортуват за релакс, са 36%. 44 на сто пък си почиват, като осъществяват социални контакти. \nОсновна част от свободното време на младите у нас се използва за интернет. Това споделят около 86% от запитаните, като 46% твърдят, че го използват за работа или за образование. \n    \n \t\n", "date": "2018.07.12", "title": " Младите у нас са шампиони на Балканите по пилеене на свободното време"}
{"url": "http://www.duma.bg/node/171014", "text": "ПГ \"БСП за България\" внесе вчера в деловодството на парламента предложения за промени в Закона за концесиите, с които забраняваме да се отдават на концесия дейности и обекти на онези търговски фирми, които са забранени за приватизация. Това обяви на брифинг в НС зам.-председателят на ПГ на \"БСП за България\" Крум Зарков. Той обясни, че определени предприятия са изключени от списъка за приватизация, защото оперират в сфери, чувствителни за  държавата и обществото.  \n\"Считаме, че това трябва да се приложи и по отношение на статута на концесиите. С новия закон за концесиите, приет от това мнозинство, сроковете за концесия станаха доста дълги и те могат да стигнат до 50 години\", подчерта Зарков. Той е категоричен, че концесията, въпреки че е легитимен инструмент на публично-частното партньорство, не бива да бъде използвана за приватизация с други средства. \n\"Трябва да запазим възможно най-голяма степен на контрол на държавата над тези предприятия, много от които работят успешно и могат да бъдат развивани. Това е последователно усилие на БСП за запазване и утвърждаване на ролята на държавата в икономиката, която на пазарен принцип да участва и регулира качествено пазарите, което е в интерес на цялото общество\", категоричен е Зарков. \n\"Много чувствителни сфери ще бъдат засегнати от промените в Закона за концесиите, които предлагаме. Някои от тях, за съжаление, вече са отдадени. Предвиждаме започнатите процедури да продължат по сегашния ред до приключване на концесионните договори\", уточни социалистът. \nЗарков изрази надежда законопроектът да бъде разгледан най-скоро в НС, тъй като на дневен ред са важни концесии, в това число и на летище София, на която БСП категорично се противопоставя, допълни зам.-председателят на ПГ ДБСП за България\".  \n\"Дългосрочните концесии, по същество, представляват форма на приватизация. Считаме, че е в интерес на държавата да запази собствеността върху стратегически обекти и да не позволи скрита приватизация чрез концесиониране\", заяви проф. Румен Гечев. Той припомни, че проблемът с отдаването на дейности на концесиите се обсъжда от години.  \n\"В началото на прехода бяха сключени скандални концесионни сделки. Приходите, които получаваме от експлоатация на български находища с благородни метали\" са нищожни, в сравнение с концесионни договори на африкански страни\", даде пример проф. Гечев. Той е категоричен, че  въвеждането на контрол и ограничения в тази сфера е изключително важно, защото сега има опасност, наред с грабежа на благородни метали на залежите в България, това да стане и с летище София. \"В ЕС над 50% от летищата са държавна собственост, над 30% са смесена държавна и частна собственост. Под 20% от аерогарите са превърнати в частна собственост чрез приватизация\", подчерта проф. Гечев. БСП предложи да бъде въведена забрана да се отдават на концесия дейности и обекти на онези търговски фирми, които са забранени за приватизация   \n \t\n", "date": "2018.07.12", "title": "БСП настоява да не се отдават на концесии обекти, забранени за приватизация  "}
{"url": "http://www.duma.bg/node/171009", "text": "70% от дърветата ще бъдат изсечени след ремонта на столичната улица \"Граф Игнатиев\". Това стана ясно вчера от инвестиционния план на проекта, цитиран от активисти на Гражданска инициатива \"Зелени улици\", партия \"Зелените\" и Гражданска инициатива за обществен и релсов транспорт. \nСпоред съпредседателя на \"Зелените\" Борислав Сандов дърветата в градската среда пречистват въздуха. Именно заради смога в столицата държавата ни беше осъдена от Съда на ЕС, който ни задължи да предприемем мерки за подобряване на качеството на въздуха, припомни той. Сандов изрази предположение, че зрелите дървета се изсичат, за да бъдат засадени млади, защото има разсадници, които продават скъпо и биха се облагодетелствали.  \nГеорг Тупарев от \"Зелените\" заяви, че в проекта за ремонтните дейности на улица \"Граф Игнатиев\" няма нищо модерно. Дават се наставления, които нямат нищо общо с това, което се прави в Европа, обясни той. Тупарев обяви, че плачещите върби пред църквата \"Свети Седмочисленици\" щели да бъдат премахнат заради промените в климата. Това обаче може да се предотврати, като на мястото се създаде воден басейн, обясни той. \nБившият журналист от БНТ Павлина Делчева посочи, че след началото на ремонта дървета изсъхват периодично, а на площад \"Славейков\" вече има отрязани 9.  \nУчастниците в пресконференцията обявиха, че стартират подписка за незабавното спиране на изсичането на дърветата при ремонта на улица \"Граф Игнатиев\". Те настояват Столичната община да направи регистър на дърветата, каквото решение взе столичният общински съвет през 2007 г., но до днес той не е реализиран.   \n \t\n", "date": "2018.07.12", "title": "Изсичат 70% от дървета по \"Граф Игнатиев\" и върбите пред \"Свети Седмочисленици\""}
{"url": "http://www.duma.bg/node/170981", "text": "Израелският премиер Бенямин Нетаняху е в Москва, \"предвижда се обсъждането на актуални въпроси за двустранното сътрудничество и международното положение, включително урегулиране на палестинско-израелските отношения и ситуацията в Сирия\", казва се в официално съобщение на Кремъл. \nПреговорите между Путин и Нетаняху ще се проведат броени дни преди посещението в Москва на палестинския президент Махмуд Абас, както и планираната за 16 юли в Хелзинки среща между лидерите на Русия и САЩ.  \nОт пресслужбата на Кремъл добавиха, че Нетаняху ще гледа на стадиона полуфиналната среща  Англия-Хърватия от Световното първенство по футбол.     \n \t\n", "date": "2018.07.12", "title": " Нетаняху преговаря с Путин в Москва"}
{"url": "http://www.duma.bg/node/170982", "text": "Иран използва своите посолства по света като прикритие за тероризъм, заявиха от Държавния департамент на САЩ. \nДържавният секретар Майк Помпео проведе тридневни консултации в Саудитска Арабия. Целта разговорите е да се координират действията между двете страни за лишаване на Техеран от паричните потоци, които се използват за тероризиране на иранския и други народи, добавиха от Държавния департамент. \nНа 2 юли ирански дипломат беше задържан в Германия по подозрения в подготовка на терористично нападение във Франция. Освен него още няколко души бяха задържани в Белгия и Франция. Арестуваният е обвинен в планиране на терористичен атентат срещу опозиционната иранска организация, базирана в Париж. \nТехеран определи ареста на своя дипломат в Германия като опит да бъдат подкопани отношенията между Европа и Иран.   \n \t\n", "date": "2018.07.12", "title": "Вашингтон обвини Иран в тероризъм"}
{"url": "http://www.duma.bg/node/170985", "text": "Германската неонацистка Беате Чепе бе призната за виновна за 10 убийства в Германия и осъдена на доживотен затвор, предадоха информационните агенции. \nСпоред съда в Мюнхен Чепе е била част от неонацистката групировка \"Националсоциалистически нелегални\" (Nationalsozialistischer Untergrund - NSU), чиито членове са убили осем турци, една гъркиня и германска полицайка между 2000 и 2007 г. Повечето от жертвите са дребни търговци. \nСъдът лиши Чепе от правото да поиска условно освобождаване след 15 години, прекарани в затвора. Подобно нещо й бе отказано заради особената сериозност на престъпленията, в които тя е участвала, отбелязва АФП. Чепе бе обвинявана също така, че е замесена в два атентата срещу представители на чужди общности в Германия и в 15 обира на банки. Прокуратурата каза, че тя е предоставила важна логистична подкрепа на двамата си съратници и е управлявала финансите на триото, а също, че е намирала жилища, в които те да живеят дълги години в нелегалност. \nЧепе отрече да е извършила убийствата заедно с двама мъже, Уве Мундлос и Уве Бьонхарт. През ноември 2011 г. те бяха намерени мъртви при опит да бъдат арестувани от полицията. Разследващите смятат, че двамата са се самоубили или пък, че единият от тях е убил другия и после се е самоубил. Чрез адвоката си Чепе каза, че се чувства морално виновна за това, че не ги е спряла. \nДелото включваше 437 дни съдебни заседания, досие от 300 000 страници, 15 адвокати на защитата, 750 свидетели, над 50 експерти и близо 80 конституирани като граждански страни. \nСлучаят разтърси дълбоко Германия и извади наяве проблемите и пропуските на вътрешното разузнаване, както и подценяваната опасност на германските крайнодесни мрежи. Той постави правителството в неудобна позиция, защото предполагаемите убийци са действали необезпокоявани години наред. Германия поднесе извинения в ООН за грешките, допуснати по време на разследването, а германският канцлер Ангела Меркел изрази срама на страната си заради тези престъпления. \nГермански медии представят Чепе като въплъщение на злото. В съда тя отрече да е била замесена в подготовката и в поръчителството на атаките. Тя каза, че нямала смелост да изостави двамата си съратници, извършители на убийствата. Чепе заяви, че се е примирила с техните действия, че, за да отвлече вниманието си от тях, тя играела видеоигри и пиела по четири бутилки пенливо вино на ден, докато те извършвали престъпленията. Обвинението обаче отхвърли нейните твърдения и каза, че, напротив, тя активно е участвала в замислянето на тези расистки престъпления. Прокуратурата я обрисува като \"студена и пресметлива\" и каза, че за нея човешкият живот няма никакво значение. \nБеате Чепе се предаде в полицията на 8 ноември 2011 г., четири дни след смъртта на съратниците си, с които тя последователно е имала връзка. Чепе е влязла в неонацистките среди на 20 години и се е срещнала с двамата си съратници в началото на 90-те години в център за млади хора. Много бързо триото се радикализирало и въоръжило. През 1998 г. то е набелязано от вътрешното разузнаване и е принудено да премине в нелегалност. Тогава Чепе скъсва връзки с роднините си.     \n \t\n", "date": "2018.07.12", "title": "Справедливо наказание срещу неонацистка "}
{"url": "http://www.duma.bg/node/170983", "text": "Вашингтон обяви списък с китайски стоки на стойност 200 млрд. американски долара, на които през септември ще бъдат наложени наказателни мита, предадоха агенциите. \nАдминистрацията на САЩ ще проведе допълнителни проучвания и консултации, преди да финализира списъка. Крайното решение за налагане на наказателните мита ще бъде на президента Тръмп. Това е поредната \"митническа атака\" на САЩ срeщу Китай. \n\"Избликът на широкомащабно взаимно налагане на мита между Китай и САЩ неизбежно ще унищожи китайско-американската търговия\", заяви в отговор зам.-министърът на търговията Ли Ченгянг на форум в Пекин. САЩ \"всъщност пречат на процеса на икономическа глобализация\" и \"вредят на световния икономически ред\", заяви Ли Ченгянг. Китай сята, че митническата война може напълно да \"разруши\" търговията между двете най-големи световни икономики. \n    \n \t\n", "date": "2018.07.12", "title": "САЩ с нови мита срещу Китай"}
{"url": "http://www.duma.bg/node/170978", "text": "След едногодишна пауза властите в Куба взеха решение отново да започнат издаването на лицензи за частен бизнес. В този сектор от икономиката на островната държава вече са заети около 13% от работната сила. \nЕдногодишното замразяване предизвика сериозни притеснения, както у бързо разрастващия се частен сектор, така и сред кандидат-предприемачите в Куба. Съобщението за промяна в политиката обаче донесе въздишки на облекчение. \nОфициалният вестник на Централния комитет на Кубинската комунистическа партия \"Гранма\" написа, че новите мерки ще са по-рестриктивни, но те са необходими заради множеството нарушения на частниците. Основните от тях са укриване на данъци, недеклариране точния брой на наетия персонал, както и неплащане на осигуровки. \nПрез август 2017 година правителството преустанови издаването на бизнес лицензи за 30 от най-доходоносните дейности на острова, най-вече за ресторантьорството. Целта на властите беше ревизиране на съществуващите регулации. \n\"Нямаме намерение да забавим или обърнем курса, нито ще позволим каквито и да е предразсъдъци спрямо частния сектор. Жизненоважно е обаче гражданите да уважават закона, без което не е възможно да затвърдим постигнатото\", заяви тогавашният президент Раул Кастро, който през април 2018 година беше наследен на поста от Мигел Диас-Канел. \nВ резултат на новите ограничения броят на секторите от икономиката, в които частната инициатива ще бъде възможна, се намалява от 201 на 123. \nСпоред заместник-министъра на труда Марта Фреито, цитирана от вестник \"Гранма\", нито една дейност не е премахната от списъка с разрешените, а намаляването на броя е резултат от \"реорганизирането им\". Дори са добавени нови категории, където е позволена частната инициатива като \"сладкар\" и \"наемодател на транспортно средство\". \nБившият президент Раул Кастро започна реформите през 2011 г., за да отвори силно централизираната икономика за чуждестранни инвестиции и малкия бизнес, чието развитие отбеляза истински бум. \nКуба обаче продължава да бъде обект на търговско ембарго от страна на Съединените щати и делът на държавните компании в икономиката на страната е близо 85 процента. \nЗаплащането на държавните служители е около един долар на ден, но тези в частния сектор ще имат възможност да печелят многократно по-високи суми. \nКъм май 2018 година в частния сектор в Куба са заети над 590 хил. души, което според официалната статистика се равнява на 13% от работната сила. \n\"Смятам, че ще е за добро\", казва за решението за възстановяване на издаването на разрешителни Едуардо Гарсия, който е частник часовникар. \n\"Много хора увиснаха с парите си, надявайки се да получат разрешение за частен бизнес. Вече бяха инвестирали сериозни суми. Много наемодатели закупиха къщи или други имоти. Разполагаха с пари и стока и изведнъж всичко това остана замразено\", добавя Гарсия. \nЕдно от главните закононарушения, което правителството, оглавявано от Диас-Канел, опитва да овладее, е кражбата на гориво от държавните служители и препродажбата му на черния пазар. \nКогато след 150 дни новите правила влязат в сила, частните таксиметрови шофьори ще бъдат задължени да отчитат консумацията на гориво, като за целта ще бъдат въведени купони, с които ще им дадат право да закупуват бензин на по-ниски от пазарните цени. \n\"Виждам в това важна положителна стъпка. По този начин нашата работа ще се улесни в известна степен, а и ще бъде сложен край на нелегалните дейности\", твърди Пабло, 47-годишен таксиметров шофьор. \nДруго нововъведено ограничение е, че ще може да се получава лиценз само за един вид дейност. \n\"Тези дейности е невъзможно да бъдат извършвани едновременно\", казва заместник-министър Фреито. \"Как е възможно някой да бъде едновременно ресторантьор, маникюрист и мияч на автомобили?\", продължава тя. \nСпоред данни на финансовото министерство на островната държава, работещите в частния сектор носят едва 5% от приходите в бюджета, докато делът на държавните компании е 86 на сто. Останалата част се дължи на малки ферми и други сектори. \nПо всяка вероятност решението на властите в Хавана ще доведе до издаване на голямо количество нови разрешения за започване на малък и среден бизнес, което би могло да доведе дори до конституционна реформа в комунистическата държава. \n\"Вече беше призната необходимостта от микро и малките частни предприятия. Все още обаче не са предприети необходимите законодателни инициативи те да бъдат напълно легализирани\", пише в своя интернет блог кубинският икономист Педро Монреал, цитиран от АФП. (БГНЕС)      \nПравителството започна да отдава под наем некултивирана държавна земя на перспективни земеделски производители през 2008 година. Оттогава условията за това отдаване значително са се подобрили, въпреки че фермерите трябва да се съгласят да отглеждат определени посеви или да развъждат добитък за продажба на държавата. \nВ момента 151 000 души обработват 1,2 милиона хектара земя под аренда. \nМащабната реформа в земеделието започна през 2010 г. и включваше облекчаване на регулаторните мерки, за да се благоприятства развитието на пазара и ценовата политика. Пазарните реформи бяха променени през 2015 г. и централизираната държавна система бе възстановена, което доведе до покачване на цените. Регулаторните мерки за малкия бизнес бяха либерализирани през 2010 г. като опит да се орежат надутите държавни заплати. \nПредприемачите все още са определяни по-скоро като самонаети, отколкото като притежатели на собствен бизнес. Въпреки това те получиха правото, за първи път от 1968 г., да наемат на работа хора извън семейството. \nПилотен проект, който узаконява създаването на неземеделски кооперации, започна през 2013 година. Частният сектор включва 429 кооперации, много от тях бивши държавни учреждения. Има около 580 000 самонаети лица като шофьори на такси, търговци, служители в хиляди частни заведения за хранене и строителни предприемачи. \nПравителството започна да реорганизира и слива хиляди компании през 2011 г., въпреки че те не са вече под прекия контрол на съответните министерства. То се опитва да даде по-голяма самостоятелност на компаниите и те да станат по-конкурентоспособни. Във връзка с това са направени много промени в регулаторните мерки, които целят да дадат повече оперативна власт на фирмите, както и в начина, по който се справят с излишъка в продукцията, след като покрият производствените си квоти и след облагане на печалбата. Тези компании обхващат 70% от икономическата дейност на Куба. \nПравителството обаче все още упражнява строг контрол чрез лостове като централизирано планиране и монопол върху чуждестранната търговия. Правителството узакони купуването и продаването на къщи и коли през 2011 г., което беше забранено след революцията от 1959 година. Собствениците имат право да дават под наем своите помещения, но могат да притежават само една къща или ваканционен имот. Продажбата на вносни нови коли остава в ръцете на държавата при надценка от средна 800% над производствената цена. През 2012 г. Куба прие първия си цялостен данъчен кодекс, след като всички данъци за физически лица бяха премахнати след революцията. В него са включени облагането с данък на приходите, собствеността, наследството, земеделската земя, плюс различните вноски и такси за социалното осигуряване, например. \nДанъците се въвеждат постепенно. Голяма част от държавните служители все още не плащат данък общ доход. В същото време той е дължим за самонаетите селски стопани и работници, които печелят 2500 песос на месец (100 долара), което е три пъти над средната заплата. Нов закон за чуждестранните инвестиции, приет през 2014 г., отваря в по-голяма степен икономиката в сравнение с предишния, приет през 1990 година. Законът намалява данъците с около 50% и предоставя значителна гъвкавост при по-активно участие на чуждестранните инвеститори в търговски партньорства с държавата. \nПрез 2017 г. държавата сключи нови партньорства, оценени на повече от 2 милиарда долара, което е почти два пъти повече от всяка предходна година. \nСпециалната зона за развитие \"Мариел\" се намира в западната част на Хавана и за нея се прилага специална данъчна политика. Голяма част от проектите в нея изцяло са притежание на инвеститори.   \n \t\n", "date": "2018.07.12", "title": " Хавана цивилизова частния бизнес  "}
{"url": "http://www.duma.bg/node/170986", "text": "Москва и Атина гонят дипломати  \nМосква ще отговори реципрочно на изгонването от Гърция на руски дипломати, съобщи агенция РИА \"Новости\". Във външното министерство подчертаха, че такава реакция е установена практика. Атина реши да изгони двама руски дипломати и забрани влизането на други двама в страната. Според Гърция представителите на Москва се намесват във вътрешните работи в Гърция, съобщи в. \"Катимерини\". \n Полицаи убити при сблъсък с ислямисти в Азербайджан \nДвама полицаи загинаха при сблъсък с радикални ислямисти във втория по големина азербайджански град Гянджа. Около 200 демонстрираха в подкрепа на мъж, арестуван в града по подозрение, че стрелял срещу кмета, който била ранен. Въпросният мъж бил член на \"радикална религиозна организация\", която планирала \"терористични действия, целящи насаждане на хаос в Азербайджан, като крайната им цел била превземане на властта и налагане управление по шариата\". Той преминал военно обучение в Иран и Сирия през 2016 г  \n Чешкият президент смята журналистите за оси \nЖурналистите са като досадни оси, които кръжат около вас. Направете всичко, за да ги размажете, но внимавайте да не ви боцнат със жилото си. Това е казал чешкият президент Милош Земан при назначаването на нови съдии и новия министър на правосъдието Ян Кнежевич, който сменя Татяна Мала, за която бе разкрито, че плагиатствала за дипломните си работи в университетите в Бърно и Братислава.  \nЧетирима загинаха в придошла река в Румъния \nЧетирима души загинаха при опит да прекосят с каруца придошла река в Югоизточна Румъния. Две от жертвите са деца, съобщи сайтът \"Зиаре\". Спасителите успели да намерят около полунощ две от жертвите - жена на 58 години и едно дете на четири години. По-късно било намерено и другото дете - на 7 години. Мъж на 68 години бе намерен на около 500-600 метра от мястото на инцидента във водата под едно дърво. \n \n \n \n    \n \t\n", "date": "2018.07.12", "title": "Кратки новини"}
{"url": "http://www.duma.bg/node/170987", "text": "Главният преговарящ на ЕС за \"Брекзит\" Мишел Барние заяви, че са договорени 80 процента от излизането на Великобритания от общността. Той направи това изказване на фона на приключилата среща в Лондон на Берлинския формат за Западните Балкани. \nНа свой ред германският канцлер Ангела Меркел приветства изготвените от правителството на британския премиер Тереза Мей предложения по излизането на Великобритания от ЕС. \"Оставаме европейци, дори и да не сме в общ Европейски съюз. Очакваме интересни дискусии, но и тези разговори ще бъдат вдъхновени от духа на приятелство\", посочи Меркел. \nПоложителните оценки от Меркел и Барние идват в критичен за Тереза Мей, която бе критикувана в страната си заради предложения от нея \"мек Брекзит\". По същата причина ключови министри напуснаха правителството й. \n    \n \t\n", "date": "2018.07.12", "title": "80 на сто от \"Брекзит\" бил договорен"}
{"url": "http://www.duma.bg/node/170989", "text": "Австрийският министър на вътрешните работи Херберт Кикъл заяви, че ще се бори за забрана мигрантите да подават молби за убежище, докато се намират на територията на Евросъюза, предаде АФП. \n\"Това ще бъде нашето предложение\", заяви пред журналисти във Виена министърът, който е представител на антиимигрантската Партия на свободата. Според него всякакво друго решение \"би окуражило трафикантите да кажат: \"Взимам пари, за да ви закарам в Европейския съюз, защото там имате гарантираното право да подадете молба за убежище, а вероятността да ви върнат обратно е много, много малка\". \nАко австрийското предложение бъде прието, мигрантите ще трябва да подават молби за убежище от бежански лагери извън Европа. Ще бъде създадена един вид \"мобилна комисия\". \nЕдинствено бежанци от държави, гранични на ЕС, ще могат да подават молба за убежище от територията на Евросъюза. \nМеждувременно германският вътрешен министър Хорст Зеехофер се пошегува, че 69 афганистански мигранти са били депортирани на неговия 69-и рожден ден, съобщи Би Би Си. \nЗеехофер представи своя \"гигантски план за миграцията\", който обаче не се хареса на коалиционните му партньори. ЕС гласува да се засили депортирането хората, на които им е отказана закрила, като това е част от мерките за борба с нелегалната имиграция. \nВ репортаж на германската новинарска агенция ДПА се казва, че афганистанските власти са били ядосани, защото Германия е надвишила броя на мигрантите, които може да изпрати обратно с един полет. Според споразумението между Афганистан и Германия, Берлин може да изпраща до 50 мигранти на полет. \nНеговият \"гигантски план за миграцията\" включва предложения за временни контролно-пропускателни пунктове по магистралите, свързващи страната със съседните държави, между които обикновено се пътува свободно. Както и \"транзитни центрове\" за бързо проучване на влизащите в страната мигранти от Австрия, но идеята му беше отхвърлена от социалдемократите. \nВ същото време няколкостотин бежанци от Йемен доведоха до безпрецедентен взрив на ксенофобия в Южна Корея, предаде АФП. Реакцията срещу бежанците в етнически хомогенната Корея надхвърли значително антимигрантските настроения в Европа. \nЗа последните няколко месеца 550 бежанци от раздирания от гражданска война Йемен пристигнаха в далекоизточната държава. Реакцията на местните обаче е безкомпромисна. \n\"Правителството полудя ли? Тези са мюсюлмани, които ще изнасилят дъщерите ни!\", е един от коментарите в корейските социалните мрежи. В протестите в Сеул, които призоваха властите да \"изритат фалшивите бежанци\", взеха участие хиляди. Рекордните 700 хил. корейци подписаха петиция на интернет сайта на президентството за затягане на и без това едни от най-рестриктивните закони за прием на бежанци. \"Европа има исторически багаж с тези страни (нейни бивши колонии). Южна Корея обаче няма подобни морални задължения\", се казва в текста на петицията. \n    \n \t\n", "date": "2018.07.12", "title": "Никой не иска мигранти "}
{"url": "http://www.duma.bg/node/170988", "text": "САЩ нарушават Договора за ядрените сили със среден обсег от 1987 г. чрез разполагането в Европа на система за противоракетна отбрана (ПРО), чиито установки може да се използват за изстрелването на крилати ракети \"Томахоук\" към европейската територията на Русия. Това обяви руският министър на отбраната Сергей Шойгу в интервю за италианския в. \"Ил Джорнале\". \nПо думите му става дума за вертикални системи за изстрелване MK-41, които могат да бъдат използвани за изстрелването на крилати ракети \"Томахоук\". \"Същевременно Русия е обвинявана в предполагаеми нарушения на договора, но факти няма, само твърдения\", добави Шойгу. Според него с подобни обвинения САЩ мотивират подготвяния отказ от въпросния договор. \nШойгу смята, че САЩ прилагат стратегията на неоколониализма, изпробвана в Ирак и Либия. Тя \"се състои в подкрепа на всякакви, дори най-варварски, идеологии, за да се отслабят законните правителства\", изтъква Шойгу. САЩ използват също оръжия за масово поразяване, хуманитарни бедствия до военни сили за създаване на \"управляем хаос\". Той позволявал на транснационалните корпорации да отмъкват съществуващите активи, поясни Шойгу. \"Русия е за равноправно сътрудничество и винаги ще бъде пречка за подобни стратегии\", увери той.   \n \t\n", "date": "2018.07.12", "title": "Америка нарушава важен договор с Русия"}
{"url": "http://www.duma.bg/node/170984", "text": "Президентът на САЩ Доналд Тръмп обвини Германия, че заради \"неподходящата\" газова сделка с Москва се е превърнала в \"пленник\" на Русия.\"Германия е пленник на Русия, защото получава толкова много енергия от Русия. Всички говорят за това по целия свят, те казват, че ви плащаме милиарди долари, за да ви защитим, но вие плащате на Русия милиарди долари. Германия е напълно контролирана от Русия\". Това заяви Тръмп на срещата вчера с генералния секретар на НАТО Йенс Стотенберт преди срещата на алианса  в Брюксел. \nВ отговор Меркел подчерта при пристигането й за срещата на НАТО, че страната й е напълно независима от Москва и се ръководи от свои собствени политики и решения. Тя припомни, че в миналото от Москва е била контролирана Източна Германия, в която самата тя е израснала.  \nТръмп отново обвини европейските си съюзници в НАТО, че не отделят достатъчно средства за отбрана и трябва да се \"издължат\" на САЩ. \"Много страни в НАТО, които очакват да бъдат защитени, не само, че дават по-малко от 2% (от БВП за отбрана, което и без това е малко), но от доста години те просрочват плащанията си. Дали тези страни ще се издължат на САЩ?\", написа Тръмп в туитър от самолета си, пътувайки за  срещата на НАТО в Брюксел.     \n \t\n", "date": "2018.07.12", "title": "Тръмп: Германия е пленник на Русия"}
