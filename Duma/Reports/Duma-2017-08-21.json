{"url": "http://duma.bg/node/151216", "text": "Жителите на с. Чернево гласуваха вчера на референдум за това дали да се изгради депо за отпадъци в землището му. Селото е част от варненската община Суворово. Референдумът е поискан от над 600 от всички 1207 души, които имат право на глас.  \nТехнологията на гласуването беше обяснена и в двете секции в читалището на селото от Валентин Георгиев, председател на Инициативния комитет за провеждане на референдума. Въпросът бе: \"Подкрепяте ли местната власт да не допуска изграждането на депо за неопасни отпадъци, генерирани от \"Девиен АД\" и рекултивация. Жителите, които не желаят, отговаряха с \"да\".   \n", "date": "2017.08.21", "title": "Село прави референдум за депо за отпадъци"}
{"url": "http://duma.bg/node/151217", "text": "Инвалидните колички, които отпуска държавата, са непригодни за деца, което поставя родителите им в омагьосан кръг от чиновнически. Държавата отпуска средства само за рингови инвалидни колички за деца и възрастни, които не са съобразени с нуждите на конкретния индивид, коментира пред БГНЕС Венета Иванова, която е майка на дете с увреждане на 7 г. По думите й ринговата количка е неприложима за дете с увреждания, защото липсват специфични подпори, ако то няма контрол на главата. Иванова е купила специализирана количка на сина си за 2100 лв. с помощта на приятели. Сумата, която отпуска държавата за рингова количка, е 486 лв. \nМайката твърди, че приспособленията, които се отпускат от държавата, не са приложими за деца. Тя призова министъра на труда и социалната политика Бисер Петков да започне реформа в сферата. Иванова добави, че диалог с МТСП няма, а единствената добра промяна е, че степените на увреждане се разделиха и се увеличиха помощите за децата с най-тежки увреждания. По думите й това е нищо сравнение с многото други проблеми. \nДетските специализирани колички са много разнообразни като цени и хубавите колички започват от 1000 лв. нагоре, сумата от 486 лв. е напълно недостатъчна, добавя и Лора, която е ерготерапевт в магазин за помощни средства и рехабилитационно оборудване за деца и възрастни с увреждания. По думите й в повечето случаи родителите търсят помощ от фондовете за безвъзмездна помощ, а процедурата е дълга и не е ясно дали ще бъдат одобрени. \nПетър Кичашки, юрист и член на Комисията за защита от дискриминация, коментира, че според списъка на МТСП няма финансиране за детски инвалидни колички. Кичашки смята да предложи КЗД да отправи препоръка към МТСП и специализираните колички за деца с увреждания да бъдат включени в този списък.   \n", "date": "2017.08.21", "title": "Държавата отпуска непригодни за деца инвалидни колички"}
{"url": "http://duma.bg/node/151218", "text": "Занапред медицинските изделия за деца, за които НЗОК не плаща, ще бъдат закупувани от Центъра \"Фонд за лечение на деца\" (ЦФЛД) чрез обявяване на обществена поръчка. Договорените изделия ще бъдат предоставяни на лечебните заведения, в които ще се осъществи лечението на детето, за което от ЦФЛД е издаденo одобрение за подпомагане. Това става ясно от проект за изменение и допълнение на Правилника за дейността и организацията на работата на фонда. \nПричината за промяната е, че в момента фондът може да подпомага закупуването на медицински изделия, прилагани при оперативни интервенции на деца по клинични пътеки, за които НЗОК не плаща, но само ако изделието се осигурява от болничната аптека на съответната болница, в която детето е лекувано и ако болницата е сключила договор по Закона за обществените поръчки. Сериозен проблем е, ако детето е лекувано в частна болница, тъй като те са освободени от задължението да правят обществени поръчки. Затова фондът в качеството си на самостоятелен възложител ще осигурява медицински изделия за всички деца, независимо дали лечението им се провежда в частна или държавна болница.  \nС проекта се залагат и критерии относно медицинските изделия, апарати и уреди за индивидуална употреба, за прилагането на които не се налага хоспитализация на детето в болница. На настоящия етап изискванията към тях са приравнени на тези към останалите медицински изделия, влагани при оперативни интервенции, но на практика те са със специфики, които правят утвърдените изисквания неприложими в много случаи. \nПредвижда се Общественият съвет да има говорител. Той ще бъде определен от състава му и ще уведомява регулярно за работата на съвета при спазване на забраната за разгласяване на лични данни. \nВ проектоправилника е заложена и възможност по искане на министъра на здравеопазването член на Обществения съвет да бъде освобождаван предсрочно освен по предвидените до момента случаи, и при нерегламентирано предоставяне на информация, станала му известна в хода на процедурата по разглеждане на подадените към фонда заявления, както и при системно неподписване на протоколите от заседанията на Обществения съвет.   \n", "date": "2017.08.21", "title": "Фондът за лечение на деца сам ще купува медицински изделия"}
{"url": "http://duma.bg/node/151223", "text": "Жителите на Асеновград временно прекратяват протестите си, съобщи Йордан Тодоров от Инициативния комитет на протестиращите. Като причина той изтъкна, че по-голяма част от жителите се намират извън града поради отпускарския сезон. Затова и вчера протест нямаше. \nТодоров коментира и проведената преди два дни втора акция, при която бяха премахнати нови 10 стопански и жилищни постройки в кв. \"Лозница\" в Асеновград. \"Незаконните къщи и постройки в циганската махала са над 200. Общината е предприела мерки, изпълнила е някои обещания, но виждаме, че го няма  желания ефект\", подчерта Тодоров. \nПо данни от общината до този момент са премахнати общо 26 постройки в местността Лаково. 36 са издадените заповеди за незаконно строителство в ромската махала. Йордан Тодоров заяви, че в началото на следващия месец протестите ще бъдат подновени.   \n", "date": "2017.08.21", "title": "В Асеновград спират с протестите заради отпуските"}
{"url": "http://duma.bg/node/151224", "text": "С препоръка до министъра на земеделието, храните и горите Румен Порожанов омбудсманът Мая Манолова настоява да се засили държавният контрол, като се проверява дали наемодателите/арендодателите са собственици на земите по договорите за аренда и наем. Според омбудсмана договорите за ползване на земеделска земя, сключени от собствениците, трябва да се зачитат с предимство. \nДо намесата на Манолова се стигна, след като протестиращи земеделци от Монтана й връчиха жалба, подписана от близо 160 производители и собственици на земя. Хората настояват за пресичане на порочна схема, в която терени от най-плодородната земя в община Вълчедръм са отдадени едновременно на четири фирми, чиито управители и съдружници сключват помежду си договори, без да са собственици на парцелите. Те сключват 3-годишни договори за наем на земите, без собствениците да са ги упълномощили. Проблемът ескалира в началото на август и не засяга само Северозападна България - Монтана, Видин, Враца, Белоградчик, а и Русе, Бургас, алармират земеделците. Според тях за порочната практика допринася вратичка в Закона за арендата в земеделието, появила се след промяна, направена в последния ден от работата на 43-то НС, която премахва изискването за представяне на скица за имотите при регистрирането на договор за аренда в службата по вписванията.   \nЗемеделците се оплакват, че с \"измамните\" договори за наем върху земите им се дава право на недобросъвестни ползватели да обработват и засяват парцелите, както и да получават евросубсидии. Става въпрос за схема на фирми, които работят мащабно в редица области на страната, за да получат евросубсидии, заяви Манолова. Според нея са необходими спешни мерки за гарантиране неприкосновеността на частната собственост и защитата на особения статут на земеделската земя.   \n", "date": "2017.08.21", "title": "Омбудсманът сезира Порожанов за скандални схеми със земи в Монтанско"}
{"url": "http://duma.bg/node/151225", "text": "\"Тук, на историческата Петрова нива, по-силно откъдето и да е, усещаме несломимия дух на гордите Преображенци. На онези юнаци, дръзнали без външна помощ да изправят глава в отчаяна, но достойна битка за справедливост\". Това заяви президентът Румен Радев, който участва във възпоменателната церемония по повод 114 години от избухването на Илинденско-Преображенското въстание на Петрова нива. По традиция честването бе в местността, където през 1903 г., се е провел конгресът на Одринския революционен окръг за началото на въстанието.  \nМакар патрон на честванията в Странджанско да е държавният глава, от няколко години мероприятията не бяха уважавани от такъв. Росен Плевнелиев така и не е посещавал Петрова нива във връзка с Илинденско-Преображенското въстание. Повече от 10 000 души посрещнаха Радев с аплодисменти и скандирания \"Добре дошъл\". Възрастна жена пресрещна президента и му връчи везана кърпа. Тя се похвали, че дядото на Радев е живял и работил в нейното село Тънково преди години. \nПрезидентът подчерта, че всички свеждаме глави с благодарност и почит към \"българските спартанци\", поели към своята гибел и към вечната слава. \"Вдъхновени от делото и заветите на Левски, от саможертвата на Ботев, на всички, които преди тях положиха живота си на олтара на България, тракийци не се поколебаха да въстанат заедно със своите братя българи от Македония, заяви Радев. Той подчерта, че на това \"тракийско Оборище\" сме длъжни да си припомним за дните на борба, за правото ни да живеем като един народ в общо, свободно и независимо Отечество. \nНаред със спомена за самоотвержените битки, е жив и споменът за преселението на тракийците, поели в търсене на спасение и подслон след зверското потушаване на въстанието, посочи президентът. Българските политици не бива да забравят това драматично преселение, призова Радев и подчерта, че този трагичен епизод е урок за цената на свободата и нуждата тя ревностно да се отстоява. Държавният глава бе категоричен, че сме длъжни да бдим над земята и суверенитета си, да пазим паметта за жертвите, да помним хилядите изоставени домове и имоти и да продължим да отстояваме правата си. \nЗа честванията в историческата местност пристигнаха председателят на Тракийското дружество Красимир Премянов, общественици и патриоти от цялата страна. \n114-та годишнина от избухването на въстанието бе отбелязана с атрактивна възстановка на събитията от паметната дата.   \n", "date": "2017.08.21", "title": "Румен Радев почете Илинденско-Преображенското въстание"}
{"url": "http://duma.bg/node/151227", "text": "Инвалидните колички, които отпуска държавата, са непригодни за деца, тъй като са само за възрастни, съобщиха потърпевши родители. Отпусканите 486 лв. били достатъчни само за рингова количка, която обаче нямала нужните приспособления за дете с увреждания. Според експерти добрите детски колички, съобразени с индивидуалните нужди, са с цени от 1000 лв. нагоре и сумата, давана от държавата, е напълно недостатъчна. \nНовият член на Комисията за защита от дискриминация - Петър Кичашки, от квотата на президента, заяви, че ще предложи на колегите си да препоръчат на социалното министерство да включи в списъка с помощни средства, които се финансират от държавата, и специализираните колички за деца с увреждания.   \n", "date": "2017.08.21", "title": "Държавата дискриминира децата с увреждания"}
