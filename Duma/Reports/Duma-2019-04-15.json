{"url": "https://duma.bg/pravyat-maymunite-po-umni-s-geni-ot-choveshki-mozak-n189756", "text": "Учени са използвали генно инженерство, за да вмъкнат ген на човешкия мозък в макаци-резус. За първи път екип от китайски специалисти използва тази техника. В резултат на манипулацията приматите са станали по-умни и имали превъзходни спомени в сравнение с тези свои събратя, които не са били подлагани на процедурата. Изследователите редактирали в макаците версия на ген, известен като MCPH1. Той кара мозъка на маймуните да се развива като \"повече човешки\". Животните, станали приемници на новите гени, показват по-добро време за реакция и подобрени краткосрочни спомени в сравнение с непроменените си връстници, пише \"Чайна дейли\". Екипът успешно създал 11 трансгенетични маймуни, носещи човешки копия на MCPH1. Учените твърдят, че моделът е практичен и до голяма степен може да имитира специфичния за хората статус. Въпреки това някои учени изразиха загриженост по отношение на техниката, като дори я наричат \"безразсъдна\". \"Използването на трансгенетични маймуни за изследване на човешки гени, свързани с еволюцията на мозъка, е много рискован път. Това е класически проблем на погрешни аргументи и такъв, който може да очакваме да се повтори, когато се провежда този вид изследвания\", сподели пред MIT Technology Review генетикът Джеймс Сикела.", "date": "2019.04.15", "title": "Правят маймуните по-умни с гени от човешки мозък"}
{"url": "https://duma.bg/bozhana-apostolova-gostuva-v-kyustendil-n189761", "text": "Художествената галерия \"Владимир Димитров - Майстора\", Регионалната библиотека \"Емануил Попдимитров\" и читалище \"Асклепион\" в Кюстендил и издателство \"Жанет 45\" организират среща с Божана Апостолова. Ще бъде представена новата й книга \"Завръщането на визона\" на 18 април от 18 ч. в ХГ \"Владимир Димитров - Майстора\" в Кюстендил, ул. \"Патриарх Евтимий\" 20. Входът е свободен.", "date": "2019.04.15", "title": " Божана Апостолова гостува в Кюстендил"}
{"url": "https://duma.bg/koshtunstvo-e-da-se-porugava-pametta!-n189769", "text": "На 11 април в Стара Загора почетохме Международния ден на бившите концлагеристи, политзатворници и пострадалите от фашизма и войната. Заедно с целия прогресивен свят. Но на 11 срещу 12 април, по тъмни доби, незнайна ръка оскверни паметниците на Братската могила в парка \"Пети октомври\" и на Съветския войник на Аязмото - старозагорския Альоша, изписвайки цинизми и свастики. И на двете места са положени костите на загинали антифашисти и червеноармейци. Затова и поругаването е още по-кощунствено! Поругана е паметта на борци и воини, загинали в борбата против фашизма, който е осъден не само от великите сили - победителки във Втората световна война, но от целия прогресивен свят, от човешката съвест. Това кощунствено поругаване на паметниците е неприемливо за нашето уж демократично общество! То е само малък отблясък на неофашистки прояви, съвсем съзнателни, които тлеят като жарава в живота ни, и без това препълнен с много човешки проблеми. Общинските съвети на Българската социалистическа партия и на Българския антифашистки съюз в Стара Загора изразяваме своя протест срещу поругаването на паметниците на антифашистите. Те ще бъдат почистени от боята, но ще се почисти ли напрежението, което този вандалски акт поражда в обществото? Обръщаме се не само към властта, но и към всеки гражданин на Стара Загора - нека различията ни, проблемите ни не позволяват на неофашизма да се вмъква в нашия живот и да го разрушава. Нека е будна нашата съвест!  ОбС на БСП - Стара Загора ОбС на БАС - Стара Загора", "date": "2019.04.15", "title": "Кощунство е да се поругава паметта!  "}
{"url": "https://duma.bg/sofiyskata-opera-podkrepya-kampaniyata-poveche-balgarcheta-za-balgariya-n189762", "text": "Финалът на кампанията \"Повече българчета за България\" се състоя в Софийската опера и балет в залата, където вече пета година се провеждат популярните Концерти за бебоци, по идея на директора на Операта акад. Пламен Карталов. Събитието беше посетено от дарители, представители на фондации и от фенове на предаването \"Тройка на разсъмване\" с водещите по радио \"Витоша\" Милена, Кирил и Тодор. В залата бяха и родители с деца, родени благодарение на лекарски процедури от издания на кампанията. Малката Мария, водена от майка си, беше с чудесен розов тоалет и радостно контактуваше с останалите деца, съобщават от Операта. Тази година акцентът на предаването и на кампанията е бащинството. През целия период  предаването \"Тройка на разсъмване\" правеше полезни интервюта с лекари, дарители и с бъдещи родители.", "date": "2019.04.15", "title": "Софийската опера подкрепя кампанията \"Повече българчета за България\""}
{"url": "https://duma.bg/ovoshtari-iskat-kompensatsii-za-slanite-do-20-april-n189789", "text": "Сланите нанесоха големи поражения върху овошките. В края на миналия месец ледени висулки увиснаха от разцъфналите клони на череши, сливи, праскови, кайсии, вишни в почти цялата страна. Овощари от различни райони се оплакаха от пропаднали площи заради сланите през април. Производителите са притеснени за реколтата си, защото загубата на места може да достигне до 100%.  През изминалата година имаше подобен проблем. Тогава овощарите получиха държавна помощ \"де минимис\" след представяне на протокол за 100% пропаднали площи. Сега производителите настояват за компенсации за нанесените щети преди 20 април – срокът, преди който те не могат да застраховат продукцията си. \"Има големи поражения от сланите при овошките. Те започнаха преди около две седмици. Преди 20 април застрахователите не поемат риска от слана. Земеделските производители, които имат 100% пропаднали площи, имат право на държавна помощ по регламент. Обаче държавната помощ, която получават, е доста по-малка от обвързаното подпомагане. Нейната стойност е около 50-60 лв./дка, защото по регламент трябва да имат застраховка на съответното насаждение. Който има застраховка, получава 70%-80% от разходите към момента, а който няма – 40-50%\", обясни Димитричка Търпанова, зам.-председател на Добруджанския овощарски съюз (ДОС), цитирана от fermer.bg. През 2018 г. след разговори с бранша, ресорното ведомство разбра, че няма как производителите да имат застраховки за зимно измръзване. Същата е и ситуацията и в момента – земеделците няма как да имат сключени застраховки за слана. Тогава дадоха подпомагане \"де минимис\" за пропаднали площи. Бяха определени сумите от порядъка на 120-160 лв. на дка. Тогава не се изискваше застраховка, защото се разбра, че няма как да има, обясни Търпанова. Времевият период на застраховането трябва да се промени, заяви пред fermer.bg Николай Колев, председател на Съюза на дунавските овощари. Овощарите са отправили въпроса и към зам.-министър Вергиния Кръстева. \"Трудно ми е да отговоря дали до 20 април можем да пуснем и изплатим компенсации. Не може да се ангажираме и да обещаем. Ще видим и анализите от протоколите. Когато има протокол за 100% пропаднали площи, се получава до 80% обезщетение\", е казала Кръстева.  ", "date": "2019.04.15", "title": "Овощари искат компенсации за сланите до 20 април"}
{"url": "https://duma.bg/tsska-sf-pak-vpechatli-n189803", "text": "ЦСКА-Сф продължава да впечатлява при Любо Пенев, след като победи Берое с 2:0 в мач от III кръг на плейофите. \"Червените\" се изравниха на върха с лидера Лудогорец, който снощи гостува на Левски. По-впечатляващото обаче е статистиката на столичани, които не са допускали гол вече 465 мин. във всички турнири. Това са пет поредни мача, плюс последните 15 мин. от победата над Етър (3:1). А на вратата неизменно беше Витаутас Черниаускас. Пенев пък показа, че и с тези футболисти ЦСКА-Сф може да се бори за титлата, от която предишният треньор Нестор Ел Маестро беше абдикирал още есента. Столичани са и основен фаворит за Купата на България, като в сряда гостуват на Ботев Пд в първи 1/2-финал. \"Играхме по-добре. По-рано трябваше да падне вторият гол, а мачът бе нещо като повторение на предния ни с Берое. Старахме се много, започнахме напрегнато и после се коригира всичко. Това, че един отбор притежава топката повече, не значи, че ще бъде краен победител. Хубаво е, че не допускаме голове, а играта в защита е на ниво. Това е малка част от нашата игра. Гледам много мачове, но плейофите продължават. Сега имаме Купа на България, така че продължаваме битката. Календарът ни е натоварен, но бързо се пренастройваме. Въпросът е да се възстановим и да изиграем успешен мач в Пловдив\", обяви Пенев. От Стара Загора пък останаха с претенции към главния съдия Валентин Железов. \"Тарикат мъж не писка, са казали по-възрастните хора. Осем или девет картона, дузпа, до 12-ата мин. двамата централни защитници са с жълти картони. Няма да се предадем до края, този отбор може да играе футбол и да се надиграва с всеки, не търсим помощ, не сме и получавали, но в България съдийството е фактор. Опитвам се да разговарям с футболистите индивидуално, на тренировките, това е най-хубавото нещо да си футболист, идваш на \"Армията\" да играеш футбол, така се става голям\", обяви наставникът Александър Томаш. Той обаче загуби до края на сезона опитния полузащитник Владимир Гаджев, който скъса ахилес на левия крак.", "date": "2019.04.15", "title": " ЦСКА-Сф пак впечатли"}
{"url": "https://duma.bg/zlatni-gratsii-n189804", "text": "Ансамбълът на България по художествена гимнастика показа, че не случайно е \"златен\". Грациите на Весела Димитрова в състав Симона Дянкова, Мадлен Радуканова, Лаура Траатс, Стефани Кирякова и Ерика Зафирова триумфираха в многобоя на Световната купа в София. Българките събраха 49,350 т. от двете съчетания в \"Арена Армеец\". Те се бяха настанили на първото място още в петък, когато на 5 топки получиха 24,950 т. На три обръча и два чифта бухалки - съчетанието се игра на музиката от саундтрака на филма \"Най-великият шоумен\", грациите допуснаха някои неточности, които обаче не повлияха за това да постигнат висок резултат. 24,400 т. беше оценката, която дадоха съдиите, а от тях 16,500 за трудност и 7,900 за изпълнение. Среброто в многобоя остана за Италия с 48,800 т. (24,300 и 23,900), пред Япония с 46,800 (23,350 и 23,050). \"Беше ми страшно приятно, за мен е голямо удоволствие да играя пред родна публика. За първи път играя на Световната купа в София и наистина чувството е уникално\", каза Зафирова. Тя замени контузената Елена Бинева. \"Чувстваме се невероятно пред родна публика. Искахме да се представим на ниво и сме щастливи. Имаме страхотна визия, стремим се да сме различни всеки ден\", допълни Кирякова. В индивидуалната надпревара Катрин Тасева заслужи бронзов медал в многобоя. Тя грабна отличието с обща оценка 80,150 т. Другата ни представителка Невяна Владинова не бе достатъчно убедителна и направи грешки на бухалки (17,750) и лента (17,650), което доведе до обща оценка от 75,900 т. и седмо място. Златото в многобоя взе Александра Солдатова (Рус) с 82,450 т., пред Линой Ашрам (Изр) с 80,450 т. Във финалите на отделните уреди българките взеха още 4 медала, като Тасева заслужи сребро на топка, бухалки и лента. На топка тя получи 19,950 т., а титлата взе Екатерина Селезньова (Рус) с 20,700. Владинова остана шеста с 19,100. На бухалки чистото изиграване на Тасева бе оценено с 20,650 т., а първа е Ашрам с 20,900. На лента тя беше оценена с 19,400, а шампионка стана Солдатова с 19,700. На обръч Владинова е 4-та с 20,000 т., а Тасева е шеста с 19,600. Първа е Ашрам с 21,200. Ансамбълът се класира втори на обръчи и бухалки с оценка от 24,050 (15,900 трудност и 8,150 за изпълнение). Златото взе Украйна с 24,100. На пет топки нашите останаха шести. Грациите ни допуснаха неточности в изпълнението си (изпусната топка) и получиха оценка 21,050 т. Титлата заслужи Беларус 23,600 т.", "date": "2019.04.15", "title": "\"Златни\" грации"}
{"url": "https://duma.bg/ne-e-koruptsiya-a-smuche-po-yako-shto-e-to-n189768", "text": "Ще разкажа накратко за два случая, когато наистина няма корупция, а стотици милиони или  милиарди суха пара наистина се стопяват яко дим във вреда на българската държава. Аз самият не зная как да определя това явление, чиито обяснения се търсят в дебрите на политическата промяна и социалното покаяние от греховете на социалистическа България. Първи случай. Взривяването на мавзолея на Георги Димитров Без сантименти. Факт до факта. Мавзолеят на Георги Димитров в центъра на София, срещу бившия царски дворец, е построен с решение, взето веднага след смъртта на Димитров (2 юли, 1949 г.). За архитект на строежа е определен Георги Овчаров с участието на Иван Данчов и Рачо Рибаров. Имайки предвид, че на архитекта строител Георги Овчаров са предоставени три дни за изготвяне на проекта, ясно е, че издигането на мавзолейната площ е извършено в неимоверно скъсени срокове - шест дни. Няма да влизам в дискусии за култовото предназначение на мавзолея, за това доколко издигането на сградата е източнокултурна или западнокултурна традиция, много или малко пари са били похарчени и пр.   Без съмнение изразходвани са били извънредно много средства. Ако съберем сумата, дадена за строежа на надземното помещение и галериите под него, за облицовката на фасадата с русенски камък, който скоро бива подменен с плочки от врачански камък, за модерната климатична инсталация и осветление; времето, отделено за издигане на колони в дорийски стил. Ако са верни слуховете за подземните ходове на мавзолея, които го свързват с основни правителствени сгради, ще трябва да признаем, че мавзолеят в парично изражение е истинска Аладинова пещера.  Но да прибавим към \"цената\" и основната реконструкция на мавзолея, извършена през 1974-1975 г., която е струвала едва ли не същите пари, изхарчени за първоначалния строеж. В реконструкцията са включени и безценни мозайки, създадени от класика Дечко Узунов, с които новите варвари безпощадно се погавриха.    Един детайл. Удара на камбаната, призоваващ към разрушаване на мавзолея, първо го огласи правителството на Андрей Луканов с решението си от 17 юли 1990 г. да извади тленните останки от мавзолея и да уреди тяхното погребение.  През онзи период се подхващаха епизодични разговори как да бъде преустроен мавзолеят, дали да се превърне в музей на българската история, в пантеон или в музей на българската бойна слава; дали да стане художествена галерия, част от Софийската художествена галерия; дали да не се остави като символ на отричаната епоха на социализма. Идеи навременни и ненавременни, полезни и неполезни!  Вместо да се взривява мавзолеят, трябваше да се променят предназначението и културно-историческите му функции в новата социална среда. За съжаление тогава никой не се зае да изчисли колко струва този мавзолеен комплекс и кой утре ще трябва да понесе финансовите отговорности за престъпното му разрушаване.   Поколенията трябва да помнят, че по заповед на вицепремиера и министър на строителството Евгений Бакърджиев на 21 август 1999 г. започна \"епическата\" битка на управляващите за разрушаване на мавзолея. Първата детонация се оказа неуспешна (виж ти, здраво е строило поколението на 50-те години!). Наложи се да се направят още няколко опита с експлозиви до 27 август, когато сградата рухна. Така по тайнствена логика мавзолеят, построен за шест дни, завърши земното си съществуване също за шест дни. Обещах, че няма да коментирам, и ще сдържа обещанието си. Но не мога да не подчертая една сцена, неповторима с глупостта и наглостта си в историята на следосвобожденска България. Премиерът Иван Костов като един нововъзкръснал Нерон гледа отблизо как се рушат стените на мавзолея, придружен от друг свой велможа - кмета на столицата Стефан Софиянски. Сигурно над тези двама веломъдри родни управници е кръжала и сянката на квичащия от радост Евгений Бакърджиев. Скоро тримата \"реформатори\" решиха да направят и друг \"гениален\" ход - инсталираха временни писоари над безжизненото тяло на мавзолея за облекчаване на пикочните мехури на столичани. Такава е случката. Неразкрасена.  Но аз и днес си задавам въпроса кой ще върне на държавната хазна стойността, цялата стойност, на мавзолея в пълното му материално измерение? Още повече, че политиката си е политика, а сиренето - с пари!  Ами, никой няма да ги върне... Втори случай. Ликвидирането на българското разузнаване и разцветът на Комисията по досиетата Отново факти. Без коментар. Отново изтичат стотици милиони, милиарди левове държавни пари, без да са налице корупционни актове. Става дума за вандалския удар, който беше нанесен на българското разузнаване - външно и вътрешно, след 1989 г., както и за Комисията по досиетата, или изцяло изписано: Комисия за разкриване на документите и за обявяване на принадлежност към ДС и разузнавателните служби към БНА.  Комисията беше създадена през 2009 г. въз основа на Закон за необходимостта и способите, с помощта на които ще се разкрива принадлежността на българските граждани към бившата Държавна сигурност и разузнавателните служби на БНА. Спорът за това да се разкрият ли тайните на ДС заедно с лицата, служители в ДС и БНА и тяхната агентура, започна непосредствено след 10 ноември 1989 г. Имаше резон да се поръсят с пепел \"тайните\" на предишните тайни служби, ако действително политическата ни класа е тръгнала към национално помирение. Но тя въобще не поиска да тръгне! Понакуцваща логика се съдържаше може би и в призивите за разкриване на досиетата - все едно, рано или късно щеше да се наложи тяхното оповестяване (моето мнение е друго и конспективно ще го формулирам). Законът за досиетата, това не трябва да се прикрива, беше предложен, разработен и приет в парламента от БСП, за него гласуваха депутатите на левицата. Не обсъждам съображенията им. Но явно тези дейци са искали час по-скоро да се освободят от комунистическото минало на БСП, да се харесат на съответни чуждестранни центрове с оглед правенето на кариера. Лошото е, че те подготвиха закона като крайно репресивен, разрушителен и идеологизиран, като крайно унизителен за достойнството на стотици хиляди български граждани, принадлежащи впрочем към твърдото ядро на БСП. От моя гледна точка единствено свръхглупакът в БСП заради някаква си Комисия за досиетата би се заел да реже клона, върху който седи. Забележително е, че до 2009 г. нито един кабинет с участието на БСП не си беше позволил да стори подобна крачка. Не си го позволи и българската десница. Неслучайно пълно разкриване на досиетата се реализира само в ГДР и България.  Що се отнася до останалите бивши социалистически страни, в тях разкриването на досиетата беше проведено доста формално и частично. Фактически те запазиха в тайна своите разузнавачески кадри, както и агентурната мрежа, за да продължат да проникват успешно във всички нива на социалния живот и да събират информация, безкрайно ценна например във връзка с борбата срещу корупцията по високите етажи на властта, мафиотските групировки, незаконната търговия с наркотици, цигари и алкохол, вноса на чужди стоки на занижени цени, срещу масовата престъпност и терора и пр.  Те не истеризираха, че разузнавачите им от социалистическия период и внедрените агенти от съветското разузнаване са \"заклети и непоправими противници на демокрацията\". На тях добре им беше известно, че мнозина от заварените разузнавачи и агенти са се учили в елитни съветски университети и военизирани школи в Москва и Подмосковието. Но също знаеха, че без тези кадри тяхното разузнаване ще трябва да започне от \"а\" и \"б\", че става въпрос за висококвалифицирани специалисти, за незаменими експерти, за сънародници, готови да отстояват интересите на своята родина независимо от формата на нейното управление и партийно-класовото й устройство.  Извън всичко останало те отлично съзнаваха колко трудна и скъпоструваща е подготовката на един разузнавач, колко незаменими са контактите му с конкретния чужденец, вербуван за агент, колко трудно и също скъпоструващо е да се организира агентурна мрежа в дадена социална група. Вярно прогнозираха, че чуждите разузнавания, в това число и тези на новите съюзници, ще активизират дейността си след известно време.       В България се постъпи обратно. Според мен - не поради идейни съображения, а главно заради корист! Още от времето на социализма българското разузнаване събираше компрометиращи материали и за първенци на номенклатурната класа, имаше свои \"гнезда\" в смесените райони на страната, които, както се вижда, е било наложително да се премахнат. А и новите ни съюзници от Вашингтон и Брюксел бързаха да се разправят с едно от мощните разузнавания в Европа и света - българското външно и военно разузнаване. За тях най-важно се оказа да напълнят спецслужбите ни със свои вербувани лица, да подсигурят българската територия за изпълнение на тяхната военна доктрина, без да ги е грижа какво ще стане с нашата икономика и доходите на населението.  Ако не бяха толкова драстично деформирани, а после и унищожени тайните ни служби от социалистическата епоха, аз съм убеден, че пораженията от различните видове приватизация (България загуби активи на стойност около 100 милиарда лева), от финансовата амнистия на кредитните милионери, от ликвидирането на родната промишленост, от връщането на селскостопанската земя \"в реални граници\", от разпродажбата грабеж на крупни мощности, едва ли не подарени на чужденци, от безсъвестно сключените концесионни договори и пр. щяха да са неимоверно по-малки. Тогава и нашата държава можеше да тръгне по друг път - този на бившите соцстрани от Източна и Централна Европа, да се съизмерва, както преди 1989 г., по икономически показатели с Гърция, Турция, Унгария, Полша, Румъния или Чехословакия.       Длъжен съм да добавя, че ситуацията с ГДР след 90-те години беше съвсем различна. След 1989 г. България оцеля след преустройството като независима страна, а постъпи като заличена от картата на света държава, докато ГДР се превърна в част от обединена Германия. И накрая, да се върна към Комисията за досиетата, отново в аспекта на нейната безполезност и големите държавни финансови средства, които поглъща за сметка на бедняшка България. Опитах се да се ориентирам за бюджета на комисията в интернет. Информацията, на която попаднах, беше толкова оскъдна и постна, че останах с пръст в устата. Разбрах само, че бюджетът на комисията за 2019 г. е 11 млн. лв., без да се вземат предвид недвижимите материални активи. Ако така се е движел бюджетът на комисията, то за десет години, откакто е създадена, са похарчени 110 млн. лв. Разбира се, тази сума е капка вода в сравнение с икономическите и финансовите загуби, резултат от поголовното унищожаване на кадровия потенциал и структури на разузнавателните служби към ДС и БНА (достатъчно е да посоча многомилионните финансови щети, които нашата държава понесе със закриването на научно-техническото ни разузнаване).  Пак ще повторя - според мен вече е късно да се търсят други варианти, освен разкриването и оповестяването на служителя и сътрудника. Но понеже поставените основни задачи вече са решени от комисията (пък и повечето от бившите служители и агенти на ДС и БНА поради възраст и политически тормоз един по един си отидоха и продължават да си отиват от земния ни свят!), няма ли да е за предпочитане да се създаде фонд с по-малки политически амбиции, в който да се съберат и систематизират съответните данни, съгласно един нов Закон за досиетата? И баста с комисията, измислена сякаш от Оруел! И баста с похарчените пари от държавния бюджет през последните десет години... Да не прекалявам! Може пък тъкмо служителите на комисията ще станат основатели на този общонационален фонд на досиетата (?!).    И така, не е корупция, а смуче по-яко от корупция. Що е то?", "date": "2019.04.15", "title": "Не е корупция, а смуче по-яко. Що е то?"}
{"url": "https://duma.bg/poiskaha-ostavkata-na-mark-zukarbarg-n189754", "text": "Акционери на Facebook отново поискаха да бъде обсъдена оставката на основателя на социалната мрежа Марк Зукърбърг от поста председател на съвета на директорите. Те коментираха още и нуждата от промяна на структурата на компанията, съобщи Business Insider. В документи, изпратени до Комисията по ценни книжа, се посочва, че ежегодното събрание на акционерите ще бъде проведено на 30 май. Потвърдени са и предложенията на инвеститорите, които ще бъдат подложени на гласуване. В две от осемте от тях се иска промяна на структурата на компанията и назначаване на \"независим председател\". Изданието отбелязва, че шансът да бъде прието такова нещо е изключително малък, тъй като Зукърбърг е собственик на над 50% от акциите на компанията. През лятото на миналата година инвеститорите на Facebook приеха мерки и също поискаха оставката на основателя на социалната мрежа. След серията от скандали, свързани с намесата в изборите и изтичане на данните на потребители, повечето акционери са се изказали в полза на уволнението на Зукърбърг и са поискали на негово място да бъде назначен независим кандидат. Изданието отбелязва, че предложението на инвеститорите е било отхвърлено няколко пъти, тъй като основателят на компанията и близките му сътрудници притежават акциите, които им дават право на по-голям брой гласове. Facebook попадна и в центъра на политически скандал в САЩ. Медии съобщиха, че работещата за президента Доналд Тръмп по време на кандидатпрезидентската му кампания фирма Cambridge Analytica незаконно е получила данните на 50 млн. потребители на социалната мрежа. Въз основа на събраната информация са били оценени политическите предпочитания на избирателите и им е била показвана реклама, която пряко попадала в зоната на техния интерес.", "date": "2019.04.15", "title": "Поискаха оставката на Марк Зукърбърг"}
{"url": "https://duma.bg/nay-golemiyat-samolet-izvarshi-parviya-si-polet-n189755", "text": "Най-големият самолет в света извърши първия си полет. Двукорпусната машина на компанията Stratolaunch Systems излетя от Лос Анджелис. Размахът на крилата му е 117 м, оборудван е с 6 двигателя на Boeing. Астрофизикът от НАСА Томас Цирбухет нарече полета \"историческо събитие за екипа разработчици\". \"Това е началото на изпращането му на ръба на Космоса и отвъд него\", написа експертът. Stratolaunch Systems е американска компания, създадена да разработи система за доставка на товари в Космоса. Планира да изстреля първия спътник през 2020 г.", "date": "2019.04.15", "title": "Най-големият самолет извърши първия си полет"}
{"url": "https://duma.bg/hamiltan-%E2%84%961-v-start-%E2%84%961000-n189801", "text": "Люис Хамилтън записа безапелационна победа в старт №1000 във Формула 1. Британският пилот на Мерцедес беше най-бърз за Гран при на Китай. Той стартира втори, но още преди първия завой изпревари спечелилия квалификацията Валтери Ботас и до края не изпусна първото място. 5-кратният световен шампион навъртя 56-е обиколки край Шанхай за 1:32:06:350 часа. Финландският му съотборник допълни двойния успех на германския конструктор, като беше по-бавен с 6,552 сек, а последен на почетната стълбица се качи Себастиан Фетел (Гер, Ферари) на 13,744 сек. Победата на Хамилтън е 75-а в кариерата и 6-а в Китай. Мерцедес пък затвърди доминацията си този сезон, след като успя да започне с три поредни двойни победи. Постижението е историческо за отбора. Ферари в същото време отново претърпя фиаско. От бокса объркаха цялото състезание с поредица заповеди към Фетел и съотборника му Шарл Леклер. Стратегическите решения на Скудерията също бяха спорни. В началото французинът се движеше трети, но получи заповед да пусне Фетел пред себе си, независимо че беше по-бърз. Впоследствие заради грешки Леклер беше задминат и от Макс Верстапен (Хол, Ред Бул), който финишира четвърти, а вторият пилот на Ферари остана пети. В топ 10 влязоха още Пиер Гасли (Фр, Ред Бул), Даниел Рикардо (Авл, Рено), Серхио Перес (Мек, Рейсинг Пойнт), Кими Райконен (Фин, Алфа Ромео) и дебютантът Александър Албън (Тай, Торо Росо). Гасли направи най-бързата обиколка в състезанието, с което взе и една допълнителна точка. \"Валтери беше бърз през всичките дни, а да спечелим двойна победа в Гран при №1000 наистина е нещо специално. На старта направих най-важното, останалото е история\", каза Хамилтън. Той излезе начело в генералното класиране с 68 т. Втори е Ботас с 62, пред Верстапен с 39 и др. При конструкторите  Мерцедес е начело със 130 т., пред Ферари 73, Ред Бул 52 и др. \"Разбирам решението на инженерите. Не съм доволен от собственото си представяне. Не искам да правя глупави коментари за решението на тима при отборните заповеди\", обяви Леклер. Следващият старт е в Азербайджан на 28 април.", "date": "2019.04.15", "title": "Хамилтън №1 в старт №1000"}
{"url": "https://duma.bg/muzikalna-vecher-v-zala-biad-n189760", "text": "Творческото дуо Иван Кабамитов - баритон, и проф. Благовеста Константинова - пиано, ще изнесе концерт под наслов \"Двадесет години заедно\" днес, 15 април, от 19 ч. в зала \"БИАД\", ул. \"Г.С. Раковски\" 108. В програмата са подбрали произведения от богатия им съвместен репертоар - песни и вокални цикли от Николай Римски-Корсаков, Модест Мусоргски, Благовеста Константинова и Панчо Владигеров. Билети се продават в мрежата на Ивентим и пред зала \"БИАД\".", "date": "2019.04.15", "title": "Музикална вечер в зала \"БИАД\""}
{"url": "https://duma.bg/cherno-more-zavarza-bitkata-za-4-to-myasto-n189802", "text": "Черно море заплете битката за 4-то място в Първа лига, след като би домакина Ботев Пд с 2:0. В \"Коматево\" точен беше Патрик Андраде (83 и 88), а \"моряците\" излязоха 5-и с 45 т., докато \"канарите\" са 4-ти с 47. Шести пък е Берое с 44. Четвъртото място може да се окаже ключово за участие в Лига Европа. При положение, че ЦСКА-Сф спечели купата, именно четвъртият в Първа лига ще играе на баража със седмия. \"Успяхме да спечелим на труден терен. Преодоляхме трудните моменти и спечелихме. Ботев създаде двете положения на Доре след наши грешки при изнасянето на топката. Затрудниха ни и след статични изпълнения. Имахме повече ситуации и сме заслужени победители. Точково се заплита, но да видим дали четвъртото място ще даде право на участие в бараж. Не сме мислили за него. Футболистите изиграха добър мач. Ако срещу Ботев само бягаш, все някога ще се пропукаш\", каза треньорът на \"морето\" Илиан Илиев. \"Твърде малко положения за нашия отбор. По този начин няма как да печелим мачове. Черно море се възползва от две контраатаки и заслужено победи. Ние не владеехме трайно топката и не комбинирахме добре. Трябва да гледаме напред\", обяви наставникът на Ботев Николай Киров-Белия. В сряда тимът му посреща ЦСКА-Сф в първи 1/2-финал за купата. В другия сблъсък утре Локо Пд приема Септември.", "date": "2019.04.15", "title": "Черно море завърза битката за 4-то място"}
{"url": "https://duma.bg/napusna-ni-valentin-penzov-n189759", "text": "Почина композиторът Валентин Пензов, съобщи Struma.bg. Роден е на 1 септември 1953 г. в Сандански. Завършва озеленяване в Лесотехническия институт. Една от първите групи, за които работи, е \"Тонус\" към Младежкия дом \"Вл. Башев\". С групата, в която свири на бас и пее, спечелва първата награда на конкурса \"Златна ябълка\" в Кюстендил. По-късно създава вокалния състав \"Искри\" към Студентския дом в София. С него реализира първите си авторски записи в БНР (1977). След няколко участия печели конкурса с група \"Импулс\" на Илия Кънчев със солист Веселин Маринов. През 1986 г. грабва Гран при на композиторския конкурс към \"Златна антена\" с песен по текст на Димитър Чонгов. През 1991 г. с режисьора П. Радилов създават филма \"Вяра, Надежда, Любов\" по БНТ, впоследствие с него се открива и спътниковата телевизия на България. Пензов е работил с едни от най-големите имена на поп сцената. През 1993 г. е сред основателите на фестивала \"Пирин фолк\". Носител е на множество награди.", "date": "2019.04.15", "title": "Напусна ни Валентин Пензов"}
{"url": "https://duma.bg/shtangistite-sa-peti-v-evropa-n189799", "text": "Мъжкият национален отбор на България се нареди пети в класирането по медали на европейското по вдигане на тежести в Батуми. В Грузия нашите участваха с шестима тежкоатлети от 10 възможни, като приключиха с 5 медала - 3 златни и по 1 сребърен и бронзов. С титла в двубоя се окичи Божидар Андреев (73), а Ангел Русев (55) стана вицешампион. Отборен първенец е Грузия с 15 медала (5, 6, 4), пред Беларус 14 (5, 5, 4), Армения 12 (5, 3, 4) и Италия 6 (4, 1, 1). В класирането по точки България е седма с 362 т., а шампион е Грузия с 636.  При жените нашите се наредиха 10-и с по 1 златен сребърен и бронзов. Донесе ги 17-годишната Ивана Петрова (4), която стана вицешампионка в двубоя при най-леките. Първото място зае Русия с 22 медала (9, 10, 3), пред Румъния 13 (6, 3, 4) и Латвия с 3 златни. По точки нашите три участнички събраха 174 т., което им отреди 20-а позиция. Първата е за Русия със 736 т. В Батуми не мина и без проблеми, след като Мая Иванова беше спряна в последния момент заради нередности с ВАДА. \"За първи път от години насам имахме възможност за нормална подготовка, без сътресения и резултатите са видни. Притежаваме много добри млади щангисти, те тепърва ще разкриват своя потенциал. Искам да поздравя медалистите, които направиха така, че българското знаме да се вее в залата в Батуми, а благодарение на Божидар Андреев чухме и родния химн. Щастлив съм, че българските щанги се връщат на победния път. Благодаря на треньорите и специалистите по места, на целия щаб на националния отбор начело с Иван Иванов\", заяви председателят на федерацията Неделчо Колев.", "date": "2019.04.15", "title": "Щангистите са пети в Европа"}
{"url": "https://duma.bg/borkinite-pak-ni-otsramiha-n189800", "text": "Женският ни национален отбор по борба пак ни отсрами на голям форум. Момичетата на Петър Касабов и Стоян Петков се наредиха втори в отборното класиране на европейското в Букурещ. Нашите момичета приключиха първенството със 112 т., като бяха изпреварени само от Украйна със 168 т., а трети е съставът на Турция с 98, пред Азербайджан 96, Русия 89 и др. В румънската столица златото заслужиха Тайбе Юсеин (62 кг) и Биляна Дудова (59). Двете защитиха титлите си от миналата година. Сребро добавиха Миглена Селишка (50) и Евелина Николова (55), а Мими Христова (55) се нареди пета. \"Започна много да ми харесва да съм най-горе на стълбичката. Щастлива съм. От една страна, имаше напрежение дали мога да си защитя титлата, но пък, от друга страна, имах увереността, която ми даде световната титла, и вярвах, че ще покоря този европейски връх. Усетих, че там е моето място\", заяви Юсеин. При мъжете свободняците пак останаха без медал, а при класиците отново изпъкна Кирил Милов (97), който снощи се бори за златото срещу руснака Муса Евлоев. Срещата беше повторение от финала на световното миналата година, когато нашият падна с 2:7 т. Айк Мнацаканян (72) пък се бори за бронза срещу Илие Кожакари (Рум).  Другите ни двама представители - Августин Спасов (60) и Константин Стас (67), приключиха на репешажите. Първият падна от Иван Лизатович (Хър) с 3:6, а вторият от Карен Асланян (Арм) с 0:8. Даниел Александров (77) пък завърши пети, след като загуби за бронза от Арсен Джулфалакян (Арм) с 1:5.", "date": "2019.04.15", "title": "Боркините пак ни отсрамиха"}
{"url": "https://duma.bg/otvaryat-tsentar-na-svetovnata-banka-u-nas-n189783", "text": "Отварят център за споделени услуги на Световната банка (СБ) у нас. Министърът на финансите Владислав Горанов в качеството му на управител на Групата на СБ за България и управляващият и главен административен директор на Групата на СБ Шаолин Янг подписаха във Вашингтон споразумение за предоставяне на подкрепа за офиса, съобщават от финансовото министерство. Офисът ще функционира като център за споделени услуги с технологична насоченост, който ще отговаря за вътрешните корпоративни и ИТ операции на Групата на СБ, като във времето се предвижда да се структурират и други звена за предоставяне на финансови и административни услуги. За него ще бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка към нейните звена в целия свят, като служителите в България ще бъдат ангажирани и с разработването на продукти с висока добавена стойност. Реализацията на проекта ще се осъществява поетапно, като началната фаза тръгва през юли. Пълният капацитет от над 300 заети места се планира да бъде достигнат в петгодишен срок.", "date": "2019.04.15", "title": "Отварят център на Световната банка у нас"}
{"url": "https://duma.bg/propadna-sdelkata-na-inerkom-za-aktivite-na-chez-n189784", "text": "Чешката енергийна компания ЧЕЗ окончателно се е отказала от договора за продажбата на българските си активи на фирмата \"Инерком\" на Гинка Върбакова. Това е съобщила говорителката на чешкото дружество Алице Хоракова, цитирана от местното издание \"Лидове новини\". ЧЕЗ подписа договор с \"Инерком\" за продажба на българските си активи през миналата година. Сделката обаче беше спряна от българската Комисия за защита на конкуренцията. Според Хоракова поведението на властите в София на практика осуетява приключването на сделката и затова от ЧЕЗ са решили да се откажат от нея. Сделката беше за 360 млн. евро и предизвика съмнения дали и как купувачът \"Инерком\", който няма голям опит в този бизнес, ще успее да осигури нужното финансиране. Въпреки провала на сделката с \"Инерком\" търсенето на купувач за българските активи на ЧЕЗ продължава. Наскоро оферти за тях подадоха българското дружество \"Еврохолд\" и компанията \"Индия пауър\". В момента двете оферти се оценяват. \"Индия пауър\" се конкурираше и с \"Инерком\" при предишния кръг от преговорите за търсене на купувач на \"ЧЕЗ България\". В България в групата на ЧЕЗ влизат \"ЧЕЗ Електро България\", \"ЧЕЗ Разпределение\", \"ЧЕЗ Трейд България\", \"ЧЕЗ ИКТ България\". ЧЕЗ, която е мажоритарна собственост на чешката държава, е най-голямата местна енергийна компания. Нейното подразделение в България снабдява с ток западната част от страната и има над 3 млн. абонати.", "date": "2019.04.15", "title": "Пропадна сделката на \"Инерком\" за активите на ЧЕЗ"}
{"url": "https://duma.bg/rodni-stoki-na-dostapni-tseni-na-izlozhenieto-zlaten-lav-n189785", "text": "Изложението за български стоки и продукти \"Златен лъв\" отвори врати за четиринайсти път в столичната зала \"Универсиада\". То ще продължи до 21 април. В него участват предимно малки и средни предприятия от леката промишленост. Като по-голямата част са производители, които директно предлагат продукцията си, а изложението спомага за тяхната реализация. В пролетното издание участват над 90 фирми от цяла България, като новите участници са около 10 на сто от всички.  По-голямата част от тях са от София и региона - 46 на сто, и Пловдив - 16 на сто. Другите са от Варна, Трявна, Добрич, Бургас, Русе и по-малки населени места. Те предлагат качествени български стоки на достъпни цени, съобщиха организаторите от \"Бизнес център - България\". Част от продуктите се представят и демонстрират именно на изложението. \"Бизнес център - България\" вече 25 години организира изложения. Организацията е дългогодишен инициатор на \"Произведено в България\", \"Изберете българското\" и \"Най-доброто от България\". Форумът \"Златен лъв\" се провежда два пъти в година - пролет и есен, и е приемник на \"Произведено в България\".", "date": "2019.04.15", "title": "Родни стоки на достъпни цени на изложението \"Златен лъв\""}
{"url": "https://duma.bg/balgariya-i-turtsiya-ostavat-v-borbata-za-zavoda-na-folksvagen-n189786", "text": "България и Турция остават в състезанието за бъдещия завод на Фолксваген в Източна Европа, в който ще се произвеждат автомобили Шкода, съобщи ДПА в края на седмицата. Страната ни е с предимство, защото всеки произведен у нас автомобил ще бъде с 600 евро по-евтин. В края на април се очаква да дойде решението на автомобилния гигант. Очаква се инвестицията за новия завод да е над милиард евро, но и в България, и в Турция, разходите за труд са значително по-ниски отколкото в Германия. Това е и причината сглобяваните у нас автомобили Шкода да излизат от линията за по-малко пари. На 9 април се е провел борд на шефовете на Шкода, а на 13 април и на ръководството на Фолксваген. Все пак финалното решение ще бъде взето след заседание на Надзорния съвет на VW на 28 април. Икономическата и политическата ситуация, както и липсата на членство на Турция, също дават на България предимство в надпреварата. Според източниците на ДПА България продължава да има добри шансове за германската инвестиция. Надеждата да има толкова голям вложител у нас беше подкрепена и при неотдавнашното посещение на германския президент Фpaнц-Baлтep Щaйнмaйep У нас. Пo вpeмe нa визитaтa мy бяxa пoceтeни двaтa гpaдa, кoитo cа в нaдпpeвapaтa зa лoкация на зaвoдa - Coфия и Плoвдив. Въпреки желанието на управляващите бъдещото производство да бъде в бедната Северна България, това не е възможно заради липсата на инфраструктура.", "date": "2019.04.15", "title": " България и Турция остават в борбата за завода на \"Фолксваген\""}
{"url": "https://duma.bg/dunav-most-3-shte-bade-pri-svishtov-n189787", "text": "Премиерите на България и Румъния Бойко Борисов и Виорика Дънчила са се разбрали тази седмица да бъде направена първата копка на третия мост над р. Дунав, който ще бъде изграден между Свищов и Зимнич. Това съобщи самият Борисов  пред журналисти в Дубровник, където се състоя поредната среща на формата 16 плюс Китай. Там се е провел и разговорът с Дънчила, от който е станало ясно, че може да се пристъпи към реализацията на проекта. България има интерес от изграждането на трети мост над река Дунав и ще настояваме за неговото изпълнение. Това заяви министърът на транспорта Росен Желязков по време на парламентарния контрол в петък. Той припомни, че в края на март беше подписан Меморандум за разбирателство между България и Румъния, който определя пет потенциални възможности за Дунав мост 3. Това са Оряхово-Бекет; Никопол-Турну Мъгуреле; Свищов-Зимнич; Русе-Гюргево и Силистра-Кълъраш. Желязков допълни още, че само при Русе-Гюргево има възможност за ползването на средства от европейски източници, а при другите трябва да се потърсят подходящи модели за финансиране.", "date": "2019.04.15", "title": "Дунав мост 3 ще бъде при Свищов"}
{"url": "https://duma.bg/balgariya-nyama-da-plashta-500-mln-evro-na-evn-n189788", "text": "Арбитражното дело, което ЕВН (EVN) води срещу България в Международния център за уреждане на инвестиционни спорове (ICSID) към Световната банка във Вашингтон, е приключило, съобщава capital.bg. Решението все още не е публикувано, но от австрийската фирма обявиха, че няма да им бъде платено търсеното обезщетение, което по неофициална информация бе около 500 млн. евро. \"Компанията получава правна сигурност и се възприема като дългосрочен инвеститор на българския пазар\", се казва в съобщение от EВН. В него се посочва, че и двете страни трябва да поемат съответните си съдебни разноски като доказателство, че техните претенции са уредени. Разходите на EВН се оценяват на около 1 млн. евро. По принцип австрийците все още имат възможност да оспорят арбитражното решение в рамките на следващите 120 дни, но само \"по много ограничени причини\". Адвокатите сега разглеждат присъдата и ще преценят какви да са следващите действия. \"Когато решението бъде прието и от двете страни, то ще осигури сигурност за бъдещи решения на енергийния регулатор на България. Това ни дава по-добро планиране\", казва говорителят на EВН Стефан Зах. Арбитражът срещу България бе заведен в Международния център за уреждане на инвестиционните спорове във Вашингтон през 2013 г. заради невъзстановени разходи при изкупуването на енергия от възобновяеми източници. Останалите две електроразпределителни дружества също водят арбитражни дела срещу страната, заведени през 2015 г. от Енерго Про (Energo-pro) и през 2016 г. от CEZ. Искът на Energo-pro е за 54 млн. евро, а на ЧЕЗ (CEZ) - за около 600 млн. евро. На 1 април по делото на Енерго Про, чийто иск е за 54 млн. евро, е имало изслушване относно компетентността на съда във Вашингтон да разглежда спора. По делото на ЧЕЗ едва на 25 февруари е бил конституиран тричленният състав на арбитрите. Предстои да започне представянето на доказателствата и възраженията от страните. И тук обаче основният спорен момент ще е с компетентността на съда. Ако арбитрите преценят, че искът на ЧЕЗ не е под юрисдикцията на ICSID или че за него няма правно основание, трябва да приключат делото още на първото заседание. В противен случай сагата може да продължи с години.", "date": "2019.04.15", "title": "България няма да плаща 500 млн. евро на EВН"}
{"url": "https://duma.bg/datata-n189765", "text": "МЕЖДУНАРОДЕН ДЕН НА КУЛТУРАТА и Световен ден на изкуствата. През 1935 г. е подписан първият в света международен договор на паметниците на културата, на художествените и научните институции и техния персонал в мирно време и по време на въоръжен конфликт, известен още като Пакт Рьорих. 1452 - РАЖДА СЕ ЛЕОНАРДО ДА ВИНЧИ, ИТАЛИАНСКИ ХУДОЖНИК (УМИРА 1519 Г.). Гениален архитект, изобретател, инженер и скулптор от епохата на Ренесанса. Най-известни от картините му са \"Тайната вечеря\" и \"Мона Лиза\". Автор е и на много изобретения, някои изпреварили времето си с векове. Има принос за развитието на анатомията, астрономията и инженерството. 1707 - РАЖДА СЕ ЛЕОНАРД ОЙЛЕР, ШВЕЙЦАРСКИ УЧЕН (УМИРА 1783 Г.). Математик, физик и астроном, работил през голяма част от живота си в Германия и Русия. Пръв използва голяма част от съвременните обозначения, най-вече в областта на анализа, сред които знаците за функция, косинус, синус и пр. 1874 - ПЪРВА ИЗЛОЖБА НА ИМПРЕСИОНИСТИТЕ В ПАРИЖ. Името на движението произлиза от творбата на Клод Моне \"Импресия. Изгрев слънце\" (на снимката), която той рисува през 1872 г. Две години по-късно Моне, Реноар, Дега, Писаро, Сисле, Базил и Берта Моризо организират изложба, по повод на която известният Луи Льороа (гравьор, художник и драматург) пише остра критика във френския в. \"Ле Шаривари\". Статията му дава и името на това ново направление в изобразителното изкуство. 1920 - В МАЛКО ТЪРНОВО СЕ РАЖДА МАГДА ПУШКАРОВА, НАРОДНА ПЕВИЦА (УМИРА 2006 Г.). Един от златните гласове на Странджа, основателка на Държавния ансамбъл за народни песни и танци и негова солистка. Над 100 нейни песни се съхраняват в Златния фонд на БНР, изнесла е концерти в 25 страни. Носителка на наградата \"Нестинарка\" (2005 г.) от Международния фолклорен фестивал в Бургас за цялостен принос в областта на народното изпълнителско творчество. 1928 - РАЖДА СЕ ЕМИЛ КАМИЛАРОВ, ЦИГУЛАР, ПЕДАГОГ (УМИРА 2007 Г.). Наричан \"българският Паганини\". Единственият музикант в света, който два пъти е свирил с цигулката на Николо Паганини. Печели Голямата награда в създадения през 1953 г. конкурс на името на великия италиански цигулар и композитор. Заедно със съпругата си Дина Шнайдерман (на снимката) стават фаворити на публиката в България и по света. 1990 - УМИРА ГРЕТА ГАРБО, ШВЕДСКА КИНОАКТРИСА (Р. 1905 Г.). Рожденото й име е Грета Ловиса Густафсон. Холивудска звезда от епохата на нямото кино и последвалия златен период. Американският филмов институт я поставя на пето място в списъка на 100-те най-добри актьори за всички времена. Първият говорещ филм, в който се снима, е \"Ана Кристи\" по Юджийн О'Нийл. През 1931 г. играе ролята на Мата Хари в едноименния филм. През 1955 г. получава почетен \"Оскар\" за цялостната си кариера.", "date": "2019.04.15", "title": "Датата"}
{"url": "https://duma.bg/vlastta-kroi-planove-za-mediyna-tsenzura-n189766", "text": "Разклатеният от медийни разкрития публичен имидж на ГЕРБ е на път да се окаже двигател за поредната порция прибързани законодателни промени. Веднъж вече властта използва превратно тълкуване на европейските регулации, за да въведе текстове, за които редица експерти предупредиха, че предполагат цензура и заплашват свободата на словото - при редактирането на Закона за защита на личните данни. Оказва се, че това не е достатъчно и медиите продължават да са на прицел от управляващите. Тази седмица председателят на парламентарната комисия за култура и медии Вежди Рашидов от ГЕРБ директно си призна, че са необходими законови промени за \"реален контрол\" върху медиите. Трасирането на подобни промени стана, докато депутатите от мнозинството изслушваха в НС годишния отчет на Съвета за електронни медии. ДУМА припомня, че тезата за необходимост от регулации на онлайн пространството не е нова, предлагана е и от бившия многогодишен шеф на СЕМ Георги Лозанов. Необходимостта от изменения е факт, но цензурата би могла да бъде избегната, ако просто се въведат ясни правила за авторското право и съответно възможностите за търсене на отговорност от недобросъвестни \"писачи\". В момента СЕМ, макар да отговаря за електронните медии, има правомощия да реагира основно само спрямо дейността на телевизии и радиа. Рашидов обяви, че чака предложения от СЕМ за законови промени, тъй като нормативната база не била променяна 20 години. Гербаджията обаче пропусна да отбележи, че идеи за корекции и допълнения към Закона за радиото и телевизията са предлагани неведнъж, включително и от медийни специалисти, журналисти и дори от СБЖ. Дискусии за необходими допълнения към действащата наредба са провеждани, включително и в неговото присъствие, а като цяло от гилдията се опасяват от изцяло нов закон именно заради страха, че властта ще използва подобен ход, за да въведе цензура. От думите на Рашидов се разбра, че ГЕРБ очакват промени за  с който, от една страна, да се гарантира истинска свобода на словото, а от друга - \"да се контролира докъде може да стига тази свобода\", тъй като понякога ставало въпрос за човешки съдби. Модерната теза за борбата с фалшивите новини също бе изтъкната, тъй като \"хигиената в обществото\" трябвало да бъде съхранена. Пердето на внезапна загриженост за медиите и обществото обаче веднага бе дръпнато, за да може Тома Биков от ГЕРБ да разкрие истинските мотиви на властта - журналистите подлагали \"на линч\" само политици, но не и други публични фигури. И този аспект лъсна точно в разгара на \"Апартаментгейт\", който стана възможен благодарение на смелостта на колеги, сайтове и социалните мрежи. Биков обяви, че медиите, които понякога били не четвъртата, а първата власт, не носели достатъчно отговорност, когато прилагали този линч. \"Свободата на словото вече не се изразява в обективност и в показване на всички гледни точки. Свободата на словото вече се изразява в това всяка медия да има позиция и да я изразява свободно\", прицели се той в медиите. Биков назова и очакванията си от новия закон -  и информации. Не посмя обаче да каже кой ще извършва тези проверки. Едно от назначенията на ГЕРБ в СЕМ Бетина Жотева удобно се позова на евродиректива, която трябва да транспонираме към законодателството си до догодина. Според гербаджийката текстовете указвали, че всеки новинарски сайт, който има аудио- и визуална информация, подлежи на регулация. Става въпрос за регулация на съдържанието на аудио- и видеоматериалите, а не на публикациите, опита да смекчи анонса за цензура тя.  Тезата, че ЕС задължава страните да въведат рестрикции за онлайн медиите, бе категорично опровергана от медийния експерт Иво Инджов. \"Новата директива разхлабва ограниченията за реклама на частните телевизии, задължава доставчиците на т. нар. видео по заявка да имат в репертоара си 30% европейски произведения и - което е по-важно - за първи път разпростира регулациите върху видеосъдържанието на Това е напълно обяснимо с оглед на нарасналото неимоверно много значение на видеокомуникацията в интернет, особено сред младите хора\", обяснява той в социалните мрежи. Става ясно, че регулациите целят да спрат съдържание, подтикващо към тероризъм и насилие, както и речта на омразата. \"Тези мерки не налагат предварителна цензура, нито въвеждането на филтри, но изискват много по-висока степен на саморегулация на платформите. Директивата важи за сайтовете на вестници и списания само по отношение на видеосъдържание, за което те не носят редакционна отговорност\", обяснява Инджов. Анонсът за \"реален контрол\" провокира гнева на народния представител от \"БСП за България\" Нона Йотова, която е член на ресорната комисия в НС. \"Досега контролът върху медиите беше тотален, но сега трябва да стане реален. Досегашният контрол включваше купуване на медии от правилните хора, купуване на журналисти, подкупване на медии с държавни средства, заплахи към журналисти, директни уволнения на журналисти, дори за един \"неправилно\" зададен въпрос, камо ли за разследване, забрана върху имената на тези журналисти и правото им на труд в други медии,   на медии с цялата репресивна държавна машина за \"неправилна\" медийна политика\", написа тя в социалните мрежи. Тя попита дали реалният контрол не означава министерство на истината, а всяка новина да минава през един редактор, през един партиен пресцентър или направо през нов държавен орган, който \"да контролира докъде може да стигне тази свобода\". Стана ясно, че вече е сформирана работна група, която да готви новите изменения. Това става на фона на новината, че международната организация \"Репортери без граници\" е подготвила за бъдещите евродепутати 10 предложения, които биха допринесли за по-добрата защита на свободата на словото и независимостта на медиите. Те настояват за еврокомисар, който да отговаря специално за свободата и независимостта на медиите. Целта е той или тя да мобилизира всички институции в ЕС, за да бъдат спрени безпрецедентните  както и да води целенасочена борба с онлайн дезинформацията. \"В отговор на съдебния тормоз, на който са подложени по-специално разследващите журналисти в много страни от ЕС, организацията призовава бъдещите евродепутати да приемат \"Директива за борба с неправомерни съдебни дела\", известни като SLAPPs (Стратегически съдебни дела срещу участието на обществеността)\", предлагат от \"Репортери без граници\". Те призовават ЕП периодично да преразглежда спазването на свободата на словото във всички страни от ЕС въз основа на независим доклад, в който биха могли да се включат и конкретни препоръки, както и санкции в случаите на сериозни нарушения.", "date": "2019.04.15", "title": "Властта крои планове за медийна цензура"}
{"url": "https://duma.bg/dupkite-v-sofiya-sa-humanitarni-saorazheniya-n189767", "text": "Вървя бавно по една дълга улица в сив и мрачен столичен град. Столицата е стара, държавата - още повече, но тази улица... тя сякаш е древна. Като че ли някой й е смъквал кожата поне сто пъти. Олющена, разнебитена, мръсна и неравна, тя би била олицетворение на човешки живот в тази стара, измъчена, продънена държава, ако метафората беше възможна. Казват, че улици в много столици изглеждали така. Само в центъра им било винаги светло, чисто и подредено. В по-крайните квартали на големите градове навсякъде по света било като кочина. Ще повярвам на това, което казват, защото така съм устроен, въпреки че не ми се вярва. Кочината е среда за прасета, за свине. Струва ми се, че такава среда не е подходяща за хора. А в тази свободна и стара държава кочината е сътворена от хора, които искат да живеят като свине. И улицата не е крайна, не е отдалечена от сърцето на столицата. Напротив, съвсем централна е. След ремонт, който продължи много повече от предвиденото и никога няма да свърши, защото, когато нищо не е започнато както трябва, не може да приключи, когато е нужно. Реформите, реконструкциите, ремонтите в тази държава се наричат преход и той трае вечно. Сменят се павилиончетата, тротоарите, загражденията, плочките, дръвчетата, паветата, мислите, инфлацията, хората, социалните устройства, прасетата, конституциите - всичко се променя, но по такъв начин, че да си остане същото. Кочината освежава боите, тапетите и мебелировката, но предназначението й си остава. Така са решили обитателите и въртят опашки. Те знаят, че е по-престижно да те смятат за цивилизовано прасе, отколкото за човек, който живее в собствената си кочина.  Спъвам се в гофриран маркуч, стърчащ половин метър от земята. Не го видях, пръкнал се е неуместно насред другата грозотия, стърчи криво към ниското зимно небе и сякаш съзнава наглостта си. Жълт на цвят. Поглеждам вътре в него без съзнателна причина, очаквам вероятно да съзра в дупката сърцевината на някакво предназначение. Нищо не виждам, повдигам рамене и си давам сметка, че той е като цялото нищо наоколо - стои нахално и властно, грозно и гротескно, символ на строителството в съвременната древна държава. Този маркуч е монтиран от майстор. По инструкция на техник. Инженер е наблюдавал полагането на гофрето. Изкопът е бил контролиран от строителния надзор. После са идвали на проверка възложителите, техническият и инвеститорският контрол, архитектът, кой ли още не. Но маркучът си е останал, приет е одобрително и когато строежът е актуван като изпълнен и завършен, цялата тази сюрия от изпълнители, подизпълнители и надзорници е решила, че баш в центъра на централната улица, до кривите плочки и неравните павета, покрай смислово неясните циментови образувания, лепнати анахронично покрай релсите на трамваите, този маркуч ще изиграе ролята на маяк, на айсберг, в който да се спъва всеки титаник, ако не внимава. Следователно, установявам примирено и задълбочено, смисълът, налят в основите на този извит гумен жълтурко, е да се внимава. Превантивен накрайник. Като тия, дето ги продават в аптеките. Ами умно е. Мило даже. Хуманитарна е целта на това съоръжение. Затова събирам погледа си пред краката и гледам да стъпвам внимателно по кривите очертания и неравностите на тази централна улица в сърцето на столичния град. Ако не внимавам, може да задера обувките си в нещо друго хуманитарно и да пльосна по очи. А падне ли човек веднъж в тази осъвременена с нови ценности държавна кочина, дори по нейна вина, какъвто и титаник да е, няма ставане. Пропадането, потъването на невинно или неволно падналите е либерален акт на свободния избор в демократични условия.", "date": "2019.04.15", "title": "Дупките в София са хуманитарни съоръжения  "}
{"url": "https://duma.bg/kapachki-za-osem-kuvoza-sabraha-v-plovdiv-sofiya-i-varna-n189824", "text": "Общо осем кувьоза може да бъдат купени с парите от събраните пластмасови капачки в кампанията „Капачки за бъдеще“ през уикенда. Доброволци събираха капачките тази събота и неделя в Пловдив, София, Варна и Благоевград. Общото количество материал е над 50 тона. Най-мащабната акция е била във Варна. Близо 20 тона събраха в столицата, където акцията се проведе до стадион „Васил Левски“ в събота от 9 до 15 часа.  Капачки бяха събрани и в Пловдив. До късно след обяд акция имаше и в Благоевград. От началото на благотворителната инициатива, която стартира през 2016 г., са събрани над 69 тона, което прави 45 000 броя капачки, предадени от над 500 000 човека. По време на първата мащабна акция през септември миналата година те бяха 21 тона. С парите от тяхното рециклиране бяха направени пет дарения в помощ на новородените в АГ-болницата СБАГАЛ „Проф. д-р Димитър Стаматов“ и МБАЛ „Света Анна“. Акцията продължи до 16 часа и е по-мащабна от последното подобно събитие.", "date": "2019.04.15", "title": "Капачки за осем кувьоза събраха в Пловдив, София и Варна"}
