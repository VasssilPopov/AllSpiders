{"url": "https://duma.bg/tantsi-i-koli-n200293", "text": "Поредна порция бисери, примесени с лъжи - това Той успя да ни поднесе при посещението си в Южна Корея. Този път манджата бе гарнирана и с опити за демонстрация на възпитание и благоприличие. След като бе удостоен с девети дан по таекуондо, \"репресираният\" преди 10 ноември Борисов, който тогава не искал да напуска МВР, защото е трябвало да се деполитизира, се оплака, че комунистите не му давали да тренира бойни спортове. Налагало се да се маскира като танцьор, вероятно с бухалки, за да се занимава с подобна дейност. Като се има предвид следдесетоноемврийската биография на сегашния премиер, явно танците са били научени добре.   Това не е първия път, когато Борисов получава подобен подарък. При посещението на японския министър-председател Шиндзо Абе у нас миналата година Той бе удостоен с шести дан по карате киокушин-кай. Има обаче една опасност. Деветият дан по таекуондо да остане единствения реален подарък от посещението Му в Сеул. А очакванията бяха за доста по-големи подаръци, завод на \"Хюндай\" в България например. След очертаващия се провал на завода на \"Фолксваген\" у нас управляващите заговориха много усилено за подобно развитие на събитията и пак представиха мечтите си за реалност. \"Ние дадохме офертата си на Хюндай, те казаха какво търсят и ако се харесаме, чакаме решение на борда на компанията дали ще инвестират в завод в България. Не е възпитано да се говори повече, преди да си реши фирмата. И никак не е добре да проявяваш лошо възпитание като някои политици в България - да се изтъкваш\", коментира Бойко Борисов, явно визирайки президента Радев. От думите Му човек остава с усещането, че страната ни е заела позата на несгодена мома, която се надява на годеж и чака \"Хюндай\" да я хареса. Но както се видя от случая с \"Фолксваген\", автомобилните гиганти на сълзи не вярват. Те имат строги критерии при определянето на бъдещите си планове за развитие и всичко зависи от това дали дадена инвестиционна дестинация, в случая България, отговаря на тях. Наистина вече 5% от БВП на страната се падат на автосектора. Не може да се отрече, че този бранш е сред най-бързо развиващите се през последните години. Обаче върхът в тази индустрия, завод за цели автомобили, остава недостижим. Наистина - едно е да бълваш части на ишлеме, съвсем друго е да предлагаш цял завършен продукт.  Трябва да разсеем създалото се схващане, че България е най-силната дестинация напоследък за автомобилната индустрия, казваше някогашният министър на икономиката Божидар Лукарски. Демографията и липсата на работна ръка, бюрокрацията, съдебната система и лошата инфраструктура плашат световните производители. Не са малко и оплакванията от липсата на стратегия за насърчаване на растежа в автомобилната индустрия - било чрез данъчни облекчения или чрез субсидии, които да изравнят България с нейните конкуренти. Влошават се и геополитическите условия. Страната ни е сравнително близо до най-конфликтните точки на света, а това не се нрави на крупните инвеститори в автомобилостроенето. Освен това те отчитат, че сме прекалено малък пазар с ниска покупателна способност. Затова и занапред със сигурност ще оставаме извън техните стратегически планове. Очевидно танците и автомобилите са съвсем различни неща.", "date": "2019.09.26", "title": "Танци и коли"}
{"url": "https://duma.bg/bsp-iska-danachni-oblekcheniya-za-raboteshti-roditeli-n200292", "text": "Работещи родители с едно дете да имат право на данъчна преференция до 600 лв. на година, с две деца - до 1200 лв., с три - до 1800 лв. Това предложение на БСП представи Георги Гьоков при дебат по промените в Закона за данъците върху доходите за физическите лица. \"Целта е да се дадат по-големи данъчни преференции на работещите родители с деца, ненавършили 18 г. Това е мярка, изцяло насочена срещу демографската криза. С предложението си ще стимулираме работещите родители\", заяви от парламентарната трибуна Гьоков. Той поясни, че левицата прави тези предложения, защото всички партии и политици говорят за страшната демографска катастрофа, която ни е сполетяла, но никой нищо не прави. Само БСП прави разумни предложения, но няма кой да ни чуе, подчерта той. Гьоков припомни, че демографската катастрофа е факт повече от 30 години, а в най-новата ни история няма действащи политики за преодоляване на тази надвиснала заплаха. \"Нито има епидемия, нито война, но нацията се стопява. Казвате, че няма нужда от стимули, от преференции, трябва комплексен подход. Но какво направихте в сферата на образованието, здравеопазването? Днес помощта е 20 лв. за всяко дете. Реалният стимул е да се покаже, че държавата застава зад работещите родители\", заяви Драгомир Стойнев. Той припомни, че Комисията по бюджет и финанси отхвърли предложението на БСП, без да се мотивира. Тома Биков от ГЕРБ разви теорията, че демографската криза била, защото \"сега са малко хората, които раждат\". \"Ние берем плодовете на това, което е посадено през 90-те години. Раждането на дете е културен въпрос. В семействата има същият брой деца, но семействата са по-малко, защото хората са по-малко\", обясни той. Спас Гърневски от ГЕРБ обвини социалистите, че заради тях 2 млн. българи са емигрирали. \"Не вървят вече тия антикомунистически номера в парламента. Колкото повече пускате Гърневски да говори с неговия пещерен антикомунизъм, той настройва обществото срещу ГЕРБ\", обърна се Гьоков към управляващите. След като Гърневски нарече левицата \"крадлива партия\", Иван Ченчев от БСП настоя за изгонването му от залата. Наглост е един депутат да обижда цяла парламентарна група и нейното ръководство, възмути се социалистът.  \"Към момента законът предвижда такъв тип облекчение - приспадане на 200 лв. на едно ненавършило пълнолетие дете, 400 лв. за две и 600 лв. за три или повече деца. Тук предложението на колегите е в пъти завишено и няма горна граница\", коментира депутатът от ГЕРБ Евгения Ангелова, с което даде заявка, че мнозинството отново ще гласува напук на БСП.  До гласуване така и не се стигна, тъй като пленарното заседание приключи. ", "date": "2019.09.26", "title": "БСП иска данъчни облекчения за работещи родители"}
{"url": "https://duma.bg/napusna-ni-poetat-lyubomir-levchev-n200283", "text": "Именитият поет Любомир Левчев почина на 84 години. Роден е на 29 април 1935 г. в Троян. Завършва гимназия в София и висше образование в СУ \"Климент Охридски\", специалност библиография и библиотекознание към Философско-историческия факултет. Левчев е автор на 75 книги, преведени в над 36 страни. Бил е главен редактор на в. \"Литературен фронт\", първи зам.-председател на Комитета за култура, председател на Съюза на българските писатели. От 1991 г. е собственик на ИК \"Орфей\" и едноименното списание. Носител е на орден \"Стара планина\", първа степен, и наградите \"Никола Вапцаров\", \"Пеньо Пенев\", \"Димчо Дебелянов\", \"Хр. Г. Данов\", \"Иван Вазов\". Член е на Европейската академия за наука, изкуство и литература в Париж и член-основател на Европейската академия за поезия в Люксембург. Носител е на Златен медал за поезия на Френската академия със звание \"Рицар на поезията\", Голямата награда на института \"Ал. Пушкин\" и Сорбоната, Световната награда за мистична поезия \"Фернандо Риело\", \"Златен венец\" на Стружките вечери на поезията и др. Почетен гражданин е на София. Първата му стихосбирка \"Звездите са мои\" е издадена през 1957 г. Сред най-известните му поетични книги са \"Обсерватория\", \"Дневник за изгаряне\", \"Заклинания\", \"Лък\", \"Самосъд'83\", \"Метроном\", \"Небесен срив\" и др. Автор е на поредицата \"Романи от спомени\" - \"Убий Българина!\", \"Ти си следващият\" и \"Панихида за мъртвото време\", \"Островът и всичко останало\" с пастели от Николай Майсторов и др., както и на сценариите за филмите \"Мълчаливите пътеки\", \"Гибелта на Александър Велики\", \"Сладко и горчиво\".  Известната художничка Дора Бонева е негова съпруга, синът му Владимир Левчев е поет, дъщеря му Марта Левчева е художничка. Редакцията на в. ДУМА изразява съболезнования към семейството на Любомир Левчев. Поклон пред паметта му!", "date": "2019.09.26", "title": "Напусна ни поетът Любомир Левчев"}
{"url": "https://duma.bg/kampaniyata-v-sofiya-tragva-ot-utre-n200285", "text": "На 27 септември БСП в София ще представи листата с кандидати за общински съветници, за районни кметове и за кметове на кметства. Заповядайте след 17,30 часа в Градската градина от страната на пл. \"Княз Александър Батенберг\" (до площадката на разрушения Мавзолей). Нека заедно да поставим началото на кампанията за Местни избори 2019 в София!", "date": "2019.09.26", "title": "Kампанията в София тръгва от утре"}
{"url": "https://duma.bg/evropeyskata-nosht-na-uchenite-s-otvoreni-vrati-vav-vuzove-i-instituti-n200284", "text": "На 27 септември България ще участва за 13 път в Европейската нощ на учените. Висшите училища и научните институти ще отворят врати за посетители от 18 до 22 ч.  Единият от проектите, с които страната ни ще участва - REFRESH, включва над 150 събития, свързващи науката с културата, в 50 града у нас, както и на борда на научноизследователския кораб на БАН \"Академик\", в единствената наша изследователска миниподводница РС-8В и в родопската теснолинейка по маршрута Септември-Велинград, която ще тръгне от гара Септември в 20,45 ч. В София акцентът отново ще бъде Античният комплекс \"Сердика\" под стъкления купол на Ларгото между МС и Президентството, където от 18 ч. ще е официалното откриване с награждаване на победителите в конкурсите за деца и младежи. Ще има щандове с демонстрации и експерименти. Посетителите ще научат какво е да си молекулярен биолог, ще разберат неподозирани факти за слънчевите затъмнения и пр. Пълната програма по градове - на сайтовете: http://nauka.bg/night и https://www.britishcouncil.bg/programmes/education/researchers-night/2019.  Един от партньорите е БАН, която на 12 октомври навършва 150 години. Посетителите в централната сграда на академията на ул. \"15 ноември\" 1 от 17,30 ч. ще научат как се изолира ДНК от банан, как се лекуват безболезнено рани, как се правят холограми, какви са полимерите на бъдещето.", "date": "2019.09.26", "title": "Европейската нощ на учените с отворени врати във вузове и институти "}
{"url": "https://duma.bg/v-zhk-mladost-izlizat-na-dva-protesta-dnes-n200286", "text": "Жителите на столичния район \"Младост\" отново излизат на протест срещу презастрояването. Този път акциите ще са две - от 18 ч. пред бл. 73, до метростанция \"Младост 1\" и от 19,30 ч. - пред бл. 475 в \"Младост\" 4. Двата протеста са по различни казуси, които не са намерили решение въпреки гражданското недоволство, изразено вече в четири протеста. Местните жители са изпратили десетки писма до Столичната община, район \"Младост\" и Министерския съвет, но не са получили отговор. В първия случай според хората има реална опасност много дървета да бъдат изсечени и на мястото им да се появи бетонна стена от жилищни сгради в непосредствена близост до съседните бл. 73 и 74А. От началото на годината жителите настояват статутът на земята да стане за озеленяване, а собствеността - общинска. В момента в зелената площ пред бл. 73 има 38 ценни дървета. По другия казус в междублоковите пространства е предвидено издигането на три нови 6-етажни блока. Жалбата и подписката срещу разрешението за строеж не са били разгледани от Столичната община, а са изпратени до Административния съд в София, където жителите не са страна по казуса. Междувременно в район \"Младост\" се появи още един сигнал за предвиден строеж. Оказа се, че е внесено искане на мястото на пазара в \"Младост 1\" да се изгради 8-етажен блок. Теренът е частен и евентуален строеж може да се спре само чрез изменения в Общия устройствен план. Според документите и козирката на близката метростанция попада в частния имот. На протест вчера излязоха и жители на район \"Витоша\". Те поискаха оставката на районния кмет Теодор Петков заради съмнителни имотни сделки.", "date": "2019.09.26", "title": "В жк \"Младост\" излизат  на два протеста днес"}
{"url": "https://duma.bg/53-mlrd-lv-imat-domakinstvata-v-bankite-n200282", "text": "Депозитите на домакинствата и на нетърговските дружества, обслужващи домакинствата, са достигнали 53,660 млрд. лв., което е 46,4 на сто от БВП. От Централната банка отчитат, че в края на август спестяванията на българите са се повишили на годишна база с 8,2 на сто. Кредитите за домакинства и нетърговските дружества, обслужващи домакинствата, също са се увеличили. Те са за 23,212 млрд. лв., което е 20,1 на сто от БВП. Спрямо същия месец на предходната година те са се увеличили с 8,8 на сто. Жилищните кредити са най-много - 11,406 млрд. лв. Те се увеличават на годишна база с 12,4 на сто. Потребителските кредити възлизат на 9,893 млрд. лв. и се увеличават с 11,2% спрямо август 2018 г. Депозитите на неправителствения сектор са общо 81,591 млрд. лв., или 70,5 на сто от БВП. Те се увеличават на годишна база със 7,3 на сто. Депозитите на \"Нефинансови предприятия\" са 24,559 млрд. лв., което възлиза на 21,2 на сто от БВП. В сравнение с края на август на 2018 г. те се увеличават с 3,1 на сто. Депозитите на финансовите предприятия нарастват с 29,7 на сто на годишна база и през август 2019 година достигат 3,372 млрд. лв., което е 2,9 на сто от БВП. В края на август кредитите за неправителствения сектор са за 59,932 млрд. лв. (51,8 на сто от БВП). През август 2019 г. те се увеличават на годишна база с 6 на сто. Кредитите за нефинансовите предприятия нарастват с 3,3 на сто на годишна база през август и в края на месеца достигат 33,585 млрд. лв., което е 29 на сто от БВП. Кредитите, предоставени на финансови предприятия, са за 3,134 млрд. лв., или 2,7 на сто от БВП в края на август 2019 година. В сравнение с август предходната година. те се увеличават със 17,4 процента.", "date": "2019.09.26", "title": "53 млрд. лв. имат домакинствата в банките"}
{"url": "https://duma.bg/levite-veterani-nachertaha-plan-za-izborite-n200287", "text": "Дни преди официалното откриване на предизборната кампания за местния вот Националният съвет на Движението на ветераните очерта плана си за действие. Членовете на организацията се заканиха да продължат да показват на по-младите си другари, че все още работят активно и имат идеи как да се постигнат изборни победи. Председателят на движението Динко Желев даде отчет за решенията, взети на последните пленуми на Националния съвет на БСП. Той се спря и на финансовото състояние на БСП и драстично орязаната субсидия. \"Бе взето решение партията да събира средства, както е правила и преди, от дарения. Това обаче ще става само от физически лица. Ние не искаме да влизаме в обвързаности с фирми и бизнесмени. Ще наблягаме на по-малки дарения и масовост\", обясни социалистът.  Желев изброи и всички скандални решения, прокарани от властта напоследък. Той подчерта, че депутатите от \"БСП за България\" и през този политически сезон ще бъдат активни и ще продължат да внасят в парламента закони, насочени не само към младите хора, но и към възрастните.", "date": "2019.09.26", "title": "Левите ветерани начертаха план за изборите"}
{"url": "https://duma.bg/sadiite-branyat-kalpakchiev-i-iskat-ostavki-vav-vss-n200290", "text": "Напоителна позиция в защита на председателя си Калин Калпакчиев пусна Съюзът на съдиите в България (ССБ). Те настояват и за оставки от Съдийската колегия на ВСС заради становището, с което магистратите подкрепиха обществените нагласи срещу съдебното решение за предсрочно освобождаване на убиеца Джок Полфрийман от затвора. ССБ призова членовете на Съдийската колегия на ВСС да подадат оставки, защото не изпълняват основното си задължение да бранят независимостта на съда. Съдиите са възмутени от изявлението на колегията, че \"споделя усещането на близките на Монов за нарушен баланс между правото и справедливостта\". Позицията е подписана от членовете на ССБ без председателя Калпакчиев, който оглавяваше и съдебния състав, освободил австралиеца. Българският съдия получава от ВСС ясен и категоричен знак, че ако не постановява решенията си в унисон с общественото мнение и желанията на партии и конкретни техни лидери, ще бъде обругаван, охулван, физически преследван и малтретиран, а единствената реакция на Съдийската колегия на ВСС ще бъде съдействие за дисциплинарното му преследване, смятат съдиите.  Необходимо е да се обмисли промяна в НПК, така че съдебните актове за предсрочно освобождаване от затвора да подлежат на по-висок инстанционен контрол, коментира в НС правосъдният министър Данаил Кирилов. Според него прокуратурата има правен интерес да иска възобновяване на делото срещу Полфрийман. Кирилов обаче е убеден, че този вид дела се решават двуинстанционно и касационното им обжалване е недопустимо. Той е категоричен, че съдебният акт е факт и трябва да се изпълнява, докато друг съд не го отмени. Да не поставяме държавата срещу съдебните актове, призова министърът. Междувременно Върховният касационен съд върна на СГС делото на убиеца на Полфрийман за окомплектоване. Припомняме, че главният прокурор Сотир Цацаров поиска ВКС да възобнови производството по предсрочното му освобождаване и да спре пускането му от затвора. ", "date": "2019.09.26", "title": "Съдиите бранят Калпакчиев и искат оставки във ВСС"}
{"url": "https://duma.bg/borisov-nablegna-na-boynite-umeniya-v-seul-n200288", "text": "Превес на бойните умения пред разговорите за инвестиции имаше в отразяването на първия ден от визитата на Бойко Борисов в Южна Корея. Първите видеа оттам показаха как премиерът, облечен във възтясно кимоно, чупи дъска с длан. Той дори получи почетен девети дан по таекуон до, което накара някои медии да прекъснат прякото предаване от ЦИК за тегленето на номера за изборите. Премиерът разказал на домакините, че преди демокрацията в България таукуондото било забранено, а бойният му клуб бил \"маскиран като танцов състав\" между 1985 и 1987 г. В Центъра за научноизследователска и развойна дейност на \"Хюндай Мотор груп\" в Хуасонг Борисов обяви, че България е представила оферта за южнокорейска инвестиция. Той отново се върна на зациклилите преговори с \"Фолксваген\" за завод у нас. \"България е прекрасна дестинация с много добро качество и възможности. Както \"Фолксваген\", така и всички големи компании освен изпълнителната им власт имат борд на директорите, в който стоят много сериозни хора, и никак не е добре да проявяваш лошо възпитание като някои политици в България да се изтъкваш в такива моменти\", оплете се премиерът. Той отново изрази надежда за южнокорейски инвестиции, \"за суперкомпютри, акумулатори и батерии\" и за обмен на туристи. \"България е привлекателна за Южна Корея не само в сферата на машиностроенето, но също и в посока на СПА туризма\", каза Борисов. От правителствената пресслужба припомниха, че това е първата официална българска делегация там от 30 години насам.", "date": "2019.09.26", "title": "Борисов наблегна на бойните умения в Сеул"}
{"url": "https://duma.bg/parlamentaren-haos-za-sakratenoto-sadebno-sledstvie-n200291", "text": "Парламентът прие единодушно на първо четене законопроектите на БСП, \"Обединени патриоти\" и \"Воля\" за промени в НПК, с които съкратеното съдебно следствие да не се прилага при тежки престъпления. Новите текстове бяха внесени след убийството на седемгодишната Криси в сливенското село Сотиря. Малко след това обаче народните представители приеха и законопроект на ГЕРБ, който де факто противоречи на гласуваните изменения. При дебатите зам.-председателят на ПГ \"БСП за България\" Крум Зарков припомни, че съкратеното производство е въведено през 2006 г., за да се осигури бързина при разглеждането на наказателните дела и да се разтовари системата. \"Процедурата беше в основата на инициативата на БСП от 2009 г., с която от обхвата на съкратеното производство се изключиха определени престъпления. Няколко месеца по-късно ГЕРБ отмени мярката. Не може налагането на справедливо наказание да се жертва заради бързината на съдебния процес\", аргументира се той. Повод за думите му бяха промените в НК, внесени от ГЕРБ. Управляващите искат съкратеното производство да остане. Законопроектът на БСП предвижда да отпадне възможността при тежки престъпления присъдата да бъде намалена с една трета, ако извършителят признае вина. Управляващите обаче искат съдът да решава дали да намали присъдата с до една пета. В момента законовият текст е императивен и не оставя място за преценка, т.е. намалява се присъдата за всяко престъпление. От БСП предупредиха, че ГЕРБ прокарват текст, който противоречи на приетите малко по-рано промени в НПК. \"В един ден НС мина от консенсус към дълбоко разочарование. Под давление на ГЕРБ се сътвори правен абсурд, в който на първо четене са приети два противоречащи си законопроекта\", възмути се Зарков, след като депутатите гласуваха и това предложение.  Филип Попов предупреди, че ако се запази съкратеното съдебно следствие, много убийци ще намалят присъдите си. Той също посочи, че двата законопроекта се \"бият\". Попов напомни, че по заварени дела промените в НК няма да може да се приложат. По този начин убийци като този от с. Сотиря ще се възползват от по-благоприятния за тях закон, а подобни висящи дела въобще не са малко, обоснова се юристът. Корнелия Нинова определи ситуацията като правен абсурд, политическо лицемерие и морална нищета. \"Мотивите за промени в НК на ГЕРБ са, че се правят като алтернатива на законопроекта на БСП. По тази тема няма алтернатива. За зверски изнасилено и убито дете единствената алтернатива е възмездието. Нека да не влагаме в това политически и партийни пристрастия\", призова председателят на БСП. \"Какво си представяте, че ще се случи оттук нататък с двата закона? Че между първо и второ четене ще ги слеем? Те са напълно противоречиви. Или ще ги сложите на трупчета и ще ги забравите, или на второ четене ще отхвърлите предложението на БСП и ще запазите съкратеното производство\", подчерта Нинова. Тя припомни, че има национална подписка с вече над 20 000 подписа на хора, които искат рецидивисти да нямат право на намаляване на наказанието.", "date": "2019.09.26", "title": "Парламентарен хаос за съкратеното съдебно следствие"}
{"url": "https://duma.bg/bsp-za-balgariya-shte-e-s-nomer-56-v-byuletinata-n200289", "text": "Във втората част на бюлетината ще бъде номерът на коалиция \"БСП за България\" на предстоящите местни избори. Жребият в ЦИК определи номер 56 на левицата, това обаче важи само за националното представяне и регистрация. В населените места, в които БСП се явява в коалиция съвместно с други партии и движения, номерът ще бъде друг. Обединенията по места ще бъдат подредени по реда на подаване на документи в Общинската избирателна комисия. Ако някоя от 66-те партии, които бяха разпределени вчера, не се яви на изборите в дадено населено място, номерът й ще бъде пропуснат в бюлетината.  Зам.-председателят на ПГ \"БСП за България\" Христо Проданов коментира, че не номерът е важен, а политиката, която партията прави и следва. Водачът на листата за София и председател на столичната организация на БСП Калоян Паргов смята, че числото 56 е кралско и означава последователност. Вървим последователно към победа в минимум 5-6 областни града, прогнозира той. Бяхме изтеглени последни от урните, а обикновено последните стават първи и на изборите ще защитим тази максима, закани се Проданов. ГЕРБ влизат в надпреварата с 43, ДПС - 55, НФСБ - 8, \"Атака\" - 4, ВМРО-БНД - 34, \"Воля\" - 51. СДС е с номер 64, а \"Демократична България - Обединение\" взе 66. Първата позиция в бюлетината се падна на БЗНС.  Членовете на ЦИК разпределиха номера за 59 партии и 7 коалиции. Председателката на ЦИК Стефка Стоева уточни, че отказаните регистрации са шест. По-късно стана ясно, че една от тях е на бившата кметица на столичния район \"Младост\" Десислава Иванчева. Причината Общинската избирателна комисия да й откаже е 7-минутно закъснение за подаване на документите. Книжата се подаваха до 17 часа на 24 септември, а \"Християндемократическа партия на България\", от чието име Иванчева се явява за кмет на София, внесла своите в 17,07 часа. Не е бил спазен и форматът на един от документите. По същата причина не е регистрирана и бившата й заместничка Биляна Петрова, която се кандидатира за кмет на \"Младост\". Без регистрация са останали и другите кандидати за районни кметове и общински съветници от същата партия. Иванчева се закани, че ще обжалва.", "date": "2019.09.26", "title": "\"БСП за България\" ще е с номер 56 в бюлетината"}
{"url": "https://duma.bg/liberalizirat-gazoviya-pazar-ot-2024-g-n200280", "text": "Парламентът окончателно и без дебати прокара промените в Закона за енергетиката, които целят либерализация на пазара на природен газ и създаването на независима газова борса. С приетите на второ четене промени се позволява плавното и постепенно преминаване от пазар с регулирани цени към организиран пазар на природен газ по свободно договорени цени. Пълната либерализация трябва да е факт от 2024 г. Това означава, че всички дефицити и излишъци ще се търгуват на независима газова борса, за да могат да се балансират търсенията на потребителите и търговците. Всички добивни предприятия, които в бъдеще ще добиват газ процентно, ще могат да пласират на тази борса като създават ликвидност, а общественият доставчик чрез \"Булгартрансгаз\" ще може в годините да увеличава процентно ликвидността с количества газ. Цената на природния газ за големите стопански потребители вече няма да подлежи на определяне от страна на Комисията за енергийно и водно регулиране, а ще се купуват само по свободни цени. До края на годината енергийният регулатор трябва да проведе процедура за утвърждаване на цената, по която общественият доставчик ще продава природен газ през 2020 г., решиха още депутатите. ", "date": "2019.09.26", "title": "Либерализират газовия пазар от 2024 г."}
{"url": "https://duma.bg/zapochvat-proverki-na-energiynite-druzhestva-za-zimata-n200279", "text": "Експерти от Министерството на енергетиката проверяват готовността на енергийните дружества за предстоящия зимен сезон, съобщиха от Министерството на енергетиката, ръководено от Теменужка Петкова. Традиционните проверки имат за цел да намалят неблагоприятните последствия от природни бедствия и аварии през есенно-зимния период. Те ще продължат по график до 11 октомври. В периода 24-27 септември ще бъдат проверени обекти на \"Електроенергиен системен оператор\" ЕАД и \"Електроразпределение Юг\" ЕАД в района на Ямбол, Карнобат, Айтос, Бургас и Пловдив. От 30 септември до 4 октомври предстои да бъдат инспектирани обекти на ЕСО ЕАД и \"ЧЕЗ Разпределение България\" АД в района на Банско, Разлог, Белица, Гоце Делчев и Хаджидимово. Между 7 и 11 октомври ще бъдат проверени обекти на ЕСО ЕАД и \"Електроразпределение Север\" АД в района на Бяла, Борово, Две могили, Русе, Ветово и Цар Калоян. Резултатите от инспекциите трябва да са готови до 18 октомври.", "date": "2019.09.26", "title": "Започват проверки на енергийните дружества за зимата"}
{"url": "https://duma.bg/kongresat-na-sasht-zadeystva-otstranyavane-na-tramp-n200272", "text": "Конгресът на САЩ започна процедурата по отстраняването от длъжност (импийчмънт) на президента Доналд Тръмп. Това обяви Нанси Пелоси, председател на Камарата на представителите, долната камара на Конгреса. Именно тази камара има право да задейства импийчмънта според конституцията на САЩ.  В краткото си изявление Нанси Пелоси заяви, че Тръмп е \"нарушил конституцията, клетвата при встъпването в длъжност, националната сигурност и целокупността на нашите избори\". Като основание тя смята телефонния разговор през юли на Тръмп с украинския президент Владимир Зеленски, по време на който той бил искал да започне разследване срещу Хънтър Байдън, сина на Джо Байдън, бившия вицепрезидент при Барак Обама. Сега Байдън-старши е основен съперник на Тръмп за президентските избори догодина. Именно в това демократите съзират \"нарушаването на целокупността на изборите\". Демократите смятат също, че е недопустимо държавният глава да използва властта в Украйна за компрометиране на основния си конкурент, а също да прикрива тези действия. След изявлението си Пелоси отказа да отговаря на журналистически въпроси.  Смята се, че Тръмп е търсил компромат срещу Джо Байдън, който е подозиран в конфликт на интереси. Смята се също, че като най-високопоставения държавник в Белия дом, отговарял навремето за Украйна, вицепрезидентът Байдън е оказал влияние синът му Хънтър да бъде назначен в украинската енергийна копания \"Бурисма\". В миналото имаше съобщения и коментари, че Хънтър е разследван в Украйна за корупция, но такава не бе установена. Според предварителната информация Тръмп в разговора със Зеленски осем пъти е настоявал да започне разследване срещу Байдън, в противен случай ще спре военната помощ на САЩ за Украйна.  Белият дом отрича това, като контрира, че Тръмп взел решение да спре помощта преди самия разговор, а като причина се посочваше ширещата се корупция в Украйна.   Сега Тръмп контрира, че задържането на помощта не е свързано с искането за разследване срещу Байдън, а защото иска други европейски държави да подпомогнат финансово Украйна. \"Искам Германия, искам Франция, искам ЕС да предоставят пари\", каза той при пристигането си в централата на ООН, преди да произнесе речта си пред Общото събрание. Все пак той призова медиите да проверят какво \"Байдън е направил за сина си\" в Украйна. Вчера следобед (българско време - бел.ред.) Белият дом публикува и стенограма на разговора Тръмп-Зеленски. Понеже Демократическата партия има мнозинство в Камарата на представителите, най-вероятно импийчмънтът ще мине там. Но процедурата трябва да мине и през 100-членния Сенат, горната камара на Конгреса, а там тя няма шанс. Тя трябва да бъде одобрена с мнозинство от две трети, или 67 сенатори. Но мнозинство в Сената с 53 гласа имат републиканците, а те подкрепят Тръмп.", "date": "2019.09.26", "title": "Конгресът на САЩ задейства  отстраняване на Тръмп"}
{"url": "https://duma.bg/odobriha-koveshi-za-prokuror-na-es-n200271", "text": "Европейският парламент и Европейският съвет одобриха окончателно румънката Лаура Кьовеши за главен прокурор на Европейската прокуратура. Преговорите между Европейския парламент и Европейския съвет за новия главен прокурор на Европа, който да ръководи Европейската прокуратура (EPPO), продължават от миналата пролет. Преговарящият екип на парламента подкрепи Кьовеши по време на преговорите, въпреки противопоставянето на съвета до този момент. След споразумението с преговарящите на съвета във вторник вечерта, председателят на Комитета за граждански свободи Хуан Фернандо Лопес Агилар заяви: \"Г-жа Кьовеши е идеалният избор да стане главен прокурор на ЕС. Има отлични професионални компетенции. Освен това в момента Румъния не заема ключови постове в ЕС. Тя ще бъде една от силните жени, водещи ЕС отсега нататък\". Вероятно конференцията на председателите на ЕП ще одобри споразумението, докато потвърждението между държавите-членки ще се случи на заседание на съвета в началото на октомври.", "date": "2019.09.26", "title": "Одобриха Кьовеши за прокурор на ЕС"}
{"url": "https://duma.bg/putin-kam-nato-da-sprem-yadrenata-nadprevara-n200273", "text": "Владимир Путин е изпратил послание до всички страни от НАТО с предложение за мораториум върху разполагането в Европа и други региони на ракети със среден и малък обсег (РСМО). Посланието е изпратено и до редица държави извън НАТО, например Китай. Това съобщи руският в. \"Комерсант\", който се позовава на дипломати от НАТО, участващи в годишната сесия на Общото събрание на ООН. Посланието е адресирано и до генералния секретар на НАТО Йенс Столтенберг, както и до ръководителката на ЕС дипломацията Федерика Могерини, които са го получили.  Основна тема е ситуацията около анулирания на 2 август договор за въпросния клас оръжия, който бе подписан през 1987 г. от СССР и САЩ. В посланието си руският президент пише по-специално: \"Русия вече обяви решението си да не разполага ракети със среден и малък обсег в Европа или в други региони, докато от това (разполагането) се въздържат американците. Призовахме САЩ и техните съюзници да поемат аналогични задължения, но не виждаме насрещна заинтересованост. Призовава ви да подкрепите нашите усилия и да обявите мораториум в рамките на НАТО срещу разполагането на РСМД с наземно базиране, което да е аналогичен на обявения от Русия\".  Подчертава се, че Москва е готова да докаже на практика своята правота. \"Бих искал да отбележа, че претворяването в живота на подобна схема (мораториумът) ще изисква допълнителни верификационни мерки, особено в условията, когато на територията на Европа вече са разположени пускови установки за ракети със среден обсег. Готови сме за обсъждане на съответните технически аспекти\", се казва в писмото на руския лидер.  В него се отбелязва също, че дори без договора за РСМД руската страна е готова да преговаря със страните от НАТО за някои верификационни мерки. ДУМА припомня, че през август Русия призова САЩ да се обяви мораториум върху разполагането на ракети в Европа и Азия. Вашингтон обаче не прояви интерес. По-рано руското министерство на отбраната заяви, че \"Русия не е тествала и няма на въоръжение РСДМ за разлика от САЩ\", а също \"не планира разполагането на такива ракети нито в Европа, нито в други региони по света, докато не се появи подобно американско оръжие\". ", "date": "2019.09.26", "title": " Путин към НАТО: Да спрем  ядрената надпревара"}
{"url": "https://duma.bg/imalo-indikatsii-za-nablizhavashta-retsesiya-n200274", "text": "Има индикации за наближаваща рецесия у нас, като най-сериозен трус от спада на потреблението ще усетят компаниите, които не са рентабилни. Това прогнозира Петър Ванчев, управител и собственик на един от големите интернет магазини пред \"Блумбърг тв България\". \"Едно от най-сериозните предизвикателства пред електронната търговия към момента е конкуренцията, а тази у нас е много посредствена\", смята той. Според него проблемът е, че много компании се опитват да инвестират в бъдещето и работят на загуба. \"Много често целият им маркетинг се основава на това да подбиват цените на конкурентите си, без да предлагат никаква допълнителна стойност на клиентите си\", обясни Петър Ванчев. По думите му клиентите се подлъгват по ниската цена, но доброто изпълнение на работата остава основно за тях. Той е категоричен, че твърденията, че онлайн се пазарува предимно с кредитни карти, са голяма заблуда и напомни, че над 90% от продажбите в България са в брой.", "date": "2019.09.26", "title": " Имало индикации за наближаваща рецесия"}
{"url": "https://duma.bg/balgariya-shte-povishi-do-27-dela-na-vei-do-2030-g-n200275", "text": "България, Франция и Гърция обещаха да актуализират националните си цели за възобновяема енергия и да увеличат дела на вятърните, слънчевите и другите видове възобновяеми енергийни източници (ВЕИ) съответно до 27%, 33% и 35% от потреблението на енергия до 2030 г., съобщава Euractiv. Това е станало ясно по време на публичен дебат между енергийните министри на страните членки на Европейския съюз (ЕС) за националните планове за енергетика и климата на съответните държави. Франция е решила да повиши целта си за дял на възобновяемата енергия до края на следващото десетилетие от 32% на 33%. България и Гърция са заявили, че ще повишат собствените си цели съответно от 25% на 27% и от 31% на 35%. Гърция вече изненада наблюдателите на срещата на върха на ООН в областта на климата в Ню Йорк в понеделник, като обяви планове за цялостно прекратяване на употребата на въглищата в енергийния си сектор до 2028 г. Според ЕК широкомащабното въвеждане на възобновяемата енергия се забавя спрямо първоначално приетите параметри. Бившите социалистически страни като Полша, Чехия и Унгария подчертаха необходимостта от увеличаване на финансирането за постигане на целите в енергетиката и по отношение на климата на блока до 2030 г.", "date": "2019.09.26", "title": " България ще повиши до 27% дела на ВЕИ до 2030 г."}
{"url": "https://duma.bg/nay-malko-10-spad-na-letniya-turizam-n200281", "text": "Спад от 10% през летния сезон тази година и 208 хиляди туристи по-малко на българското Черноморие очакват Румен Драганов от Института за анализи и оценки в туризма и Димитър Попов от УС на Асоциация на българските туроператори и туристически агенти. В сметките обаче не влизат загубите от фалита на най-големия и стар туроператор в света - \"Томас Кук\".   Хотелиери в \"Слънчев бряг\" предвиждат огромни загуби и фалити заради банкрутирането на британския туроператор. По данни на Института за анализи и оценки в туризма само към момента щетите за българските хотелиери възлизат на около 36 млн. евро. \"При нас е цунами, това е изключително напрежение. По-важно е какво ще правим оттук нататък. \"Томас Кук\" не е фалирал, те са прекратили дейността си. Преструктурират своята програма и ще я представят на съвета на кредиторите. Може да се върнат на 1 октомври обратно на пазара. Трябва да изчакаме\", коментира Драганов пред \"България он ер\". Димитър Попов обаче не вярва да се стигне до рефинансиране и компанията в Англия да продължи да работи. Според него сигнали за фалита на \"Томас Кук\" е имало от три години и опциите за преструктуриране вече са минали. Той уточни, че положително за нас е поне това, че крахът на компанията се случва накрая на летния сезон у нас и ще имаме време да вземем мерки. Драганов призова за създаване на Национална хотелска асоциация и Национална асоциация на туроператорите и туристическите агенции, както и финансова помощ за хотелите, които са засегнати. В следващите дни министърът на туризма Николина Ангелкова ще поиска среща с финансовия министър Владислав Горанов, на която българските хотелиери, потърпевши от фалита на \"Томас Кук\", ще поискат облекчаване на данъците, за да могат да понесат щетите от фалита на британския туроператор. Това съобщи пред БНТ Ангелкова. Загубите за хотелиерите в България възлизат на доста милиони левове. А има огромен риск българските хотелиери, сключили договори с фалиралия британски туроператор, да не получат плащанията си, обяви тя след проведената спешна среща с туроператори и хотелиери у нас по повод възникналия казус. Малкият и среден бизнес в България, който е прикачен към \"Томас Кук\", е заложник. Този фалит може да помете твърде много работни места и малки, и средни предприятия в хотелиерството, ресторантьорството, транспорта, както и услуги като екскурзоводство\", заяви доц. Йордан Йорданов, зам.-председател на \"Сдружение Туризъм\".", "date": "2019.09.26", "title": "Най-малко 10% спад на летния туризъм"}
{"url": "https://duma.bg/biznesat-predvizhda-problemi-s-noviya-zakon-za-aktsizite-n200278", "text": "В преработения проект за изменение на Закона за акцизите и данъчните складове остава съществена част от проблемните текстове и очакваните негативни въздействия, които са установени и в първоначалната редакция на нормативния акт, публикувана за обществено консултиране. Това се казва в позиция на Българската стопанска камара, Българската петролна и газова асоциация, Националната организация на митническите агенти, Националното сдружение на българските спедитори, Съюза на производителите на растителни масла и маслопродукти в България. Позицията е адресирана до председателите на съответните парламентарни комисии с копие до министъра на финансите. След критиките при общественото обсъждане на проекта някои от заложените текстове бяха променени. Оценката на бизнеса обаче е, че продължава да има проблеми. Организациите посочват, че проектът е съобразен само с нуждите на държавната администрация, включително и чрез отказ да се проведат предварително експертни срещи, липса на солидни аргументи за предлаганите текстове и предвидимост на резултатите от предлаганите промени. В проекта се предвижда видеонаблюдение за горивата и алкохола. Бизнесът посочва, че тъй като видеонаблюдението няма да е в реално време от страна на митниците, изниква въпросът как предлаганата мярка ще доведе до предотвратяване на нарушения.", "date": "2019.09.26", "title": "Бизнесът предвижда проблеми с новия Закон за акцизите"}
{"url": "https://duma.bg/netanyahu-pecheli-oshte-edno-myasto-v-izrael-n200270", "text": "Избирателната комисия на Израел публикува окончателните резултати от проведените през миналата седмица парламентарни избори. Резултатите дават още едно място на партия \"Ликуд\" на премиера Бенямин Нетаняху, но не променят безизходното положение. Финалните резултати от вота на 17 септември дават 32 места на \"Ликуд\". Първа партия е \"Синьо и бяло\" на Бени Ганц с 33 места в 120-местния парламент. Двете партии са в процес на започване на преговори за обща коалиция. Президентът на Израел Реувен Ривлин има една седмица да връчи мандат за сформиране на кабинет. Допълнителното място за \"Ликуд\" е за сметка на една от ултраортодоксалните партии \"Яхадут ха Тора\" (\"Обединен юдаизъм на Тората\"), която сега има 7 места. Общата листа на арабските партии е трета с 13 депутати в 120-местния Кнесет.", "date": "2019.09.26", "title": " Нетаняху печели още едно място в Израел"}
{"url": "https://duma.bg/pshenitsata-poskapva-sled-dva-mesetsa-spad-n200277", "text": "Стойността на пшеницата в Черноморския регион отбеляза предпазливо повишение през втората половина на този месец. Експортните цени на руската пшеница се увеличиха с 2 долара до 187 долара/тон през миналата седмица, след като в продължение на два месеца се наблюдаваше спад. Тенденцията към поскъпване беше подкрепена и от световните борсови пазари, отбелязва руският аналитичен център \"СовЕкон\". Контрактите в Чикаго за доставка на пшеница през декември също пречупиха тенденцията към поевтиняване и преминаха към повишение. Американската пшеница поскъпна с 5% в сравнение с края на август, като достигна 178 долара/тон. Във Франция цената на хлебното зърно се вдигна с 2% до 171 евро/тон (189 долара/тон). Наблюдателите смятат, че вълната от поевтиняване на пшеницата и другите зърнени култури вече е към своя край, а купувачите, които биха искали да се възползват от ниските цени, би трябвало да побързат.", "date": "2019.09.26", "title": " Пшеницата поскъпва след два месеца спад"}
{"url": "https://duma.bg/dva-fonda-prouchvat-dali-da-kupyat-btk-n200276", "text": "Два глобални фонда - BC Partners и Providence Equity, в момента правят детайлно проучване на БТК и реално един от тях може да е следващият собственик на телекома, съобщава capital.bg, като се позовава на няколко свои източника. По информация на изданието  около 10 финансови инвеститора са проявили интерес към дружеството, но продавачите са получили само три първоначални оферти, като едната не е посрещнала изискванията. И двата кандидата имат опит в телекомуникационния сектор и са сред най-големите фондове за дялови инвестиции, отбелязва изданието с уговорката, че ако се стигне до сделка, телекомът отново ще е собственост на финансов инвеститор, а не на глобална телеком група. Базираният в Лондон фонд BC Partners наддава чрез регионалния си кабелен и телевизионен оператор United Group. Той работи основно в държавите от Западните Балкани, най-вече в Сърбия, като в началото на XXI в. започва да изкупува активи там като операторите SBB, Telemach Slovenia и Telemach BiH, които обединява в обща група. Providence Equity e базиран в щата Ню Йорк фонд с фокус върху инвестиции в медии, комуникации, образование и информационни технологии. Сред капиталовложенията му са фирми като AutoTrader.com Group, Blackboard Inc., eircom, Hulu, Kabel Deutschland, MLS Media, NEW Asurion, Bluestone Television, Newport Television, Univision, VoiceStream (сегашната T-Mobile US), Warner Music Group и др. Ако бъде завършена успешно, продажбата ще доведе шестия поред собственик на най-големия български телеком по приходи. Последната засега сделка стана през 2016 г., когато операторът беше продаден на търг, организиран от руската VTB като кредитор. В транзакция за 330 млн. евро собственик стана консорциум, воден от Спас Русев с 46%, като дялове имат още самата VTB, българските й мениджъри братята Милен и Георги Велчеви и други стари кредитори.", "date": "2019.09.26", "title": "Два фонда проучват дали да купят БТК"}
{"url": "https://duma.bg/iran-gotov-za-nova-yadrena-sdelka-n200269", "text": "Иран е склонен да даде уверения, че няма да се стреми да се сдобие с ядрени оръжия и да приеме промени в споразумението от 2015 г. със световните сили, ако САЩ се върнат към сделката и отменят санкциите. Това обяви говорител на иранското правителство. Президентът Рухани оставя вратата отворена за дипломация, но САЩ трябва да отменят санкциите и тогава могат да се присъединят към общи ядрени преговори с Техеран и другите сили. \"Трябва да създадем взаимно доверие\", каза Рухани пред Fox News, след като американският лидер критикува Иран пред Общото събрание на ООН. \"Ако правителството на Съединените американски щати е готово за преговори, то трябва да създаде необходимите условия\", допълва той. Вярвам, че са налице условия за \"бързо завръщане към преговорите\" между Съединените щати, Иран и останалите страни, подписали ядрената сделка с Техеран. Това заяви френският президент Еманюел Макрон. Той дори добави, че \"може да почувства общо желание от Вашингтон и Техеран да продължат напред. Той изяви и готовност да посредничи между двете страни. Премиерът на Пакистан Имран Хан също се включи в опитите за помирение. \"Тръмп ме помоли, ако можем, да деескалираме ситуацията, като може би това би довело до друга сделка\", каза Хан пред репортери в Организацията на обединените нации, след като се срещна и с Тръмп, и с иранския президент Хасан Рухани.", "date": "2019.09.26", "title": " Иран готов за нова ядрена сделка"}
{"url": "https://duma.bg/momchil-mladenov-za-vratsa-tryabva-da-se-raboti-vseki-den-i-chas-n200261", "text": "- Аз съм врачанин. Враца е моят дом. Тук съм роден, тук живее моето семейство, тук развивам своя бизнес и тук съм отгледал децата си. Познавам добре проблемите на града, а също така и на хората в него. Имам подробен план за решаването им и знам, че с подкрепата на съгражданите ми ще успеем да постигнем големи резултати. Знам, че общинската политика е най-близка до гражданите, до техните потребности и е насочена преди всичко към интересите на местните общности. Затова винаги ще се застъпвам именно за тях. Хората не трябва да забравят, че кметът е техен представител, а кметът не трябва да забравя, че е избран да служи на хората.  Силно вярвам, че диалогичността и прозрачността стоят в основата на всяко добро управление. Тук мисля, че е мястото да спомена инж. Войслав Бубев - бележит врачанин, с когото имах честта да работя и от когото научих, че това да работиш за хората е не само голямо признание, но и огромна отговорност. - На първо време трябва да се възстанови диалогът с гражданите и браншовите организации, да се намали бюрокрацията и да се гарантира достъпът им до администрацията и кмета на общината. За мен е много важно прякото участие на гражданите в местното самоуправление. Затова залагам на всекидневните преки контакти с тях, широкото обсъждане и предварителна оценка за въздействието на решенията на местната власт, предоставяне на пълна информация, публични дебати и проучване на общественото мнение. Приоритетно трябва да се решават проблемите, посочени от жителите на общината. Но наред с тези действия в един град постоянно се появяват проблеми, които своевременно трябва да бъдат решавани. За община Враца трябва да се работи всеки ден и всеки час, хората трябва да изразяват мнението си, да се търси диалог и да се намират гъвкави, разумни и иновативни решения.   Винаги съм искал Враца да бъде зелен, чист и подреден град, в който да имаме възможността да се радваме на красивата природа, която ни заобикаля. Редовното миене на улиците, а също и обновяването на уличното осветление са залегнали като акценти в програмата ми. Развиването на културния живот, активният спорт и качественото образование също са предпоставка за повишаване на стандарта на живот за врачани. - Проблемите на врачанската болница са натрупани в продължение на много години. А решението е в ръцете както на държавата, така и на местната власт. Областната болница трябва на всяка цена да се запази и да се стабилизира, като се осигури съвместно финансиране от държавата, общините като акционери, както и да се осигуряват средства от европейски проекти. Аз много държа да има подкрепа за медицинските практики в малките населени места, за да може всички да имат достъп до качествено здравеопазване. Много са важни и профилактичните здравни програми. Здравето на хората не трябва да е залог на политически битки.  - Трябва да се обърне внимание на местната икономика и местния бизнес, като им се осигури лесен достъп до административните услуги. Да се оздравят общинските дружества и предприятия, както и осезаемото повишаване на качеството на извършваните дейности и комунални услуги. Оттам ще дойде и повишаването на заплатите на работещите в общинските предприятия, което ще задържи хората в града. Необходими са спешни мерки за подпомагане на младите семейства, за да може да се справим с демографската криза. Затова трябва да се осигурят безплатни детски градини и ясли за всички деца в общината, както и безплатни детски кухни. Общината може да стимулира раждаемостта чрез увеличаване на еднократната помощ на здравно и социално осигурени родители при раждане на дете. Условията за живот в един град и добрите доходи са основното нещо, което може да задържи хората в едно населено място. А това до голяма степен зависи от местната власт. Искам да направим Враца по-привлекателно място за младите, за да имат стимул да се върнат в града ни. Това е предизвикателство, с което мога да се справя - да създам условия, които да върнат децата ни обратно тук, в България, в родния им град. - Основната ми цел като кмет на общината ще бъде откритото и ефективно управление, както и подпомагане на местния бизнес, от който зависят работните места, а оттам и по-високите доходи. Аз съм диалогичен човек, обичам да общувам с хората и бих се съобразявал с техните препоръки и мнения. Затова ще изслушвам всеки, без да се съобразявам с политическите му пристрастия и ще давам възможност на всички да участват в управлението със своите разумни предложения. - Разчитам на подкрепата на партньорите от предизборната коалиция, както и на всички жители на община Враца. Враца е нашият общ дом и за да бъде този дом удобно място живеене, всеки до някаква степен носи отговорност за това. Лично аз ще водя спокойна, позитивна и отговорна кампания, но няма да подминавам управленските грешки в изминалия кметски мандат. Вярвам, че ще ме подкрепят всички, които припознаят моите идеи и принципи, с които съм управлявал и работил досега. Всички, които ме познават, знаят, че могат да разчитат на мен и  няма да ги подведа. Обръщам се към хората, които искат по-добър живот за себе си, бъдеще за децата си и достойни старини за родителите си.  - Защото предлага по-добра алтернатива и постижима социална политика - все неща, от които се нуждаят врачани. Много от моите идеи срещнаха широка подкрепа сред членовете и симпатизантите на коалицията. Такива са предложенията за безплатни детски градини, социална политика, развитие на малкия и среден бизнес, инфраструктурни проекти в малките населени места, а също и стимулиране на младите семейства. Тази политика дава реални възможности за подобряване качеството на живота на хората, което съответства на средното европейско равнище. Точно това ще ни даде възможност да се приближим повече до Европа. Надявам се жителите на община Враца да видят в мое лице човека, който може да осигури условия за по-добър живот. Защото Враца има нужда от добър стопанин, за да можем да върнем града на врачани!", "date": "2019.09.26", "title": "Момчил Младенов:    За Враца трябва да се работи всеки ден и час "}
{"url": "https://duma.bg/ne-lazhete-nashiyat-voenen-flot-voyuva-sreshtu-savetskiya-n200264", "text": "От сутрин до вечер ни проглушават ушите как цар Борис III не изпратил български войници на Източния фронт, а неблагодарните болшевики окупирали царството му. Но защо почти никой не споменава какви ги вършат по височайши заповеди моряците на неговото величество? Ами че те водят ожесточени морски сражения със Съветския военен флот и в тях загиват стотици съветски моряци, най-вече подводничари. Днес ви предлагаме със съкращения само два източника, с които се повдига димната завеса и се вижда кристално ясно, че българският бряг е даден без аренда на Абвера, че нашето море е превърнато във военноморска база на германските морски \"братушки\". Че в китното ни Черноморие се укриват германски подводници и военни кораби, нещо повече - ремонтират се и се строят нови. А нашите моряци охраняват и морските кервани с петрол от Румъния, с хромова и медна руда от Турция и всякакво друго продоволствие, най-вече наши храни, с което се оказва огромно влияние върху хода на Втората световна война. Само през 1942 г. по река Дунав в Германия са били доставени 8 милиона тона товари! Има и още нещо, което няма как да премълчим. Обезумелият от лакомия румънски генерален щаб, съгласувано с турските му колеги, предлагат на ръководството на Абвера с приложени карти как да стане това, следното: българското Черноморие да се подели между Румъния и Турция, за да се накажела така русофилска България. Каква е съдбата на това предложение не става ясно. Но сме щели съвсем да я вапцаме. Турците мечтаят за Шумен, гърците до пред Пловдив да е тяхно, на сърбите не им стига хапката Македония, а отколе ламтят и за Перник. Но тая \"братска\" политика на комшиите ни не се реализира, въпреки морските сражения, които водим срещу руснаците. Защото те пак ни се притичват на помощ по време на Парижката мирна конференция през 1946 г. И България остава цяла. Но за благодарност днес някои USA \"главанаци\", европарламентьори и сашойордановци ги обявяват за окупатори. Изказваме благодарност на адмирал Иван Добрев за съдействието му в издирването на материалите. ...Българският военен флот (от 1941 г. преименуван на Морски на негово величество войски) взима участие в защитата на морските комуникации на своите съюзници, търговският ни флот е милитаризиран заедно с екипажите и е използван за нуждите на Кригсмарине (военноморските сили на Германия в периода 1935-1945 г.) През март 1941 г. в София е щаб Адмирал Югоизток, преименуван през юли с.г. в щаб на военноморска група \"Юг\", отговаряща за действията в Черно, Егейско и Адриатическо море... В необявената морска война в Черно море между българския флот и съветския Черноморски флот загуби на материална част и жертви сред личния състав дават и двете страни. Загубите на българското търговско корабоплаване през Втората световна война са отразени изчерпателно в нашата литература. Потъването на два от четирите налични български торпедоносеца (на 14 октомври 1942 г. на торпедоносец \"Дръзки\" и на 19 май 1943 г. на \"Смелий\") не е в резултат на бойни действия. Дейността на българския военен флот през този период като съюзник на Германия се изразява в: 1. Миннозаградна дейност; 2. Борба с минната опасност; 3. Ескорт на съюзнически превози между Босфора, българските пристанища и Констанца. Омаловажена не само в българската морска историография остава дейността на българските корабостроители през този период. От 1941 г. български корабостроителници се включват в германски военноморски корабостроителни програми, които се изпълняват до август 1944 г. и имат съществен принос в попълването и поддържането на корабния състав на немския флот в Черно море... В планирането и осъществяването на немските морски комуникации на Черно море маршрутът на конвоите от румънските пристанища до Босфора е избиран близо до крайбрежието с предположението, че съветските подводници и надводни кораби ще се съобразяват с неутралитета и ще зачитат българските и турските териториални води. През 1941 г. по дестинацията Бургас - Варна - Констанца... преминават около 20 конвоя, а през Босфора в двете посоки - 23, в това число пет италиански танкера с товар извършват четири рейса през Босфора. Максимално натоварен е трафикът по р. Дунав... На 2 август 1941 г. в 21:05 ч. е издадена Директива номер 282 на военния съвет на съветския Черноморски флот: \"Подводниците да започнат действия против транспортите, плаващи в български териториални води. Да се проведе операция \"ДБ-3\" за замърсяване с мини на българските териториални води. При избора на поставянето им да се вземе предвид възможността за действие на нашите подводници в тези води. Бомбардиране на българските пристанища и крайбрежие засега се забраняват\"...  Министерството на външните работи на СССР изразява на 9 септември 1941 г. своя протест пред българския пълномощен министър в Москва относно \"превръщането на България, подобно на Румъния, в плацдарм за военни действия срещу Съветския съюз и за нападения през Черно море...\" На 19 ноември 1942 г. главнокомандващият Кригсмарине в доклад на конференция с фюрера се опасява от \"внезапна мощна атака в Егейско море от Суецката област. При това врагът би заел бази за въздушни рейдове срещу нашето снабдяване с гориво от Румъния... Парализирането на нашите източници на гориво в Румъния винаги ще бъде една от главните цели на врага\". Фюрерът изразява съгласие с това мнение и е убеден, че българите ще отговорят на своите задължения като съюзници при тези обстоятелства... В София на 3 септември 1941 г. цар Борис се среща с главнокомандващия Кригсмарине гросадмирал Редер по въпросите за използване на българските пристанища като база на немския флот в Черно море. За борба с минната опасност се мобилизират всички сили и средства. Във Флотски арсенал - Варна, основните усилия и средства са насочени към построяването на серия миночистачни катери... Изключително студената зима през 1941-1942 г. принуждава да се прехвърлят всички водосамолети от Мамая във Варна. Във Военния дневник на военноморската специална команда, България на 22 ноември 1941 г. е отбелязано: \"Във Варненското езеро се подготвя стоянка за 10 водосамолета от Мамая.\" Поради необходимост през лятото на 1942 г. на водолетище \"Чайка\" се прехвърля един немски ремонтен взвод, а по-късно във Флотски арсенал - Варна, се построява плаващ док за водосамолети. В акваторията на Черно море няма друг немски плаващ док на морската авиация на Луфтвафе... Варна остава базово летище на групата до август 1944 г... Всъщност Варна се използва като база за ремонт на водосамолетите на Луфтвафе в Черно море... Непосредствено участие в бойните действия против съветския Черноморски флот България взима, като осигурява противолодъчната отбрана на морските конвои на своите съюзници. Във Военния дневник на 2 януари 1942 г. е отбелязано: \"Военноморска група \"Юг\" със закъснение докладва вероятното потапяне на руски подводници от български въздушни и военноморски сили на 16 август и 15 октомври 1841 г. съответно.\" На 30 ноември 1941 г. командирът на Черноморската флотилия кап. II ранг Неделчев донася на командира на морски войски за две атаки на торпедна лодка 2 срещу руска подводница... На 16 юни 1942 г. във Военния дневник на германския Главен военноморски щаб е записано: \"Българските самолети също са разрушили една вражеска подводница пред н. Емине преди обяд на 16 юни\". На 26 юни 1942 г. четем: \"Българските сили са обстрелвали вражеска подводница южно от Варна, и то вероятно успешно\"... Липсата на доверие ескалира и през 1943 г. се стига до скандал в българо-румънските отношения, когато Политическата секция на румънския генерален щаб в резултат на срещи и консултации с турски официални среди изработва карта и меморандум и ги връчва на Върховното командване на Вермахта. Съгласно тези документи цялото Българско Черноморие трябва да се раздели между Румъния и Турция с граница нос Емине. Мотивировката е, че така ще се намали \"съветската опасност\" за Балканите, защото \"русофилска България\" по този начин ще се отдалечи от СССР и \"болшевишката опасност\" ще бъде неутрализирана... Командващият Адмирал Черно море получава доклад от Военноморска специална команда, Варна, че в 07.45 ч. на 16 юни 1942 г. една подводница е забелязана атакувана и потопена от самолети... Българските торпедни катери от Царево са тръгнали за мястото на потапянето... Пред българските брегове намират гибелта си съветските подводници \"Щ-204\", \"Щ-2010\", \"Щ-211\", \"С-34\" и \"Л-24\". През ноември (в периода 16-30) 1941 г. в района на н. Св. Атанас до Варна на минно заграждение \"S-18\" се натъква подводница \"Щ-211\". Загиват 44 подводничари... На 6 декември 1941 г. отново в същия район в резултат на нападение с дълбочинни бомби от български водосамолет Ar 196А-3 от състава на 161 ескадрила е потопена \"Щ-204\". Загиват 43-ма подводничари... През ноември 1941 г. източно от н. Емине потъва и \"С-34\". Загиват 48 човека. В териториалните води на неутрална България в Черно море през 1941 и 1942 г. заедно с потопените 5 подводници загиват общо 238 съветски подводничари... При оценка на тези загуби важно е да се отбележи, че през този период подводниците са единствените сили на съветския Черноморски флот, които систематически действат на вражеските комуникации... Броят и личният състав на разположените в България немски части от 38 военни поделения, щабове и учреждения с обща численост 3791 души през декември 1941 г. нарастват към първи август 1944 г. на 220 обекта с 22 047 военнослужещи. Бързо се увеличават разположените във Варна поделения и служби, като до 1944 г. техният брой нараства на 37. Фактически Варна се превръща заедно с Констанца в една от основните немски военноморски бази на Черно море. (Във Варна са разположени и най-големите български корабостроителници, използвани за строеж на кораби за Кригсмарине). В Бургас са разкрити 10 служби и поделения... В Поморие - Главна военноморска пеленгаторна станция (моторизирана).  На р. Дунав: в Русе 22 служби и поделения... В 21:00 ч. на 28 август (1944 г.-б.а.) представител на началник щаба на Българската армия информира Военноморска група Юг: \"Всички командири на корпуси са получили ясни заповеди от българския Генерален щаб, постановяващи, че никакви промени не трябва да стават в отношенията между българската армия и германските войски и че за разоръжаване на германските войски не може да става въпрос.\" Очевидно не без основание вечерта на 27 август в главната си квартира Фюрерът обявява, че \"се надява да привлече части от българската армия към германската кауза\"... Впрочем командването на германските СС войски планира създаване на българска дивизия от прогермански настроени войници от царската армия и членове на младежката организация \"Бранник\".  Създаването на дивизията остава проект, но на 13 ноември 1944 г. започва формиране на полк в учебния район Дьолерсхайм. До края на 1944 г. се формира танково-изтребителен полк СС (български N 1) в състав от 581 човека... Първата битка на българските доброволци със съветските войски е на 5 май 1944 г. в района на Щокерау, където в хода на битката са унищожени 14 съветски танка и 2 самоходни артилерийски установки. Впоследствие българската част на 10 май 1945 г. се предава на американците на територията на Чехия... На 29 август 1944 г. в 01:00 ч. Военнноморска група \"Юг\" поставя следните задачи: \"1. Атакуване на руските сили пред Констанца и Сулина. 2. Нарушаване комуникациите на руснаците по р. Дунав. 3. Връщане към българския бряг, ако припасите от гориво позволят. Да се потопят корабите в дълбока вода и да се прехвърли личния състав в София.\"  от 2 юли 1941 г. българските териториални води в Черно море се обявяват за \"опасни от мини\". През втората половина на с.г. в операционната зона на българския Черноморски флот са поставени 1538 мини, а през 1944 г. - още 350... В западната част на Черно море мини поставят хитлеристки и румънски кораби, а след нападението над Съветския съюз - и съветският черноморски флот. Сложна минна обстановка се създава и на р. Дунав. Хитлеристкото командване прехвърля по реката военни и търговски кораби, превозва течни горива от Румъния, хромова и медна руда от Турция, хранителни продукти от България, Румъния, Югославия, Унгария. Само през 1942 г. по реката в Германия се доставят 8 милиона тона товари. През 1944 г. под предлог да повлияе на способността на противника да продължи войната Английската Средиземноморска авиация провежда 6-месечна въздушна операция \"Гарденинг\" с цел да прекрати корабоплаването по р. Дунав. Поставени са 1382 неконтактни дънни мини. През април-май с.г. съветският Черноморски флот също поставя във водите на Долни Дунав 218 мини. На английски мини в Дунав се взривяват и потъват и български кораби - модерният пътнически кораб \"Княз Симеон\" и новият буксир \"Русе\"... По искане на немския морски щаб на бойните кораби на Черноморския флот е възложено да придружават и конвоират германските превозни кораби, движещи се между Босфора, българските пристанища и Кюстенджа. Торпедоносците и торпедните катери \"Люрсен\" отговарят за безопасното плаване по крайбрежните фарватери; водосамолети изпълняват \"стражева служба\" по охрана на Варненския и Бургаския залив...", "date": "2019.09.26", "title": " Не лъжете. Нашият военен флот воюва срещу съветския "}
{"url": "https://duma.bg/sofiya-bayting-doks-obyavyava-kod-mrasnosino-n200259", "text": "Седмото издание на фестивала за документално кино \"София байтинг докс\" започва на 27 септември с премиерата на филма \"Бялото братство и духовната школа на Рила\" на режисьора Пламен Симеонов. Той представя едно от най-значимите събития за братството - лятната духовна школа край Рилските езера. Ще получим искрените отговори на хора, които всяка година през август се качват на Рила, за да вземат участие в това духовно тайнство. Ще разберем повече за Паневритмията - танц, който синхронизира човек с вселенската хармония. Тази година фестивалът ще премине под мотото \"Код: мръсносиньо\", провокирано от проблемите със замърсяването на водните пространства на планетата. \"Водната\" селекция включва българския филм \"Море на вятъра\", който представя историята на двама сърфисти и техния нетрадиционен начин да насочат вниманието ни към проблема със замърсяването на морето с пластмаса; балканската копродукция \"Синьо сърце\", която обръща внимание на дивите реки на Балканския полуостров; \"Бистра вода\" за група каякари, които имат за цел да плават в 23 реки, за да привлекат вниманието върху замърсяването на водите; \"Далечни острови\", който показва живота в най-северната и най-южната точка на Европа. Премиерата на \"Пясък в чекмедже\" на Надя Йончева ще се състои на 1 октомври в рамките на фестивала. Филмът е провокиран от популярните в епохата на нискотарифните авиокомпании заглавия като \"Местата, които трябва да видим, преди да умрем\" и предлага оригинална класация с топ дестинации, представени от Гинка Иванова, която се включва със свои кадри от тропиците. Зрителят пътешества не само из плажовете - \"по хоризонталата\", но и в незримото.  В програмата е и филмът \"Място на силата\", който показва автентичността на българското село Чушмелий в Украйна. Освен производствения процес на домашно вино и събирането на арпаджик - основният и най-доходоносен занаят на чушмелийци, зрителите ще имат възможност да се запознаят с историята на преселването на българите в Бесарабия, да видят красивата природа край езеро Ялпуг - най-голямото в Украйна, което е ням свидетел на живота на поколения българи. В афиша са още \"Бялата стрела\" за пътешествието на един британец с Транссибирската железница, \"В името на Конфуций\" за идеята, която стои зад създаването на мрежата от китайски културни институти, \"Вярната дума\", който повдига въпроса за образованието в слабонаселените места, и \"Портрет на един панелен блок\", който проследява събитията в един люлински панелен блок. Традиционно голяма част от прожекциите ще бъдат съпътствани с представяния на авторите и дискусии, провокирани от видяното на екрана. Фестивалът ще продължи до 3 октомври в Дома на киното, Културния център \"G8\" и Евро синема.", "date": "2019.09.26", "title": "\"София байтинг докс\" обявява \"Код: мръсносиньо\""}
{"url": "https://duma.bg/priznanie-li-n200266", "text": "Заради небрежността на властта и на БАБХ африканската чума погази страната. Близо 30% от промишленото свиневъдство вече е ликвидирано. Принудиха хората да изколят домашните си прасета и за капак - не само че година няма да имат право да гледат свине, но и им намаляват разрешения брой прасета за лична употреба от пет на три. Макар че проблемът очевидно е в контрола. Еврокомисарят по здравеопазването Витянис Андрюкайтис излезе с безпрецедентна критика към родните власти, като ги упрекна, че някой не си е свършил работата. Но след като същият посети страната ни, земеделската министърка Десислава Танева заглавичка нещата и обясни, че едва ли не подобни критики не е имало. Типично за властта. Изглежда, че чумата забави ход, което впрочем експерти вече прогнозираха. Не обаче заради мерките, а заради характера на заразата. И не щеш ли, изненадващо вездесъщият д-р Дамян Илиев, който вече няколко пъти отърва кожата, вече не е шеф на БАБХ. Съобщението за рокадата беше повече от постно. В него нямаше и дума какви са причините за замяната на Илиев с Паскал Желязков.  Името на Илиев се свързваше с доста скандали. Миналото лято животновъди поискаха да бъде отстранен заради калпавите реакции на ветеринарните власти за чумата по дребните преживни животни. Впрочем стадо, дето трябваше да бъде избито, щото било заразено, но хората не позволиха, до ден днешен е живо и здраво, даже се увеличи. Как става тая работа при потвърдена зараза Илиев още не е отговорил. За втори път му бе поискана оставката тази година заради кризата с африканската чума, която съсипа една трета от свиневъдството. Та, да попитаме Танева отстраняването му не е ли признание (най-после) за зле свършена работа? Само той ли е виновен или просто опра пешкира? Друг е въпросът, че това е най-лекото и мекото. Вместо да се посочат виновните и да им се потърси отговорност пред съда, те просто ги скриват.", "date": "2019.09.26", "title": "Признание ли?"}
{"url": "https://duma.bg/mnogo-shum-za-nishto-n200265", "text": "След като се канят и кумят от самото начало на мандата на Тръмп, демократите в САЩ най-после събраха кураж да открият официална процедура по отстраняване (т.нар. импийчмънт) на американския президент. Поводът е натиск, който Тръмп оказвал върху украинския си колега Зеленски по повод разследване срещу бившия вицепрезидент Джо Байдън.  Работата обаче е там, че всъщност става дума за доста съмнителна схема, според която синът на Байдън бе включен след Майдана в ръководството на украинска енергийна компания със заплата от 50 хил. долара на месец. А пък Байдън-баща беше от най-активните поддръжници на преврата. Понастоящем вицето на Обама е кандидат за поста на Тръмп на изборите през следващата година и поне според медиите се очертава като фаворит за номинацията на демократите. Настоящият президент прие с насмешка действията на опонентите си, като дори заяви, че това ще увеличи шансовете му за догодина. И всъщност е прав, защото дори ако процедурата бъде одобрена в долната камара на Конгреса, в горната републиканците имат сериозно мнозинство и Тръмп няма от какво да се притеснява. Освен това, дори ако теоретично приемем, че той бъде отстранен, това не значи нови избори, а просто ще бъде заменен от заместника си Майк Пенс. Който е известен с още по-твърдите си позиции както във вътрешната, така и във външната политика. Така всъщност демократите се опитват не да свалят Тръмп, а да предпазят Байдън - който и без това се очертава като също толкова лош избор, колкото беше и Хилъри Клинтън. А раздухването на неговите гешефти из Украйна определено няма да помогне за кандидатурата му. И в крайна сметка всичко може да се окаже не само много шум за нищо, а и сериозен автогол за Демократическата партия. След провала с \"руската намеса\", второ фиаско почти сигурно ще гарантира втория мандат на Доналд Тръмп.", "date": "2019.09.26", "title": "Много шум за нищо"}
{"url": "https://duma.bg/stolichnata-biblioteka-predstavya-yordan-radichkov-n200257", "text": "Най-емблематичната книга на Йордан Радичков \"Ноев ковчег\" бе представена вчера в Столичната библиотека. Изложба на съвременни илюстрации по текстовете е подредена в галерия \"София\" на библиотеката до 30 септември.", "date": "2019.09.26", "title": " Столичната библиотека представя Йордан Радичков"}
{"url": "https://duma.bg/datata-n200260", "text": "1879 - В ЕЛЕНА СЕ РАЖДА ПЕТКО ТОДОРОВ, ПИСАТЕЛ (УМИРА 1916 Г.). Ярка фигура в литературния ни живот в началото на XX в. Известен най-вече като автор на идилии и драми. Живее в близко духовно родство с кръга \"Мисъл\". Умира в Швейцария, а пет години по-късно тленните му останки са пренесени и погребани в София. 1886 - В ГАБРОВО СЕ РАЖДА РАН БОСИЛЕК, ПИСАТЕЛ (УМИРА 1958 Г.). Рожденото му име е Генчо Станчев Негенцов. Завършва право с докторат в Брюксел, известно време е адвокат, но литературата е неговото призвание. Редактор е в сп. \"Светулка\", в. \"Врабче\" и сп. \"Детска радост\" - едно от най-известните детски издания у нас. Сред най-популярните му книги за деца са \"Косе Босе\", \"Патиланци\", \"Родна стряха\" и др. 1938 - РАЖДА СЕ АНДРЕЙ ЛУКАНОВ, ПОЛИТИК, МИНИСТЪР-ПРЕДСЕДАТЕЛ (УБИТ 1996 Г.). Завършил \"Международни отношения\" в МГИМО (Москва), след което е служител в МВнР и Министерството на външната търговия. От 1969 до 1972 г. работи в представителството на България в ООН в Женева. След това е зам.-министър и първи зам.-министър на външната търговия, вицепремиер и първи вицепремиер, министър на външноикономическите връзки. Депутат в няколко НС, министър-председател в 76-ото и 77-ото правителство. Застрелян е с четири куршума пред дома му на ул. \"Латинка\" 15. 1983 - ПРЕДОТВРАТЕН Е ОПИТ ЗА СВЕТОВНА ЯДРЕНА ВОЙНА. На тази дата подп. Станислав Петров, съветски офицер в оставка, приема, че предупреждението за ракетно нападение от страна на САЩ е фалшиво и не изпълнява предписанията за ответна реакция. По-късно експертизите на спътниковата система за ранно предупреждение разкриват, че тя е била повредена. Действията на Петров стават известни на широката общественост едва през 1998 г. На 19 януари 2006 г. в щаб-квартирата на ООН в Ню Йорк на Станислав Петров е връчена специална награда на международната обществена организация \"Асоциация на гражданите на света\" - кристална статуетка с надпис \"На човека, който предотврати ядрената война\". Станислав Петров почина на 19 май 2017 г. 1990 - УМИРА АЛБЕРТО МОРАВИЯ, ИТАЛИАНСКИ ПИСАТЕЛ (Р. 1907 Г.). \"Баща на италианския неореализъм\". Издава първия си роман \"Безразличните\" на 22 г. Официалната власт начело с Мусолини забранява писанията му. След Втората световна война издава няколко романа, най-известният от които е \"Римлянката\". През 1952 г. творчеството му е забранено от Ватикана. Пише няколко сценария, а по романите му са заснети филми като \"Чочарка\", \"Конформистът\" и др. 2010 - УМИРА ГЛОРИЯ СТЮАРТ, АМЕРИКАНСКА АКТРИСА (Р. 1910 Г.). Кариерата й продължава почти 80 години. Една от най-запомнящите се роли, които е изиграла, е на 100-годишната Роуз във филма \"Титаник\" на Джеймс Камерън. За ролята на Роуз е номинирана за \"Златен глобус\" и за \"Оскар\".", "date": "2019.09.26", "title": "Датата"}
{"url": "https://duma.bg/venelin-mitev-predstavya-knigata-si-posvetena-na-balgarskite-razuznavachi-n200258", "text": "Книгата \"Тайни и загадки на \"тихия фронт\" - Животът на големите български разузнавачи\" от Венелин Митев (изд. \"Книгомания\") ще бъде представена премиерно днес, 26 септември, от 17 ч. в малката зала на Централния военен клуб в София. За изданието ще говорят проф. Бончо Асенов, ген.-майор Тодор Бояджиев и полк. Чавдар Борачев, водещ на събитието ще бъде Ники Кънчев. Премиерата се организира със съдействието на Националната асоциация \"Сигурност\", Асоциацията на военните разузнавачи и Асоциацията на разузнавачите от запаса. \"Преди да започнеш да четеш тази книга, уважаеми читателю, бих искал да споделя, че идеята да се захвана с нея зрееше у мен от доста години, така че не можех да не я напиша. И то по две причини. Първата е, че цял живот съм се вълнувал от забуления в тайнствено-романтичен ореол живот на разузнавачите, изпълнен с толкова приключения и опасности. А втората е, че през последните години на българските специални служби бяха нанесени непоправими щети, които представляваха сериозен риск за националната ни сигурност. Размахването на досиета, поставянето на знак за равенство между оперативното понятие \"сътрудник\" и моралната категория \"доносник\" непрекъснато внушаване на обществото, че разузнаването и контраразузнаването са мръсни думи и ненужно зло. Едва ли има друга държава по света, която така безотговорно и безнаказано да се е отнесла към съдбата на своите разузнавачи, които са й служили достойно зад граница, и на своите контраразузнавачи, които са пресичали шпионската дейност на чужди държави.  В продължение на близо половин век журналистическата ми професия ми даде възможност да се срещна у нас и по света със забележителни мъже, посветили живота си на разузнаването. Някои го смятат за втората най-древна професия, но според мен то е дори първата, защото знанието за това къде се намира врагът и нуждата от самосъхранение и оцеляване са над всички останали потребности\", пише в предговора Митев. Венелин Митев е автор на книгите \"Големите любови на български поети и писатели\" (2012), \"Големите любови на български артисти, музиканти и художници\" (2014), \"Големите любови на български царе, министри и авантюристи\" (2015), \"Прогонените гении на България\" (2016), \"Българи, за които говори светът\" (2017), които се превърнаха в бестселъри.", "date": "2019.09.26", "title": "Венелин Митев представя книгата си, посветена на българските разузнавачи"}
{"url": "https://duma.bg/kitay-kam-sasht-ne-se-mesete-v-honkong-n200268", "text": "Говорителят на Министерството на външните работи на Китай Гън Шуан призова САЩ да не се намесва във вътрешните работи на Хонконг. Президентът Доналд Тръмп заяви пред Генералната асамблея на ООН, че САЩ очакват Китай да изпълнява всички свои ангажименти, които е постигнал с Великобритания по отношение на Хонконг и са регистрирани в ООН. „Хонконг е важен международен финансов, търговски и транспортен център. Състояние на хаос в него не е в интерес на нито една държава, в това число и на Съединените щати. Призоваваме САЩ да спазват нормите на международното право и основополагащите принципи на международните отношения, да уважават суверенитета на Китай и да престанат да се намесват във вътрешните работи на Китай и да правят безотговорни заявления, а да направят повече за разцвета и развитието на Хонконг”, заяви Гън Шуан пред журналисти по повод речта на Тръмп. Той подчерта, че ситуацията в Хонконг е изключително вътрешна работа на Китай и нито едно чужда държава, лице или организация няма право да се намесва в тези въпроси. Повод за изказването на Доналд Тръмп и последвалата реакция от страна на Пекин стана призивът на протестиращите в Хонконг американските власти да приемат закон в подкрепа на демокрацията и правата на човека в Хонконг. ", "date": "2019.09.26", "title": " Китай към САЩ: Не се месете в Хонконг"}
{"url": "https://duma.bg/stolichniyat-kuklen-teatar-otkriva-sezona-n200254", "text": "С драматизация по френската народна приказка \"Красавицата и звяра\" Столичният куклен театър (ул. \"Ген. Гурко\" 14) ще открие есенния сезон днес, 26 септември, от 19 ч. Драматизацията е на Димитър Иванов, режисура Елица Петкова, сценография Христина Недева-Младенович, музика Пламен Петков. Участват  Диляна Спасова, Димитър Иванов, Стефан Димитров, Стоян Дойчев.", "date": "2019.09.26", "title": "Столичният куклен театър открива сезона"}
{"url": "https://duma.bg/sreshta-s-petya-kokudeva-v-plovdiv-n200255", "text": "Издателство \"Жанет 45\" заедно с Регионалния природонаучен музей в Пловдив организира среща с Петя Кокудева днес, 26 септември, от 19 ч. в зала \"Планетариум\" на музея. Тя ще разкаже истории за срещите от едно 9-месечно пътешествие по света и книгата \"Поздрави от синята палатка\".", "date": "2019.09.26", "title": "Среща с Петя Кокудева в Пловдив"}
{"url": "https://duma.bg/kratki-novini-n200267", "text": "Египетските власти са арестували повече от 1000 души, съобщиха две правозащитни организации. Те са задържани по време на изключително редките антиправителствени протести, проведени през миналата седмица. Протестите бяха организирани онлайн след обвинения в корупция срещу правителството. През април парламентът на Египет прие поправки в конституцията на страната, позволяващи на президента Абдел Фатах ал Сиси да остане на поста си до 2030 г. Той е начело на страната от 2014 година. Двете управляващи партии в Германия, ХДС и СПД, се договориха да одобрят определяне на дата за започване на преговори с ЕС за Северна Македония и Албания. Бундестагът ще гласува решението днес. Партията ХДС на канцлера Ангела Меркел и социалдемократите се договориха, че началото на преговорите за присъединяване със Северна Македония и Албания ще изпрати важен сигнал за целия регион. Окончателното решение е в ръцете на лидерите на ЕС и се очаква да бъде взето на среща на върха, планирана за средата на октомври тази година.  Президентът на Сърбия Александър Вучич, който присъства на заседанието на Общото събрание на ООН в Ню Йорк, коментира пред сръбските медии, че се е срещнал с албанския премиер Еди Рама и северномакедонския премиер Зоран Заев, за да обсъдят премахването на граничните бариери за бизнеса и пътуванията. Сръбският президент подчертава, че са обсъдили \"Малък Шенген\", който ще бъде създаден от три държави: Сърбия, Албания и Северна Македония. Между 16 и 22 септември 2019 г. 2856 бежанци и мигранти са пристигнали на Егейските острови край турското крайбрежие, число, което е по-високо от това отпреди седмица, според седмичен доклад от представителството в Гърция на върховния комисар на ООН по бежанските въпроси (ВКБООН).", "date": "2019.09.26", "title": "Кратки новини"}
{"url": "https://duma.bg/isteriyata-na-vlastta-n200262", "text": "Летните температури отминаха, но някои глави все още са под тяхното влияние. Все повече приближават местните избори и трябва да се измислят занимавки за клетия избирател, да бъде отвлечено вниманието му от проблемите, които се множат лавинообразно, понеже управляващите не могат да се справят с тях. Но това, което става в последно време в изтерзаната ни държава, надминава и най-развинтените фантазии. Властта буквално е в истерия, защото недоволството е все по-силно, недоверието към нея също, избухват пожари във все повече сфери, станаха непрекъснати протестите на хората от различни слоеве и професии. На гражданите трябва да им бъде поднесено зрелище, заради което да забравят проблемите с НАП, несправянето с чумата по свинете, твърдоглавието с кандидатурата на Гешев, с малоумната ни външна политика и т.н. Мозъчната атака на властта и нейните съветници роди две изключително \"умни\" решения. Първото беше декларацията на МВнР за още несъстоялата се изложба за Втората световна война. Без да знае нейното съдържание, министерството остро я порица и даде съвет на Русия да не използва думата \"освобождение\", понеже то било окупация. Историческите факти нямат значение. Изумителни бяха мъдрите мисли, че България била откъсната от Европа, от европейската цивилизация и т.н. Много ми е интересно, ако не само България, но и цяла Европа, не бяха освободени с решаващата роля на Червената армия, за каква Европа, за каква европейска цивилизация щеше да става дума днес. Питам се какви интереси обслужва декларацията на МВнР. Във всеки случай не българските. Тази декларация май, че е подшушната от друго място - същото, което вкара дори Европарламента в руслото на дивата русофобия.   Още по-зрелищно стана с избухването на \"шпионския\" скандал с ръководството на движение \"Русофили\". В нарушение на закона свидетели бяха оковани в белезници, извършени бяха обиски. Баш кандидатът за главен прокурор ни показа как ще действа занапред - репресии и сплашване на всеки, който има мнение, различно от това на властта. Нима се връщаме към едни забравени времена, когато за идеи се арестуваше и осъждаше? Истерията е взела такива размери, че в протестите срещу Гешев се вижда метеж, а клетата Иванчева е обвинена за подготовка на преврат в държавата! Последваха байките на Борисов, че строим завод след завод и сме задръстени от инвестиции, свалянето от ефир и връщането на Силвия Великова, оставката на Николай Кръстев.  Но да се върнем към \"шпионите\". Откога за шпионаж се смята закупуването на телевизия? Нима другите, купили български мтелевизии, са шпиони? Или такива са само тези, които имат симпатии към Русия? И откога за шпионаж се смята желанието да имаме нормални отношения с Русия? Във всяка държава има различни мнения за водената политика. Но не във всяка държава за тях обвиняват и арестуват. Движение \"Русофили\" извършва публично и открито дейност, свързана с културните и исторически връзки с Русия. Не значи ли това, че работещите обилно с \"Америка за България\" също трябва да бъдат обвинени, че служат на друга държава, която ги и финансира пряко? Явно някой иска да нареди България в редиците на злостните русофобски държави. Сега властта стана апологет на \"новия цивилизационен избор\". Искам да й напомня за двете национални катастрофи, случили се заради тогавашния ни \"цивилизационен избор\". Да им напомня с какви овации е бил посрещнат в НС Богдан Филов след подписването на договора за присъединяване към Третия райх и как завърши това. Ако не беше \"окупатора\" Русия, България отдавна щеше да е останала наполовина. щяхме да сме осакатени териториално. Когато се забравя историята, тя се повтаря. И кой ще носи отговорност? Може би гениите Плевнелиев, Александър Йорданов, Антон Тодоров или Иво Инджев? Категорично съм против да имаме лоши взаимоотношения с едни държави за сметка на други. Кога ще се научим, че външната ни политика трябва да е балансирана и съобразена с нашите национални интереси? А посочените по-горе действия никак не отговарят на българските интереси, особено в момент, когато се преговаря за енергийни проекти, крайно необходими на страната. Страхувам се \"колесницата\" на властта да не ни закара в пропастта. Още повече, че геополитическите процеси и световният ред ще се променят много по-бързо, отколкото на някои им се струва... ", "date": "2019.09.26", "title": " Истерията на властта"}
{"url": "https://duma.bg/prandi-ostava-pone-do-yanuari-n200246", "text": "Силвано Пранди остава начело на националния волейболен отбор на България. Италианецът отново е получил задача да класира волейболистите ни на Олимпиадата в Токио 2020. На квалификацията в Берлин (5-10 януари) през януари ще играят 8 европейски отбора, като само победителят взима виза. На Професора е поставено условие да повика всички опитни волейболисти, включително и тези, които бяха извън сметките му за Евроволей 2019, където \"лъвовете\" разочароваха с 11-о място. В противен случай 73-годишният италианец ще бъде освободен, обяви шефът на федерацията инж. Данчо Лазаров след извънредната сбирка на Управителния съвет на централата.  Сред играчите с дългогодишен опит в отбора, които пропуснаха Евро 2019, бяха Николай Николов, Георги и Валентин Братоеви, Николай Учиков и Владислав Иванов. \"Бихме искали в Берлин да се представим със силно мотивиран отбор и да спечелим визата. Първо трябва да говорим с всички момчета и след това с Пранди, който да се съгласи да работи с тях. Очевидно отборът ни има потенциал, който трябва да реализираме. Твърдо сме решени България да се представи най-добре на олимпийската квалификация в Берлин с най-доброто, с което разполагаме в момента\", закани се Лазаров.", "date": "2019.09.26", "title": "Пранди остава поне до януари"}
{"url": "https://duma.bg/yubileyna-vecher-na-vladimir-stoyanov-n200256", "text": "Съюзът на българските писатели и фондация \"Устойчиво развитие за България\" организират литературна вечер по повод 60 години от рождението на поета, литературоведа, преводача, композитора Владимир Стоянов. Ще бъдат представени новата му книга \"Благовестието на думите\" и компактдискът към книгата с авторски песни в изпълнение на поета. Събитието е днес, 26 септември, от 17 ч. в Руския културно-информационен център на ул. \"Шипка\" 34, зала 305. Входът е свободен.", "date": "2019.09.26", "title": "Юбилейна вечер на Владимир Стоянов"}
{"url": "https://duma.bg/rezultati-n200243", "text": "1/16-финали Спартак Вн - ЛЕВСКИ 1:5 0:1 Мазурек (28) 0:2 Алар (42) 0:3 Мохамед (50) 0:5 М. Д. Петков (55 и 57) 1:5 Русев (61); Локо ГО - ЦСКА-СФ 0:3 0:1 Давидов (20) 0:3 Уот (55 и 63); Добруджа - БОТЕВ ВР 0:4 0:2 Будинов (47 и 52) 0:3 Генов (62) 0:4 Атанасов (72); Mиньор Пк - БОТЕВ ПД 1:2 0:1 Виана (9) 1:1 Йосифов (12) 1:2 Виана (83); Загорец НЗ - СЛАВИЯ 0:4 0:2 Чунчуков (10 и 16) 0:3 Узунов (52) 0:4 Кръстев (81); снощи: Нефтохимик - Лудогорец; Литекс - Монтана. СЪРБИЯ - Украйна 3:2 (-21, 23, 22, -19, 9); ФРАНЦИЯ - Италия 3:0 (16, 25, 14); СЛОВЕНИЯ - Русия 3:1 (23, 22, -21, 21); ПОЛША - Германия 3:0 (19, 21, 18). Полуфинали: днес, 21.30:    Словения - Полша (в Любляна); утре, 21.30 Франция - Сърбия (в Париж). В Париж са малкият финал в събота и финалът в неделя. УЕФА официално оповести арените, на които ще се изиграят финалите в Шампионската лига през следващите 3 кампании. Истанбул е домакин през 2020 г., “Санкт Петербург Арена” през 2021, \"Алианс Арена\" в Мюнхен през 2022, а “Уембли” в Лондон през 2023. В Лига Европа финалът през 2021 г. ще е на “Рамон Санчес Писхуан” в Севиля, а финалът за Суперкупата на Европа ще се проведе на ст. \"Уиндзор Парк\" в Белфаст. Футбол по Диема спорт кКупа на България 16.00 Балкан Б - Локо Пд 19.00 ЦСКА 1948 - Дунав по Макс спорт 1 21.00 Фейенорд - АЗ Алкмаар по Макс спорт 2 21.00 Селта - Еспаньол по Макс спорт 3 22.00 Торино - Милан по Макс спорт 4 20.00 Ейбар - Севиля 22.00 Реал Сосиедад - Алавес по БНТ 3 Вдигане на тежести 14.00 и 16.30 СП в Патая по Макс спорт 1 Тенис 8.00 Турнир в Чънду (Григор Димитров - Даниел Еванс) по Евроспорт 1 Снукър 9.25 Шампионат на Китай Колоездене 14.10 СП в Йоркшир Футбол по Диема спорт кКупа на България 16.00 Балкан Б - Локо Пд 19.00 ЦСКА 1948 - Дунав по Макс спорт 1 21.00 Фейенорд - АЗ Алкмаар по Макс спорт 2 21.00 Селта - Еспаньол по Макс спорт 3 22.00 Торино - Милан по Макс спорт 4 20.00 Ейбар - Севиля 22.00 Реал Сосиедад - Алавес по БНТ 3 Вдигане на тежести 14.00 и 16.30 СП в Патая по Макс спорт 1 Тенис 8.00 Турнир в Чънду (Григор Димитров - Даниел Еванс) по Евроспорт 1 Снукър 9.25 Шампионат на Китай Колоездене 14.10 СП в Йоркшир", "date": "2019.09.26", "title": "Резултати"}
{"url": "https://duma.bg/balakov-povika-10-legioneri-n200248", "text": "Красимир Балъков обяви легионерите за евроквалификациите с Черна гора (на 11 октомври в Подгорица) и с Англия в София на 14-и. Селекционерът няма да разчита на Георги Миланов и Николай Димитров-Хичо. Двамата играха в последния мач с Ейре (1:3), но не са задоволили с изявите си. Новото име в списъка на Бала е защитникът на унгарския Академия Пушкаш Камен Хаджиев, който е получавал повиквателни и от Петър Хубчев, но още не е дебютирал за \"лъвовете\". Сред избраниците на Балъков са още Ивелин Попов (Ростов, Рус), Кирил Десподов (Щурм, Ав), Страхил Попов (Касъмпаша, Тур), Васил Божиков (Слован, Слвк), Симеон Славчев (Карабах, Азер), Георги Костадинов (Арсенал Тула, Рус), Божидар Краев (Жил Висенте, Порт), Георги Сърмов (Кемницер, Гер) и Георги Пашов (Арарат, Арм). След XI шампионатен кръг магическият халф ще обяви и списъка с играчите от вътрешното първенство.  Председателят на БФС Боби Михайлов изрази подкрепата си за Балъков, който в първите си 4 мача начело на \"лъвовете\" записа 4 загуби. \"Не трябва да се сравняваме с Англия. На \"Уембли\" не се чувствах добре. И друг път сме падали с 0:4. Трябва да извличаме положителното. Тежи му на Балъков, че няма победа. Но с това разполагаме. Трябва да го изчакаме и да го подкрепяме. България е малка държава. Вижте Унгария и други такива страни с подобно население на нашето. Всичко е въпрос на генерация. И Унгария през 50-те години постига нещо по-значимо. Ние вече 14 години не можем да се класираме. Надявам се скоро да постигнем тази цел или поне отборът да изглежда на европейско ниво. Говоря и за по-младите ни състави\", обяви Михайлов, след като откри футболен комплекс в квартал \"Свобода\" в столицата. Той разполага с 3 игрища за минифутбол с размери 25х44 м и едно 75х44 м. Те са изградени по програмата FIFA Forward. \"Тези игрища са пътят да тръгнем обратно нагоре. Това е, което можем да направим като футболен съюз - инфраструктура и обучение на треньори и кадри, които се занимават с футбол. Оттам всичко си зависи от децата и техните треньори. Много работа е извършена в поколението на младежкия национален отбор. Те са таланти. Играли са на европейско до 17 и до 19 г. Имат опита, повечето от тях играят вече и мъжки футбол. Очаквам с тях да бъде попълнен първият ни отбор и да вдигнем класата. Помага, че младежите и мъжете тренират. Когато бях младеж и пътувахме с мъжете, винаги съм гледал батковците с отворени очи\", каза още Михайлов.", "date": "2019.09.26", "title": "Балъков повика 10 легионери"}
{"url": "https://duma.bg/karamarinov-vleze-v-izpalkoma-na-iaaf-n200247", "text": "Добромир Карамаринов влезе в Изпълкома на Световната федерация по лека атлетика (ИААФ). На 32-рия конгрес в Доха, в навечерието на 17-ото световно първенство, председателят на родната централа получи 96 гласа от делегатите. Карамаринов е шеф на Асоциацията на Балканските лекоатлетически федерации (АБАФ), както и първи вицепрезидент на Европейската атлетика (ЕА). \"Радостен съм най-много за моята родина, за България и за българската атлетика\", сподели Карамаринов. В Катар лорд Себастиан Коу получи втори мандат начело на ИААФ. Той беше единствен кандидат и бе подкрепен от всичките 203 делегати. 62-годишният британец ръководи този спорт от 2015 г., когато замени Ламин Диак, който в момента е разследван за корупция във Франция. Негов пръв заместник остава Сергей Бубка (Украйна), а останалите заместници са Симена Рестепо (Колумбия), която е първата жена на този пост, Навав Мохамед ал Сауд (Саудитска Арабия) и Джефри Гарднър (Норфолкски острови), който замени легендарния кубинец Алберто Хуанторена.  32-рият конгрес на ИААФ гласува с впечатляващо мнозинство - 164 за и 30 против, руските атлети да участват в Доха като неутрални под флага на ИААФ. Първата група български атлети замина за Доха, където от утре до 6 октомври е световният шампионат. От София за Катар отлетяха Тихомир Иванов (скок на височина), Александра Начева и Георги Цонов (троен скок) и спринтьорката Инна Ефтимова. Мирела Демирева (висок скок) и Ивет Лалова-Колио (200 м) ще пътуват от Холандия и Италия, а Габриела Петрова (троен скок) заминава за Доха във вторник. Първа на пистата излиза Евтимова, която в събота ще стартира в сериите на 100 м.", "date": "2019.09.26", "title": "Карамаринов влезе в Изпълкома на ИААФ"}
{"url": "https://duma.bg/rekordna-poseshtaemost-na-izlozhbata-tutankamon-n200251", "text": "Експозицията \"Тутанкамон\" постави нов рекорд, след като 1,42 милиона души са се стекли да я видят в Париж, съобщиха организаторите. Посещаемостта надмина предишното постижение от друга изложба за момчето фараон през 1967 г., когато 1,24 милиона се нареждат на опашка, за да видят \"Тутанкамон и неговите времена\" в Petit Palais. В Лондон експозицията ще бъде открита на 2 ноември и ще продължи до май 2020 г. \"Тутанкамон: Съкровищата на златния фараон\" е описана като изложба \"веднъж в живота\". Последния път в английската столица артефакти за невръстния владетел със сравними размери бяха представени през 1972 г. И това предизвика \"тутмания\", като 1,6 милиона души изпълниха Британския музей. Повече от 150 съкровища от гробницата на монарха - включително 60, които никога преди не са напускали Египет, са събрани за изложбата. Експонатите ще бъдат представени и в други, все още неразкрити, градове, преди артефактите да бъдат върнати завинаги в родината им през 2024 г. Гигантският тур е предназначен също да отбележи 100-годишнината от откриването на гробницата на Тутанкамон от британския археолог Хауърд Картър през 1922 г.", "date": "2019.09.26", "title": "Рекордна посещаемост на изложбата \"Тутанкамон\""}
{"url": "https://duma.bg/btr-sviri-v-siti-steydzh-n200253", "text": "\"Б.Т.Р.\" ще открие есенния концертен сезон в клуб \"Сити стейдж\" на 27 септември от 22 ч. Групата в състав Атанас Пенев - вокали, Славчо Николов - китари, вокали, Иван Калфов - бас-китара, Илиян Диков - барабани, ще изсвири повечето песни от последния си албум \"Невидими стени\", както и най-популярните си хитове. След европейско турне през пролетта и националното лятно турне \"Невидими стени 2019\", през ноември групата ще изнесе 15 концерта в САЩ и Канада, научи ДУМА от Светла Русева.", "date": "2019.09.26", "title": "\"Б.Т.Р.\" свири в \"Сити стейдж\" "}
{"url": "https://duma.bg/silata-na-misalta-shte-komandva-kompyutri-n200250", "text": "Как да управляваме компютъра само със силата на мисълта е измислила стартъп компанията CTRL-Labs. Иновативната технология веднага е попаднала под зоркото око на екипа на \"Фейсбук\". Гигантът веднага обяви, че възнамерява да закупи нововъведението, съобщи Bloomberg. Сумата на сделката не е ясна все още, но според източници на изданието тя ще струва на \"Фейсбук\" от 500 милиона до 1 милиард долара. Чудноватата технология всъщност представлява гривна, която разчита сигнали, постъпили директно от мозъка на човек. Устройството позволява да бъде напечатан текст без помощта на клавиатура. \"Мислещата\" джаджа ще може да се въведе успешно и в смартфоните, смята вицепрезидентът на \"Фейсбук\". Гривните от бъдещето ще се използват заедно с очила за виртуална реалност, което ще позволи на човечеството да управлява компютри без помощта на мишки и клавиатури.", "date": "2019.09.26", "title": " Силата на мисълта ще командва компютри"}
{"url": "https://duma.bg/veche-e-gotov-parviyat-balgarski-audioserial-n200252", "text": "Първият роден аудиосериал, наречен \"P.S. Някой трябва да плати\", вече е готов и може да се слуша неограничено. Негов автор е писателят и преводач Богдан Русев, който създава шпионското криминале ексклузивно за Storytel България. Телевизионният водещ Павел Владимиров пък вдъхва живот на вълнуващия текст с гласа си. Един епизод продължава около час, а общо са десет. Историята се развива на екзотичен остров с леко просташко име, където всички жени са облечени в рокли с гол гръб, а всички коли са кабриолети. Разиграва се фантастичен екшън, в който има киборги. Успоредно се развива друг сюжет с подземен свят, нелегални мутри, куфарчета с пари... Всичко се слива и накрая някой трябва да плати. Така Богдан Русев накратко загатна линията на повествованието. Най-голямото предизвикателство при озвучаването на аудиосериала е да не се вдига шум, духовито отбеляза Павел Владимиров. И с присъщото му чувство за хумор добави, че няма по-голям враг в тази работа от къркоренето на стомаха. Официалното представяне на българската сага за слушане бе съпътствано не само със специални тематични коктейли от поредицата, но и от атрактивна арт инсталация, чийто автор е Виктория Николова от Ogilvy Group Bulgaria. Върху пет бели и черни платна, само с помощта на тъмни и светли кабели, аудио-визуалната експозиция стилизирано пресъздава част от знаковите моменти на \"P.S. Някой трябва да плати\". А прикрепените към \"творбите\" слушалки позволяват да се чуят и някои откъси от сериала. Изложбата \"Сцени, които оживяват\" може да се разглежда (и да се слуша) до 29 септември, неделя, в Клуба за естетическо възпитание на артиста (КЕВА) на ул. \"Г.С. Раковски\" 114 в София. Достъпът за всички желаещи е свободен.", "date": "2019.09.26", "title": "Вече е готов първият български аудиосериал"}
{"url": "https://duma.bg/poiskaha-yadeneto-na-meso-da-se-smyata-za-prestaplenie-n200249", "text": "Британският адвокат Майкъл Менсфийлд призова за приравняване на престъплението \"месоядство\" с \"причиняване на умишлена вреда на околната среда\". Изобщо не е абсурдно да се смята, че един ден консумацията на животински продукти ще стане незаконно, пише в речта, която известният вегетарианец ще произнесе на конференцията на труда в Брайтън. На проявата Менсфийлд иска да обърне внимание на щетите, които \"консумацията на месо нанася на планетата\". \"Знаем, че три хиляди най-големи компании в света са отговорни за екологични щети на стойност над 1,5 трилиона британски лири и производството на месо и млечни продукти заема първо място в този списък\", казва адвокатът в изявление. Менсфийлд твърди, че \"е дошъл моментът за нов закон срещу екоцида\", който трябва да върви заедно с геноцида и други престъпления срещу човечеството. Според британците \"преди това много неща изглеждаха необичайно, но сега са незаконни, както например пушенето на закрито\".", "date": "2019.09.26", "title": "Поискаха яденето на месо да се смята за престъпление"}
{"url": "https://duma.bg/balgarin-vleze-v-izpalkoma-na-iaaf-n200229", "text": "В Катар лорд Себастиан Коу получи втори мандат начело на ИААФ. Той беше единствен кандидат и бе подкрепен от всичките 203 делегати. 62-годишният британец ръководи този спорт от 2015 г., когато замени Ламин Диак, който в момента е разследван за корупция във Франция. Негов пръв заместник остава Сергей Бубка (Украйна), а останалите заместници са Симена Рестепо (Колумбия), която е първата жена на този пост, Навав Мохамед ал Сауд (Саудитска Арабия) и Джефри Гарднър (Норфолкски острови), който замени легендарния кубинец Алберто Хуанторена.  32-рият конгрес на ИААФ гласува с впечатляващо мнозинство - 164 за и 30 против, руските атлети да участват в Доха като неутрални под флага на ИААФ. Първата група български атлети замина за Доха, където от утре до 6 октомври е световният шампионат. От София за Катар отлетяха Тихомир Иванов (скок на височина), Александра Начева и Георги Цонов (троен скок) и спринтьорката Инна Ефтимова. Мирела Демирева (висок скок) и Ивет Лалова-Колио (200 м) ще пътуват от Холандия и Италия, а Габриела Петрова (троен скок) заминава за Доха във вторник. Първа на пистата излиза Евтимова, която в събота ще стартира в сериите на 100 м.", "date": "2019.09.26", "title": "Българин влезе в Изпълкома на ИААФ"}
{"url": "https://duma.bg/balakov-povika-10-legioneri-n200228", "text": "Сред избраниците на Балъков са още Ивелин Попов (Ростов, Рус), Кирил Десподов (Щурм, Ав), Страхил Попов (Касъмпаша, Тур), Васил Божиков (Слован, Слвк), Симеон Славчев (Карабах, Азер), Георги Костадинов (Арсенал Тула, Рус), Божидар Краев (Жил Висенте, Порт), Георги Сърмов (Кемницер, Гер) и Георги Пашов (Арарат, Арм). След XI шампионатен кръг магическият халф ще обяви и списъка с играчите от вътрешното първенство.  Председателят на БФС Боби Михайлов изрази подкрепата си за Балъков, който в първите си 4 мача начело на \"лъвовете\" записа 4 загуби. \"Не трябва да се сравняваме с Англия. На \"Уембли\" не се чувствах добре. И друг път сме падали с 0:4. Трябва да извличаме положителното. Тежи му на Балъков, че няма победа. Но с това разполагаме. Трябва да го изчакаме и да го подкрепяме. България е малка държава. Вижте Унгария и други такива страни с подобно население на нашето. Всичко е въпрос на генерация. И Унгария през 50-те години постига нещо по-значимо. Ние вече 14 години не можем да се класираме. Надявам се скоро да постигнем тази цел или поне отборът да изглежда на европейско ниво. Говоря и за по-младите ни състави\", обяви Михайлов, след като откри футболен комплекс в квартал \"Свобода\" в столицата. Той разполага с 3 игрища за минифутбол с размери 25х44 м и едно 75х44 м. Те са изградени по програмата FIFA Forward. \"Тези игрища са пътят да тръгнем обратно нагоре. Това е, което можем да направим като футболен съюз - инфраструктура и обучение на треньори и кадри, които се занимават с футбол. Оттам всичко си зависи от децата и техните треньори. Много работа е извършена в поколението на младежкия национален отбор. Те са таланти. Играли са на европейско до 17 и до 19 г. Имат опита, повечето от тях играят вече и мъжки футбол. Очаквам с тях да бъде попълнен първият ни отбор и да вдигнем класата. Помага, че младежите и мъжете тренират. Когато бях младеж и пътувахме с мъжете, винаги съм гледал батковците с отворени очи\", каза още Михайлов.", "date": "2019.09.26", "title": "Балъков повика 10 легионери"}
{"url": "https://duma.bg/prandi-ostava-pone-do-yanuari-n200227", "text": "Силвано Пранди остава начело на националния волейболен отбор на България. Италианецът отново е получил задача да класира волейболистите ни на Олимпиадата в Токио 2020. На квалификацията в Берлин (5-10 януари) през януари ще играят 8 европейски отбора, като само победителят взима виза. На Професора е поставено условие да повика всички опитни волейболисти, включително и тези, които бяха извън сметките му за Евроволей 2019, където \"лъвовете\" разочароваха с 11-о място. В противен случай 73-годишният италианец ще бъде освободен, обяви шефът на федерацията инж. Данчо Лазаров след извънредната сбирка на Управителния съвет на централата.  Сред играчите с дългогодишен опит в отбора, които пропуснаха Евро 2019, бяха Николай Николов, Георги и Валентин Братоеви, Николай Учиков и Владислав Иванов. \"Бихме искали в Берлин да се представим със силно мотивиран отбор и да спечелим визата. Първо трябва да говорим с всички момчета и след това с Пранди, който да се съгласи да работи с тях. Очевидно отборът ни има потенциал, който трябва да реализираме. Твърдо сме решени България да се представи най-добре на олимпийската квалификация в Берлин с най-доброто, с което разполагаме в момента\", закани се Лазаров.", "date": "2019.09.26", "title": "Пранди остава поне до януари"}
