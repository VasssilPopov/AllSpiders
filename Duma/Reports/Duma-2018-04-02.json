{"url": "http://www.duma.bg/node/163975", "text": "Запознаваме се с пчелите още като деца от приказки и басни и затова смятаме, че знаем много за тях. Но малко хора виждат пчелите отвъд тази типична обща представа. Петко Симеонов е един от тях. Той познава живота в кошера в огромни детайли и ще разкаже най-любопитните му тайни в следващото издание на \"Skeptics in the Pub\" на 3 април от 20 ч. в клуб \"Грамофон\" в София. \nПетко Симеонов е четвърто поколение пчелар, наследява тази страст от своя баща и в момента продължава семейната традиция в пчеларството. Към нея добавя и сериозна доза иновация. Носител е на наградата \"Млад фермер\" за развитие на подвижно пчеларство и въвеждане на системи от сензори в кошерите. С тях може да се следи поведението на пчелните семейства, да се научат нови детайли за техния живот и дори да се забележат екологични промени - пчелите донасят в кошера следи от всички замърсявания от местата, където събират мед. \nНа събитието за популярна наука \"Skeptics in the Pub\" Симеонов ще говори както за устройството на пчелите, така и за цялостното поведение на пчелния рояк. Какви са йерархичните отношения в него, дали наистина пчелата-майка е безапелационен лидер или отговаря на колективната воля на рояка? Събитието ще се фокусира и върху взаимодействията на пчелите с околната среда - кои са най-големите врагове на рояка, как се защитават пчелите и какви са качествата на пчелната отрова. \nТези и още много въпроси ще получат своя отговор утре. Лекцията е част от редовната серия срещи за популярна наука, организирани от неправителствената организация Ratio. С над 40 издания в България \"Skeptics in the Pub\" има за цел да запознае публиката с най-интересното от сферите на химията, астрофизиката, генетиката и много други, говорейки на разбираем език. \n    \n", "date": "2018.04.02", "title": "Четвърто поколение пчелар разкрива тайните на кошера  "}
{"url": "http://www.duma.bg/node/163974", "text": "Една от най-големите световни звезди получава преди две години свидетелство за Свето Кръщение от Българската патриаршия. На 25 септември 2016 г. любимецът на Балканите Горан Брегович е бил кръстен именно в София, в църквата \"Света Неделя\". Поводът за ритуала е покана от страна на негова скъпа приятелка да стане кръстник на детето й. Приемайки обаче, се оказва, че от предишните две кръщенета на Брегович като малък, които са били едновременно в две църкви - католическа и православна, липсва какъвто и да било документ. Кръстен навремето без знанието на майка си и баща си, майсторът на балканската музика, който на 13 април от 20 ч. ще представи в \"Арена Армеец\" новия си спектакъл \"Три писма от Сараево\", се налага отново да повтори ритуала, за да уважи молбата на своята близка приятелка, научи ДУМА от Поли Петрова, пиар мениджър в \"Моко сълюшън\", организатор на спектакъла.  \nНа концерта си в София Горан Брегович ще зарадва родната публика и със специален подарък - \"Three Letters Live CD\", което включва въздействащи лайв изпълнения от едноименния спектакъл. Дискът ще бъде раздаван безплатно в деня на събитието след предоставен билет при влизане в залата. Билети на цени от 35 до 55 лв. все още може да бъдат купени в мрежата на \"Ивентим\" в цялата страна, както и онлайн.  \n    \n", "date": "2018.04.02", "title": "Горан Брегович е кръстен в софийската \"Света Неделя\""}
{"url": "http://www.duma.bg/node/164001", "text": "Натрупаният към края на февруари 2017 г. бюджетен излишък от 752,3 млн. лв. за месец се е свил до 605,7 млн. лв. (0,6% от прогнозния БВП), сочат данните на финансовото министерство за изпълнението на бюджета до края на март. \nЗа трите месеца приходите и помощите по консолидираната финансова програма се очаква да бъдат 9,2391 млрд. лв. (24,2% от годишния разчет), като спрямо година по-рано ръстът е 400,9 млн. лв. Той се дължи основно на по-високите данъчни и неданъчни приходи, които нарастват с 636,7 млн. лв. (7,5 %),. Постъпленията от помощи обаче са по-ниски. За отчитания период правителството е изхарчило 8,6334 млрд. лв., което е 22% от годишния разчет. Това е с малко под 900 млн. лв. повече спрямо изразходваните в същия период на миналата година 7,7806 млрд. лв. Повечето бюджетни разходи са заради увеличените здравноосигурителни и социалните плащания (базов ефект при разходите за пенсии от увеличението от юли 2017 г. и вдигнатата на две стъпки през 2017 г. минималната пенсия от юли и октомври), по-високите разходи за персонал, основно поради увеличението на възнагражденията на педагогическия персонал в системата на средното образование и други. Увеличили са се обаче и разходите по сметките за средствата от Европейския съюз. За периода до края на февруари събраните приходи от данъци и осигуровки са за 5,3811 млрд. лв., което представлява 17,3% от планираните за годината приходи. Номиналното увеличение е с 14,0% (659,9 млн. лева). Фискалният резерв към 28 февруари е 10,7 млрд. лв., от които 10 млрд. лв. са на депозит в БНБ, сочат още данните.      \n", "date": "2018.04.02", "title": "Бюджетният излишък намалява"}
{"url": "http://www.duma.bg/node/164002", "text": "В началото на летния сезон започва нов етап от войната между Валери Симеонов  и шума от дискотеките. Вицепремиерът прекратява с практиката за нощни проверки по заведенията, но е подготвил промени в закона за защита от шума в околната среда. Те предвиждат по-големи санкции за нарушителите, възможност за затваряне на заведения за един месец и за конфискуване на озвучителната им техника. Освен това се предвижда да се въведат и максимални стойности на шума от заведения и търговски обекти не само навън, но и в жилищни и обществени сгради. Така търговците ще бъдат глобявани, ако причиняват шум в апартаментите или хотелските стаи наоколо. \nПредлага и сериозно завишаване на глобите за смутителите на тишината и спокойствието. Според новите текстове глобата за наднормен шум за заведенията може да е между 5000 и 10 000 лева. В момента тя е между 1000 и 3000 лева. При повторно нарушение санкциите са двойно по-големи - между 10 000 и 20 000 лева при 4000 до 10 000 лева в момента. Същите глоби ще се налагат и за неспазване на забраните за музика на открито и зареждане и работа на търговски обекти в жилищни сгради. Измененията предвиждат и промяна в часовете, в които е забранено озвучаването на градините на заведенията. В момента музиката навън трябва да се спира между 23 и 7 часа. Сега се предлага удължаване забраната с 1 час - до 8 часа сутринта. Въвежда се и изискване за тишина от 14 до 16 часа. Тези ограничения не важат за териториите на жп гари, автогари, летища и морски гари, както и за системите за предупреждения и оповестяване на бедствия и аварии. Търговските, производствените обекти и складовете в жилищни сгради или с такива със смесено предназначение ще трябва да отварят или да бъдат зареждани час по-късно отсега. Те няма да може да работят или да се зареждат за времето между 23 и 8 часа. Сега забраната е до 7 часа сутринта. \nПроменят се и часовете, в които не може да се правят събрания, митинги и протести. Сега те не са допустими за времето от 22 до 6 часа сутринта. Според новия законопроект не могат да се провеждат в часовете за следобедна дрямка - между 14 и 16 часа, както и във времето между 23 и 8 часа сутринта. \n    \n", "date": "2018.04.02", "title": "Симеонов отново подхваща дискотеките"}
{"url": "http://www.duma.bg/node/163999", "text": "Гражданите на  държавите от ЕС  вече имат достъп до онлайн съдържанието, за което са се абонирали в страната си, където и да се намират в ЕС. От 1 април влязоха новите правила на Брюксел, които позволяват абонати, които са платили за онлайн телевизионно съдържание в страната си, да могат да гледат програмите и в другите държави от общността. До момента това не беше възможно заради т.нар. геоблокиране. Правилата ще се прилагат за платени услуги, но доставчиците на безплатно съдържание също могат да се възползват от тях. Полза от тези разпоредби ще имат и доставчиците на онлайн съдържание, тъй като вече няма да им се налага да придобиват лицензи за държавите, в които пътуват техните абонати, се казва в изявление по темата на заместник-председателя на Европейската комисия Андрус Ансип и на комисаря по въпросите на цифровата икономика и цифровото общество Мария Габриел. \nСпоред ЕК отмяната на геоблокирането е нов успех на цифровия единен пазар след премахването на таксите за роуминг, от което се ползват потребителите в цяла Европа от юни 2017 г. насам.   \n", "date": "2018.04.02", "title": " Абонаментът за онлайн съдържание валиден  за целия ЕС "}
{"url": "http://www.duma.bg/node/164000", "text": "Печалбата на търговските банки е намаляла с 2,5% през първите два месеца на годината  до 189 млн. лева, сочи статистиката на БНБ. През януари общата печалба на трезорите е 117 млн. лв., но за февруари сумата е доста по-малка -  72 млн. лв., До 83,4 млрд. лeва достигат депозитите в банковата система, като тук ръстът е от 0,4%. Най-голямо е увеличението при спестяванията на домакинствата  с 351 млн. лева  повече (нарастване с 0,7%), следвано от депозитите на други финансови предприятия 33 млн. лева (при ръст от 1,2%). С 0,1% се увеличават спестяванията на нефинансови предприятия (с 19 млн. лева), а на сектор \"Държавно управление\" с 0,7% (с 16 млн. лева). \nДепозитите на кредитни институции намаляват със 109 млн. лева (2,1%), изчислиха в централната банка. Собственият капитал в баланса на банковата система в края на февруари възлиза на 12,3 млрд. лв., като през февруари се увеличава с 57 млн. лв., или 0,5%.   \n", "date": "2018.04.02", "title": "Печалбата на банките се сви с 2,5%"}
{"url": "http://www.duma.bg/node/163998", "text": "В козунаците тази година не са открити синтетични багрила, но изобилстват от Е-номера и заместители. Това показва проучване на „Активни потребители”, което анализира състава на индустриално приготвени козунаци. Информацията е извлечена от етикетите, т.е. от това, което самите производители са декларирали. Отделно е проведен и лабораторен тест за наличие на оцветителя Е102 (тартразин). В проучването са включени 16 марки козунаци, закупени от търговски вериги и \"женския\" пазар в София през месец март 2018 г. Изследването потвърждава задълбочаващата се тенденция у нас качеството на продуктите да се влошава. Етикетиране - от 16 марки козунаци при една напълно отсъства задължителната хранителна информация на етикетите. Такова нарушение се наблюдава много често при предлагането на непакетирани предварително храни като приготвяните на място във веригите хлебни изделия и готови топли и студени храни. Отсъстващите класически суровини - резултатите показват, че в 11 (от 16) марки липсва краве мляко, а при една марка са спестени и яйцата или друг техен заместител. Добавяне на технологични химикали (Е-номера) - нискокачествените суровини и заместители, водят до използването в индустриалните рецепти на множество технологични добавки. Такива са описани на етикетите на всички закупени от нас индустриални продукти. Усреднено във всяка търговска марка се съдържат 6 добавени Е-номера. Те са предимно емулгатори, ензими, антиоксиданти, консерванти, киселинни регулатори, оцветители и други. Излишно е да споменаваме, че тази химия напълно отсъства в домашните рецепти. Оцветителите - преди 6 години установихме влагане на жълтата боя тартразин (Е102) в 2 от 7 изпитвани марки, а през 2018 не открихме тартразин. Това обаче не означава, че производителите са се отказали от навиците да се боядисват козунаци - при 10 (от 16) марки е вложен естествения оцветител каротин. Тази боя е по-приемлива от синтетичните бои, но показва за пореден път, че в индустриалните рецепти визуалните и вкусовите качества на козунаците се постигат с използване на заместители и химикали. \n    \n", "date": "2018.04.02", "title": "От 16 марки козунак 11 са без мляко"}
{"url": "http://www.duma.bg/node/163972", "text": "Лотариен билет от Mega Millions за 521 милиона долара е продаден в американския щат Ню Джърси. Щастливите числа са 11, 28, 31, 46, 59, плюс 1. Късметлията все още не се е обявил, други подробности не се съобщават. Този джакпот е десетият по големина в историята на САЩ. През януари жител на Флорида спечели 451 млн. долара в Mega Millions. Най-големият джакпот в историята на играта е 656 милиона долара. Рекордът беше поставен през март 2012 г. Билетите се продават в 44 щата, окръг Колумбия и Американските Вирджински острови, информира БГНЕС. \n    \n", "date": "2018.04.02", "title": "Лотариен билет за $521 млн. е продаден в Ню Джърси"}
{"url": "http://www.duma.bg/node/163971", "text": "Продажната цена на картината \"Моряк\" на испанско-френския художник Пабло Пикасо, която се смята за негов автопортрет, може да достигне 70 млн. долара. Това съобщи в. \"Дейли мейл\" по повод предстоящия търг на аукционната къща \"Кристис\", който ще се проведе на 15 май в Ню Йорк. \"Морякът\" е с размери 130 на 81 см и изобразява мъж в моряшка фланелка, подпрял главата си с ръка и кръстосал крака, а лицето му е изразява тъга. \"Това е традиционен символ на меланхолията\", цитира изданието представителят на аукционната къща Конър Джордан. Творбата е създадена през 1943 г. по време на окупацията на нацистите във Франция, където живее художникът. Според много експерти картината е отражение на безпокойството на Пикасо, че може да бъде депортиран в концентрационен лагер в Германия.     \n", "date": "2018.04.02", "title": " Предлагат автопортрет на Пикасо на търг в Ню Йорк"}
{"url": "http://www.duma.bg/node/163973", "text": "Рок операта на всички времена \"Исус Христос - суперзвезда\" на Андрю Лойд Уебър и Тим Райс за първи път ще се играе в Източна Европа, както ДУМА писа. Почти 50 години след премиерата на най-успешния мюзикъл в света, оригиналът най-сетне пристига у нас на 5, 6 и 7 април в зала 1 на НДК. С трите представления приключва европейското турне, посветено на 70-годишнината на Андрю Лойд Уебър, информира Анелия Скримова. \nВ ролята на Спасителя ще видим Тед Нийли - човека, играл Исус по-дълго, отколкото той е живял на земята. Звездният състав пристига в София с полет на Bulgaria Air от Амстердам днес, 2 април. В специално видео Тед Нийли (р. 1943 г. в Тексас) сподели, че очаква с нетърпение срещата си с българската публика, защото за него това е свещен момент. Това е първото идване на звездния актьор у нас. Той не крие, че се интересува от България и винаги е искал да посети страната ни, но досега не му се е удавала тази възможност. За себе си казва, че винаги се е чувствал като човек от публиката, който има честта да бъде на сцената и да е част от поредното представление. В мига, в който започнат първите музикални акорди, олеквам и се въздигам в полета на тази брилянтна концепция, описва усещането Тед Нийли.     \n", "date": "2018.04.02", "title": " Пристига звездният състав на \"Исус Христос - суперзвезда\""}
{"url": "http://www.duma.bg/node/163977", "text": "Флашмоб във връзка с предстоящия концерт на Ангел Заберски \"Symphony Jazz\" ще се състои на 3 април от 9 ч. в подлеза на Софийския университет \"Св. Климент Охридски\". В събитието ще участват музикантите Ангел Заберски, Стоян Янкулов-Стунджи, Михаил Йосифов, Скилър, Борко Таслев, Димитър Узунов, Мартин Ташев, Тодор Бакърджиев.   \n", "date": "2018.04.02", "title": "Флашмоб за концерта на Ангел Заберски"}
{"url": "http://www.duma.bg/node/163978", "text": "Българското национално радио и Ротаракт клуб София организират благотворителен концерт \"На тъмно\" за деца с нарушено зрение от училище \"Луи Брайл\" на 3 април от 19.30 ч. в зала \"България\". През Страстната седмица, на Велики вторник, Радиосимфониците и Смесеният хор на БНР ще изпълнят кантата \"Стабат Матер\" от Дворжак - едно от най-значимите музикални претворения на този религиозен текст. Идеята на инициаторите е събраните средства да бъдат използвани за изграждането на мека настилка в двора на училището, която да е в помощ на децата и да им осигурява безопасност при игра. Гост-диригент ще бъде Константин Добройков (на снимката), американски възпитаник и чест гост на Радиосимфониците. От 2013 г. той е диригент на Държавната опера в Пловдив. Диригентка на хора ще е Любомира Александрова. Солисти ще бъдат Цветелина Василева, Виолета Радомирска, Михаил Михайлов и Ивайло Джуров.     \n", "date": "2018.04.02", "title": "БНР с концерт в помощ на деца с нарушено зрение"}
{"url": "http://www.duma.bg/node/163979", "text": "От древността, през пътуващите трубадури и аристокрацията на Средновековието до нашето съвремие арфата е била неизменен спътник на музикалните търсения на хората. Нов български университет е горд, че години наред полага грижи за съхраняването на уникалната школа по арфа, създадена от почетния професор на НБУ Сузана Клинчарова, информира Петя Петкова. Проф. Клинчарова и участниците в нейния майсторски клас в НБУ и НМУ \"Любомир Пипков\" представят два концерт-спектакъла - вчера в НБУ и днес, 2 април, от 19 ч. в голямата зала на БАН. В програмата със заглавие \"Европейската култура през струните на арфата\" са включени произведения от А. де Кабесон, Дж. Самартини, Ж. де Суса Карвало, Дж.Томас, А. Хаселманс, Х. Трнечек и премиера на нова пиеса на Георги Арнаудов. В концертите участват проф. Сузана Клинчарова, д-р Кохар Андонян, Лилияна Стоева, Александрина Кушинчанова, Анна-Мария Ризова, Вяра Райчева, Виктория Маркова, Елена Христова, Ивайла Тодорова, Инела Чергова, Божана Божилова, Мария Гигова, Марта Гайтанджиева и Никол Самарева. Сценографията е дело на доц. Елена Иванова, а в проекта активно участват студенти и преподаватели от департаментите \"Музика\", \"Изящни изкуства\" и \"Кино, реклама и шоубизнес\" от НБУ. \n    \n", "date": "2018.04.02", "title": "Арфов спектакъл в БАН"}
{"url": "http://www.duma.bg/node/163976", "text": "УниКредит Булбанк и УниКредит студио канят на официалното откриване на изложбата на Радослав Нинов-Руди \"Линии до Опашки\" - днес, 2 април, от 18.30 ч. в УниКредит студио в София, пл. \"Св. Неделя\" 7. Изложбата включва най-големите до този момент картини на младия творец. Освен живопис авторът ще представи и скулптурни предмети. В експозицията ще може да се види първата му \"артистична книга\", специално създадена за изложбата. Радослав Нинов е завършил изящни изкуства в университета \"Голдсмитс\" в Лондон, Великобритания. Продължава образованието си в \"Щедел\" - Франкфурт, Германия. Носител е на наградите за живопис \"Невил Бърстън\" (2015), \"Едмонд Демирджиян\" (2016), както и на престижното отличие на фондация \"Стоян Камбарев\" за полет в изкуството.  Повече информация за автора има на официалната му уеб страница radoslavninov.com.     \n", "date": "2018.04.02", "title": "Изложба на Радослав Нинов-Руди"}
{"url": "http://www.duma.bg/node/163980", "text": "\nЛазаровден е на особена почит сред празниците в Никопол. Преди години момичета и моми, нагиздени с народни носии, на групички, с голяма кошница и венчета на главата обикаляха съседи и роднини и пееха за здраве и... да носят кокошките на стопанките. Традицията се спазва и сега. За единадесети път празникът има своя прекрасен завършек на градския площад - концерт и конкурс за най-хубава лазарка. В концерта тази година участваха детска вокална група с ръководител Таня Иванова, група за обработен фолклор \"Дунавски звуци\", ръководена от маестро Йордан Димитров, детският танцов състав с хореограф Цветан Христов и народен оркестър \"Дунав\" с ръководител Красимир Павловски. Включи се и танцовата група към ЦГ \"Щастливо детство\" с ръководител Нурдан Гафурова.   След концерта дойде ред на конкурса за най-хубава лазарка. А как се избира най-хубава лазарка, като всичките са от хубави по-хубави? Хубави, гиздави, много от тях с носии от майки и баби. Всяка година географията на празника се разширява. Сега се включиха 65 момичета от Никопол, Велико Търново, София, Плевен, Муселиево, Новачене, Черковица, даже и от Лондон. Лазарките изиграха отвореното лазарско хоро, после се пофръцкаха по сцената, че да ги изберат за първи хубавици. Многобройните зрители ги аплодираха, най-много пляскаха и викаха роднините. Членовете на журито се \"поизпотиха\" с отговорната задача - коя е най-хубава? \nПредседателят на общинския съвет в Никопол Красимир Халов, който ръководеше журито, така извъртя нещата и не измени на никополската традиция. Всички лазарки получиха документ - грамота, че са най-хубавата лазарка за 2018 г. Председателят на читалището Иван Павлов им връчи най-ценния подарък - книги с приказки. \nИмаше и изненади. Едната - Пролетен базар със сувенири, изработени от кръжока по приложно изкуство към читалището с ръководител Боряна Павлова. Другата - дванадесет момчета от 4 м. до 16 г. в национални носии уважиха празника на никополските моми. Дали пък не бяха дошли да се поогледат и да изберат изгора?! Последваха ги до р. Дунав да видят ритуала. Пуснаха лазарките венците си в придошлата река. Едни бързо ги отнесе течението - значи, ще се омъжат надалеко, други водата ги погълна - ще ги вземат тукашни ергени. Раничко ви е да се омъжвате, напомни им кумицата Емона Стоилова, ученичка в X клас, и ги прикани да си изберат нова кумица. Следващата е Валентина Миланова. А времето - то беше с празника. Ту се засмиваше слънцето от някой облак, ту преръси дъждец за берекет и накрая грейна доволно. \n    \n", "date": "2018.04.02", "title": "Нагиздени моми участваха в конкурс за най-хубава лазарка в Никопол"}
{"url": "http://www.duma.bg/node/164003", "text": "Електроразпределителните дружества вече са внесли в Комисията за енергийно и водно регулиране (КЕВР) разчетите си за цените  за следващия регулаторен период, който е от 1 юли  до 30 юни догодина г. От тях се вижда, че се задава ново поскъпване на тока. От ЕВН предлагат дневната им тарифа да скочи с 6,9%, а  нощната  - с 5,4%. Преди седмица от ЕВН разкритикуваха регулатора, че продължава да орязва необходимите им разходи и вложенията в мрежата, което не допринася за подобряването на услугата. От \"Енерго-Про\" съобщиха, че  предвиждат  средно увеличение на крайните цени на електроенергията за битови потребители с 5,5%. \nОт ЧЕЗ  не съобщават никакви числа. Мотивът на дружеството е, че обявяването на размера на повишение внася излишно напрежение след потребителите, изчисленията са направени на база досегашните цени на тока, купуван от НЕК, а и КЕВР винаги досега е натискала  поскъпването, за да няма силни брожения сред гражданите. \nМакар да не очакват КЕВР да приеме заявленията им, такива каквито са, от ЕВН съобщават, че според техните изчисления токът за клиентите им през деня трябва да струва 0,18899 лв./кВтч. (без ДДС) при сегашните 0,17675 лв./кВтч. (без ДДС). За през нощта планираната цена е 0,10586 лв./кВтч (без ДДС) при 0,10043 лв./кВтч (без ДДС) сега. Заявленията на енергийните компании за цените им през следващата година ще бъдат публикувани от регулатора към средата на април, след като минат сроковете за проверка на всички документи и при нужда допълването им. След това работна  група на КЕВР трябва да прецени как да отнесе всички тарифи по веригата към крайната цена на тока. Предложението на комисията ще подлежи на обществено обсъждане, след което ще се вземе окончателното решение. Председателят на КЕВР Иван Иванов вече коментира, че комисията ще прецени внимателно, както винаги досега, аргументите на дружествата и че няма да позволи драстично поскъпване на тока за бита и за малкия бизнес. Междувременно от първи април влязоха в сила новите цени на природния газ, който \"Булгаргаз\" продава на крайните си  клиенти. Те се увеличават с 2,6%. Цената за второто тримесечие на годината ще е 361,82 лв. на 1000 куб. м., или 34,04 лв./MWh (без акциз и ДДС). \"Булгаргаз\" поиска да продава синьото гориво с 4,82% по-скъпо през второто тримесечие на годината. Още в началото на седмицата обаче стана ясно, че КЕВР няма да се съобрази с искането и ще наложи по-малко увеличение от 2,6 на сто. Причината е в надвзет от дружеството приход през цените на синьото гориво през 2017 г.     \n", "date": "2018.04.02", "title": "Задава се нов токов удар  "}
{"url": "http://www.duma.bg/node/163997", "text": "Официалните власти в Прищина реагираха остро на заплахите на турския президент срещу премиера на страната Рамуш Харадинай. \nВ събота Реджеп Тайип Ердоган отправи директни заплахи относно бъдещата политическа кариера на премиера на Косово Рамуш Харадинай. Ердоган призова Харадинай да поеме отговорност за депортирането на шестима членове на движението на Фетхуллах Гюлен в Турция. Заплахата на Ердоган дойде само няколко часа след като косовският премиер нареди разследване за предаването на Турция на 6 гюленисти. Петимата учители в училище от мрежата на Гюлен и лекар бяха върнати в Турция в четвъртък при тайна операция, извършена от вътрешното министерство на Косово и шпионската служба заедно с турската Национална разузнавателна организация (МИТ). \nХарадинай обяви, че не е бил информиран, и поиска всяка замесена институция в депортирането \"да се ангажира пълноценно с изясняването на институционалните отговорности, евентуалните конституционни и законови нарушения и незабавно да предприеме детайлно и подробно разследвания\". Преди това премиерът на Косово уволни вътрешния министър Фламур Сефай и шефа на разузнаването Дритон Гаши за участието им в операцията. \"Те бяха задължени да ме информират (за експулсирането). Но не го направиха. Те не са имали достатъчно доверие, за да споделят случая с мен, така че вече не им вярвам, те загубиха доверието ми\", каза той.  \n\"Харадинай, кажи по чии инструкции действаш? Откога защитаваш онези, които се опитаха да извършат преврат в Турция? Забравихте ли, че ние ви признахме веднага след САЩ? Как е възможно да защитавате пучисти, след като ви прегърнахме като братя? Ще си платите за това\", каза Ердоган, цитиран от излизащия в Прищина в. \"Коха Диторе\". Според турския лидер \"кариерата на Рамуш Харадинай ще приключи скоро\". \n\"Косово е независима и суверенна държава и неин дълг е да защитава родината си. Уважаваме приятелството на приятелските държави и ще го съхраним, но това не означава, че трябва да бъдем васална държава. Моето послание е много ясно - никой няма право да отправя заплахи срещу правителството на Косово с изключение на народа. Нито една държава, нито един лидер няма право да казва кой ще ръководи правителството на Косово\", каза вицепремиерът Фатмир Лимай.  \n\"Да защитим Републиката\", написа политическият съветник на Харадинай Халил Матоши. Известният публицист Ветон Сурой пък определи реакцията на Ердоган като емоционална, но призова Косово да не реагира по същия емоционален начин.  \nОт хуманитарната организация \"Хюман райтс уоч\" критикуваха Прищина за арестите.   \n", "date": "2018.04.02", "title": "Турция се скара и с Косово "}
{"url": "http://www.duma.bg/node/163990", "text": "Пощенският концерн „Дойче пост“ е събирал данните на своите клиенти и ги е предлагал на политическите партии да ги използват по време на предизборната надпревара през 2017 г., съобщава „Билд“. \nПо данни на изданието продажбата се е осъществявала от 2005 г. чрез дъщерната компания на концерна „Дойче пост директ“. През 2017 г. част от информацията за клиентите с цел анализ на политическите предпочитания са купили Християндемократическият съюз на Ангела Меркел и Партията на Свободните демократи. Двете политически сили потвърдиха, че са купували данни, а от „Дойче пост“ подчертаха, че не са предавали персонална информация, по-конкретно адреси, и са спазвали действащото законодателство. В същото време данните съдържат такива сведения, като пол, образование, покупателна способност, възраст, дали сте собственик на жилище или кола. \nПо-рано около компанията \"Фейсбук\" избухна скандал заради използването на личните данни на милиони потребители от британската фирма „Кеймбридж Аналитика“.   \n", "date": "2018.04.02", "title": " Скандал с лични данни и в Германия"}
{"url": "http://www.duma.bg/node/163991", "text": "\"Окончателно\" споразумение за евакуация на бунтовниците и мирните граждани е постигнато за последното гнездо на съпротива в анклава Източна Гута - административния център Дума, предава AFP, като се позовава на информация от базираната в Лондон Сирийска обсерватория за човешки права. \nСделката, сключена между съюзника на сирийското правителство - Русия, и терористите от \"Джаеш ал Ислям\", ще позволи на бойците и техните семейства, както и желаещите мирни граждани, да се евакуират в провинция Идлиб, съобщават от Обсерваторията. Предвижда се също руската военна полиция да влезе в града и правителствените институции да се върнат в района, се казва още в съобщението на лондонския монитор. \nВ същото време престолонаследникът на Саудитска Арабия принц Мохамед бин Салман заяви, че армията на САЩ трябва да остане в Сирия въпреки последните заявления на Доналд Тръмп, който призова за тяхното изтегляне след края на войната срещу \"Ислямска държава\", предава Arab News. \nПринц Мохамед даде интервю пред списание Time, в което заяви: \"Вярваме, че армията на САЩ трябва да остане в Сирия поне в средносрочна перспектива\". Той обясни, че \"присъствието на САЩ в Сирия е единственият начин да се ограничи влиянието на Иран в региона\". Мохамед бин Салман предупреди, че Иран и неговите милиции в региона работят, за да открият пътя по земя, който ще свърже Техеран със Средиземно море през Ирак, Сирия и Ливан. \nПринц Мохамед изрази мнение, че президентът на Сирия Башар Асад \"вероятно ще остане президент засега\", но добави, че \"е в интерес на президента Асад да не позволява на Иран да прави каквото си иска в Сирия\".     \n", "date": "2018.04.02", "title": "Сирия и Русия поемат изцяло контрола над Източна Гута"}
{"url": "http://www.duma.bg/node/163992", "text": "Стотици демонстранти се сблъскаха с полицията по време на протести срещу първия път с тол такси в Албания в близост до тунела Калимаш в северната част на страната, коментира албанският вътрешен министър Фатмир Джафай, цитиран от РТ. \nПротестиращите са хвърляли камъни, унищожени са кутиите на тол системата, събрани са и са запалени. 13 полицаи са ранените в сблъсъците, коментира Джафай, а местни медии съобщават за ранени и сред протестиращите. \nВеднага след като стана ясно, че пунктът е унищожен от демонстрантите, премиерът Еди Рама съобщи, че \"ще има пътни такси и на други места в страната\". В най-скоро време се очаква да има пътни такси на магистралата Кашар-Рогожина-Вльора. \"Всички участници във варварското унищожаване на имуществото, както и тези, които са нападнали държавни служители, ще отговарят пред закона. Никой не е над закона\", написа Рама в собствения си профил в социалните мрежи. \nВъпросният 110-километров път свързва контролно-пропускателен пункт на границата с Косово с Милот, който е туристическа дестинация на Адриатическо море, популярна сред косовски туристи. Поради сблъсъците на магистралата има опашка от автомобили от над 10 км. \nМеждународен консорциум, който ще управлява магистралата през следващите 30 години, е определил такси от 2,50 евро до 22,50 евро в зависимост от типа превозно средство. \n    \n", "date": "2018.04.02", "title": "13 ранени полицаи в албански протест срещу тол такси"}
{"url": "http://www.duma.bg/node/163993", "text": "Представените от Лондон като доказателства за причастността на Русия към случая \"Скрипал\" са нелогични и недостоверни, заяви в интервю бившият британски посланик в Узбекистан Крейг Мъри. Интервюто е публикувано в информационния портал \"Консорциумнюз\". \nНа зададения в този дух въпрос дипломатът отговори: \"Това е изгодно за хората, действащи в производството на оръжия. Такива неща са полезни за бюджетите по отбраната, такива новини са добре дошли за шпионите и службите за сигурност. В Обединеното кралство в тази промишленост са заети над 100 000 души, така че за страна с население от 60 млн. това представлява много мощна и високоплатена група от заинтересовани лица\". По думите му военните и оръжейните търговци са заинтересовани от нова Студена война, защото виждат заплаха за своите бюджети. \"Започва епоха, когато ще има много милитаристични изявления. Не си струва да се разчита на международно сътрудничество\", посочи Мъри. \nТой смята за поразително, че в същия ден, когато това (атаката срещу Скрипалови) се е случило, британското правителство обяви, че зад това стои руската държава. То не е имало достатъчно време, за да анализират уликите. Събеседникът смята, че \"случилото се използва като повод, за да се задействат по-рано подготвени антируски мерки и да се повиши градусът на реториката до нивото на Студената война\". \nСпоред Мъри терминът \"напълно вероятно\", фигуриращ в доводите на Лондон за вината на Москва, всъщност \"е признание за липсата на доказателства и за спекулации\". \nБившият посланик посочва и очевидното разминаването за нервно-паралитичното вещество \"Новичок\" (\"Новак\"), което според Лондон било използвано. \"Досега официалната позиция на британското правителство и ОЗХО беше, че са налице съмнения, че (в СССР) са успели да превърнат в реалност теоретичната изработка на такова оръжие. То не беше включено в списъка на забранените видове (химическо оръжие) именно поради това, че научната общност се съмняваше в неговото реално съществуване. Поради това способността британското правителство да идентифицира такова вещество още през първия ден просто е удивителна\". Според Мъри не по-малко от 20 държави по света имат достатъчно ресурси и знания, за да произвеждат \"Новичок\". \nМъри също така обръща внимание на това, че Лондон определя използваното срещу Скрипал вещество като 10 пъти по-мощно от обичайния нервно-паралитичен газ. Поради което бившият посланик задава въпроса: \"Защо този смъртоносен агент не сработи по-ефективно? Защо лекарят, оказал първа помощ на Юлия Скрипал, въобще не пострада, независимо от физическия контакт с нея?\", попита дипломатът. \nСлучаят \"Скрипал\" е само предлог за подготвяната над три седмици провокация срещу Русия, заяви в интервю по телевизия Пети канал руският посланик в САЩ Анатолий Антонов. \"Ние внимателно проследихме кой напоследък е пътувал до посолството на САЩ в Москва. Какви са тези хора? Това са хора от кризисния център, от британския отдел на Държавния департамент. Всички тези провокации се подготвяха повече от три седмици\", посочи посланик Антонов. \nИзвестно е, че Държавният департамент на САЩ призна, че не е получил от Лондон никакви доказателства за причастността на Москва към отравянето на Скрипалови. Вашингтон просто е приел на голо доверие версията на Лондон за руската следа. \nМеждувременно Лондон разглежда молбата на Москва за консулски достъп до Юлия Скрипал, която дойде в съзнание и може да разговаря. Отделно Москва изпрати на Лондон нота с 14 въпроса, сред които как е установено, че става въпрос за \"руски произход\" на токсичното вещество, дали Великобритания има проби от него, какви противоотрови са приложени на пострадалите и как тези антидоти са се оказали в британските медици на мястото на инцидента. Нота с 10 въпроса е изпратена и до Париж, Москва пита на какво основание в разследването е привлечена френската страна, как тя е установила, че употребата отрова е \"Новичок\" и други въпроси. \nМеждувременно Москва гони 50 британски дипломати, след като преди това Лондон реши да изгони 23 руски дипломати. \n      \n", "date": "2018.04.02", "title": "Случаят \"Скрипал\" е изгоден за оръжейния бизнес  "}
{"url": "http://www.duma.bg/node/163981", "text": "\"Походът на книгите\" тази година е с фокус върху ранното детско четене (от 0 до 7 години) и ще съпътства първото издание на Софийския международен литературен фестивал за деца и младежи от 18 до 22 април в Младежкия театър. \nКампанията започва с празнична програма днес, 2 април - Международен ден на детската книга, в Столичната библиотека и ще продължи до 23 април. От 10.30 до 12.30 ч. библиобусът на Столичната библиотека ще бъде при децата от 121 детска градина в Нови хан, кв. \"Кумарица\". Предвижда се детско арт ателие, в което малчуганите ще могат да рисуват и да се срещат с известни художници от 10.45 ч. \nОфициалното откриване на Националната кампания \"Походът на книгите\" и програмата, посветена на Международния ден на детската книга, започва в 11 ч. с приветствие от домакините Юлия Цинзова, директорка на Столичната библиотека; Велизара Добрева, председател на УС на АБК, и Галя Дянкова, член на УС на асоциация \"Българска книга\". Сред гостите са поканени официални лица, както и детските писатели Катя Антонова и Радостина Николова. От 15 ч. празничната програма за малките читатели продължава с гостувания в Детския отдел на Ирина Първанова-Раши, Цветана Радушева, Свилена Рачева, Йоана Кирчева, Людмила Сланева и Живка Шопова, които също ще споделят откъси от любимите си детски книги. В откриването ще участват и деца от ЦДГ \"Преспа\". През целия ден малчуганите, които посетят Детско-юношеския отдел на Столичната библиотека, костюмирани като любим образ от детска книга, ще получат специална награда от домакините по повод Международния ден на детската книга, който съвпада с рождения ден на датския писател Ханс Кристиан Андерсен. \nПрограмата предлага още \"Маратон на четенето\", който през април ще обхване библиотеките и читалищата в страната, инициатива на Библиотечната асоциация; литературната награда за детска книжка, номинирана от деца - \"Бисерче вълшебно\" на фондация \"Детски книги\", ще бъде представен наръчникът за учители и родители, насърчаващ ранното детско четене, и видеото, съпътстващо кампанията \"Четем заедно, растем заедно\", домакините ще разкажат и за априлската програма на Столичната библиотека.     \n", "date": "2018.04.02", "title": "\"Походът на книгите\" започва днес "}
{"url": "http://www.duma.bg/node/163994", "text": "Еврокомисар започва дела заради мръсен въздух \nЕвропейският комисар по въпросите на екологията Кармену Вела подготвя иск срещу страните, в които е регистрирано превишаване на установените в Евросъюза норми за азотния окис и фините прахови частици, които попадат във въздуха заедно с отработените газове. В случай че бъде удовлетворен, редица държави в ЕС са заплашени от високи глоби. Еврокомисарят критикува Германия, Франция, Великобритания, Италия и Испания за лошото качество на въздуха.  Губернаторът на Кемеровска област подаде оставка \nГубернаторът на Кемеровска област Аман Тулеев е подал заявление за оставка по собствено желание пред президента Владимир Путин, съобщават от местната администрация. 73-годишният Тулеев управлява Кемеровска област от 1997 г. По-късно Путин прие оставката, съобщиха от пресслужбата на Кремъл. Държавният глава назначи за временно изпълняващ длъжността ръководител на региона вицегубернатора Сергей Цивелев. САЩ и Южна Корея започват поредните военни учения \nСАЩ и Южна Корея започват на 1 април поредните широкомащабни военни учения \"Токсури – Фоул игъл\", които бяха отложени с един месец заради Олимпийските игри в ПьонгЧанг. В ученията участват 300 000 военни от Южна Корея и 11 500 американски войници, включително с военни бази в чужбина. Обикновено тези учения продължават два месеца. Сегашните ще бъдат само един месец. Този път участниците ще се ограничат с използването само на отбранителни оръжия, за да не дразнят КНДР.  Лавина взе 3 жертви в Швейцария \nСнежна лавина падна в събота в швейцарския кантон Вале, под снега се оказаха 5 души. Инцидентът се случи близо до курорта Фишералп. Спасителите предприеха търсене на изчезналите, но след операцията бяха намерени телата на трима от тях, а другите двама са ранени, но живи. \n \n   \n", "date": "2018.04.02", "title": "Кратки новини"}
{"url": "http://www.duma.bg/node/163995", "text": "Папа Франциск каза, че чувства срам за състоянието на света, който бъдещите поколения ще наследят. \nХората навсякъде трябва да се срамуват от планетата, \"разрушена от разделения и войни, свят, погълнат от егоизъм, в който младите, болните, старите са маргинализирани\", каза той. \nЛидерът на 1.2 милиарда римокатолици говори по време на честванията на католическия Великден, за да осъди това, което \"нашето поколение\" оставя на младите хора. \n81-годишният понтиф е председателствал шествието около древния Колизеум в Рим, на което присъстваха 20 000 души. След събитието папата предложи кратки размишления, изпълнени с това, за което каза, че е срам, покаяние и надежда. \nТой казал на тълпата, че много хора на Земята днес трябва да се \"срамуват, че са загубили чувство на срам\".   \n", "date": "2018.04.02", "title": "Папа Франциск: Срамувам се от състоянието на света"}
{"url": "http://www.duma.bg/node/164004", "text": "Двама души са виновниците за пожара в Сандански, заради който 40 семейства останаха без дом. Неизвестните за момента лица носят туби с гориво, чупят прозорците на магазин на партера и палят огъня. Оттам пламва и блокът. Собственикът на магазина твърди, че няма врагове. \nПрипомняме, че пожарът лумна в петък вечерта и изпепели жилищата и магазините в сградата. В момента няма хора, които да няма къде да живеят. Вчера живеещите в блока започнаха да изнасят малкото останали оцелели вещи. Опожарените автомобили отидоха за скрап. От събота вечер пожарът периодично се възобновява. Днес комисия ще проследи дали има щети и по конструкцията на сградата.   \n", "date": "2018.04.02", "title": "Двама подпалвачи оставиха 40 семейства без жилища"}
{"url": "http://www.duma.bg/node/164005", "text": "Международната федерация на музикантите (FIM), която обединява над 6 млн. членове от цял свят, изразява категоричен протест срещу действията на ректора на АМТИИ-Пловдив и желанието му да уволни двама преподаватели заради подаден от тях сигнал до МОН за нередности във висшето училище. Това се казва в отворено писмо на президента на FIM Джон Смит по повод на скандала, който се вихри в пловдивската музикална академия. \nДействията на ректора са грубо нарушение на синдикалните права и на свободата на словото, FIM се солидаризира с действията на своите колеги и настоява министър Красимир Вълчев да спре уволнението им, като лично се ангажира със случая, заявява Джон Смит. Вярваме, че в демократична страна, която в момента председателства ЕС, няма да бъдат нарушавани синдикални и човешки права в името на авторитарно управление, се казва в писмото. Както ДУМА писа, ректорът проф. Милчо Василев е искал да уволни проф. Юлиян Куюмджиев от АМТИИ заради написаното от него писмо до Вълчев за нарушения във вуза, но не е успял поради това, че Съюзът на музикалните дейци, в чието ръководство е преподавателят, не е дал разрешение. От него обаче ректорът е поискал писмени обяснения. Същите обяснения е предала писмено и проф. Албена Димова, която няма синдикална защита и е заплашена от уволнение. Двамата преподаватели са били грубо нападнати и обиждани от ректора пред общото събрание на вуза. Двамата са се обявили и против присъждането на \"доктор хонорис кауза\" на АМТИИ на Менда Стоянова - отличие, което предизвика масова ирония в мрежата.       \n", "date": "2018.04.02", "title": "Международната федерация по музика протестира срещу наш ректор"}
{"url": "http://www.duma.bg/node/164006", "text": "Столичани събират подписи срещу намерението на Министерството на здравеопазването да премести Центъра по наркомании в Центъра по вирусология. Днес жителите на кв. \"Банишора\" ще се съберат на протест пред магазин \"Дар\" срещу 14-о училище в 19 часа с лозунги :\"Хей, наркомани, тук сте нежелани. На \"Банишора\" й стига затворът\". Готови са и на гражданско неподчинение, като блокират бул. \"Столетов\", където се намира и самият Център по вирусология. Подготвя се и протестно писмо от настоятелството на близкото 14 СУ \"Проф. Асен Златаров\".  \nГрадинката на \"Банишора\", където ще бъде преместен Центърът по наркомании, е единственото място с изградено игрище и две детски площадки. Има и фитнес на открито. Градинката се ползва от майки с деца и възрастни хора. Всички са разтревожени от неяснотите в действията на здравното министерство, обосновават се местните жители.     \n", "date": "2018.04.02", "title": "Нeдоволство срещу преместването на Центъра по наркомании"}
{"url": "http://www.duma.bg/node/164007", "text": "Общо 24 нелегални мигранти бяха заловени вчера. Седем души бяха хванати при опит да влязат в страната, съобщиха от МВР. В спецакцията по залавянето им, проведена в района на Елхово, е участвал и хеликоптер от Специализирания отряд за въздушно наблюдение. Арестувани са петима мъже и две жени, самоопределящи се като сирийци. Въпреки пълноводието те опитали да влязат на българска територия в района на р. Тунджа. Това наложило провеждането на спасителна операция с екипи на пожарната. Задържан е и каналджията, иракски гражданин, който водел групата, както и двама българи, които чакали чужденците на наша територия. \nВчера на разклона за с. Симеоновец автопатрул на РУ в Септември засякъл микробус с чужда регистрация. След кратко преследване превозното средство е спряно, а при извършената проверка униформените открили в него 17 чужди граждани без документи за самоличност. 13 от тях се определили като афганистанци, останалите - като иракчани. \n    \n", "date": "2018.04.02", "title": "24 нелегални мигранти бяха заловени вчера"}
{"url": "http://www.duma.bg/node/164008", "text": "Жители на столичните квартали \"Горна баня\" и \"Овча купел\" излязоха вчера на протест с настояване да бъдат ремонтирани и върнати към живот двете бани в кварталите им. Както ДУМА вече писа, и двете сгради са паметници на културата, но от години са оставени да се рушат. Протестът започна пред изоставената сграда на банята в \"Горна баня\", където жители и на двата квартала представиха исканията си. В знак на недоволство те затвориха за няколко часа Околовръстния път в района на \"Овча купел\", където се изгражда метрото. Блокадата продължи до 12,30 часа, като през това време бяха пропускани само автобуси на градския транспорт и линейки. \nОрганизаторите обясниха, че са избрали да излязат на протест на 1 април - Деня на лъжата, защото им е омръзнало три години да ги лъжат, че някой ще се погрижи за сградите. Основните ни искания са максимално бързо да бъдат възстановени двете сгради, които са паметници на културата, за да се предотврати срутването им, каза Дарина Лучанска от Инициативния комитет за спасяване на баните.  \n\"Повече от три години жителите на квартала водят преговори с Министерството на здравеопазването и с директора на рехабилитационната болница в \"Овча купел\", чиято собственост са баните, както и със Столичната община за прехвърляне на собствеността и започване на спешни ремонти. Проблемът е, че болницата отказва да го направи поради липса на средства, но продължава да държи собствеността. Столичната община пък не може да ремонтира нещо, което не е нейна собственост\", коментира Владимир Каравелов. Постигнато е споразумение баните да бъдат прехвърлени на общината и тя да се погрижи за ремонтите им, обаче решението и същинските действия по договорката се бавят по чисто бюрократични причини, смята Каравелов. По думите му Столичната община има желание да ремонтира баните при осигурено финансиране, дори е кандидатствала по европейски програми. Идеята била двете сгради да бъдат използвани за научни центрове, но да бъде запазена и основната им функция като минерални бани. \nЗа ремонта на банята в \"Овча купел\" са заделени 3 млн. лв. и се очаква тя да бъде прехвърлена от Министерството на здравеопзването. Същото трябва да стане и с банята в \"Горна баня\", твърдят от Инициативния комитет.   \n", "date": "2018.04.02", "title": "Столичани излязоха на протест в защита на минералните бани  "}
{"url": "http://www.duma.bg/node/164009", "text": "Под мотото \"Пътят към Европейска балканска среща\" ще се проведе балканската конференция в Черна гора и Албания. Както ДУМА вече писа, в нея участие ще вземе и Корнелия Нинова. \nЛидерът на БСП ще подпише меморандум за сътрудничество с председателя на Демократическата партия на социалистите на Черна гора Мило Джуканович. На 4 април тя ще бъде в Тирана, където ще се включи в конференцията: \"По какъв начин могат гражданското общество и икономическият сектор да допринесат към процеса на присъединяване?\" \nНинова ще проведе поредица от срещи с лидери на социалистите от Европа. Балканската конференция ще подготви и предстоящия международен форум на ПЕС, който ще се проведе на 16 май в София. В него ще участват председатели на партии, премиери и комисари, срещата е организирана от ПЕС и домакинствана от БСП. Акцент на лидерската среща са Западните Балкани.     \n", "date": "2018.04.02", "title": "Корнелия Нинова ще участва в \"Пътят към Европейска балканска среща\""}
{"url": "http://www.duma.bg/node/164012", "text": "957 кандидат-студенти се явиха вчера на първата изпитна сесия по история на България в СУ \"Св. Климент Охридски\". Изтеглен бе вариант 2 на теста и две писмени теми по избор - \"Паисий Хилендарски и неговото дело\" и \"Златният век на българската култура (краят на IX - началото на X век). Творци и постижения\". \nНа изпита по журналистика в СУ, който също се проведе вчера, бе изтеглена темата \"Думите отлитат, написаното остава\". Заедно с нея кандидатите за журналисти можеха да избират и между двете контролни теми \"Мрежата като оръжие\" и \"Кого следваме\". На изпита са се явили 4017 кандидат-студенти.  \nНад 2000 души пък се явиха в събота на тест по математика в Техническия университет в София, където бе изтеглен вариант 2, съобщиха от висшето учебно заведение. При издържан тест те могат да бъдат приети в ТУ в София или във филиалите в Пловдив и Сливен още преди да са получили дипломите си от училище.    \n", "date": "2018.04.02", "title": "Паисий и Златният век се паднаха на изпита по история в СУ"}
{"url": "http://www.duma.bg/node/164015", "text": "В 11 от 16 марки козунак липсва краве мляко, а при една марка са спестени и яйцата, показва проучване на \"Активни потребители\". В него са включени 16 вида индустриално произведени козунаци, закупени от хипермаркети и Женския пазар. Пестенето на класически съставки води до добавяне на \"модерни\" суровини. Във всяка марка са вложени най-малко 2 нетрадиционни съставки - сух глутен, яйчен меланж, суроватка и палмово масло.  \nСпоред изследването в козунаците не са открити синтетични багрила, но те изобилстват от Е-номера. Информацията е извлечена от етикетите, т.е. от това, което самите производители са декларирали. При един вид напълно липсва задължителната информация. Проучването потвърждава тенденцията у нас качеството на храните да се влошава. \n                      \n", "date": "2018.04.02", "title": "Козунаците без мляко  "}
{"url": "http://www.duma.bg/node/164013", "text": "Главният прокурор Сотир Цацаров да поиска от съда да спре новите пределни цени на водата и заплащането й да е на равнището преди увеличението от 1 април 2017 г. За това настояват от столичния Дискусионен клуб за социална местна политика. От ДКСМП искат замразяването да важи, докато тече делото за оспорване на увеличението. Клубът приветства решението на прокуратурата да провери за корупционни връзки на ръководството и експертите на КЕВР със заинтересованите ВиК оператори, както и дали има нарушения и виновни, довели до критичното състояние яз. \"Бели Искър\". \nОт ДКСМП настояват Инспекторатът на ВСС незабавно да провери действията на 46 състав на АССГ, който повече от година не е провел дори едно открито заседание срещу приетия бизнес план и първото увеличение на водата. \nНеправителствената организация предлага парламентът да създаде анкетна комисия за проверка на всички действия и бездействия на КЕВР и други институции, довели до напрежение и хаос около цената на водата. \n\"Столичната община и Столичният общински съвет като представляващи интересите на гражданите и на миноритарен дял в \"Софийска вода\" АД да се конституират по делото и да участват активно в съдебния процес и да предприемат действия за прекратяване на концесията поради виновно неизпълнение на ангажиментите от страна на \"Софийска вода\", настояват в специална декларация от ДКСМП. Според тях от април м.г. заради увеличението на цената на водата от гражданите са събрани допълнителни 20 млн. лв., а частната \"Софийска вода\" АД е увеличила печалбата си от 25 на 30 млн. лв. \n    \n", "date": "2018.04.02", "title": "Столичани искат Цацаров да спре новите пределни цени на водата"}
{"url": "http://www.duma.bg/node/163982", "text": "СВЕТОВЕН ДЕН НА ОСВЕДОМЕНОСТТА ЗА АУТИЗЪМ. На 18 декември 2007 г. Генералната асамблея на ООН приема резолюция, която обявява 2 април за Mеждународен ден на аутизма. Чрез него се изразява дълбока загриженост относно разпространението на аутизма сред децата по света и трудностите при тяхното развитие. 2 април е за всички специални деца, които често биват отритнати от обществото, но които ни дават възможност да открием най-състрадателната и благородна част от нас самите. МЕЖДУНАРОДЕН ДЕН НА ДЕТСКАТА КНИГА. Отбелязва се от 1967 г. в деня на рождението на големия детски писател Ханс Кристиан Андерсен (1805-1875). Датският писател е известен най-вече със своите приказки. Сред тях са \"Храбрият оловен войник\", \"Снежната царица\", \"Малката русалка\", \"Палечка\", \"Малката кибритопродавачка\", \"Грозното патенце\". Неговите произведения са преведени на повече от 150 езика. 1821 - В КОТЕЛ СЕ РАЖДА ГЕОРГИ САВА РАКОВСКИ, РЕВОЛЮЦИОНЕР (УМИРА 1867 Г.). Рожденото му име е Съби Стойков Попович. Първи идеолог и организатор на националноосвободителното движение през ХIХ в. и негов ръководител през първите десет години. Списва вестници, най-известният от които е \"Дунавски лебед\". Създател на Първата българска легия (1862). 1872 - УМИРА САМЮЪЛ МОРЗ, АМЕРИКАНСКИ ИЗОБРЕТАТЕЛ (Р. 1791 Г.). Най-известен с изобретяването на електромагнитния пишещ телеграф (апарат на Морз) и Морзовата азбука. На 24 май 1844 г. е изпратено първото съобщение между Вашингтон и Балтимор по способа на Морз с текст \"Ето какво създаде Бог\". 1924 - БКП Е ЗАБРАНЕНА СЪС ЗАКОНА ЗА ЗАЩИТА НА ДЪРЖАВАТА. С определение на ВКС са забранени още Партията на труда, БКМС и техните синдикални и кооперативни организации. Имотите им се отнемат, а БКП минава в нелегалност. Чрез този закон правителството на Александър Цанков (на снимката) се стреми да узакони разправата с политическите си противници, организирали и осъществили Юнското и Септемврийското въстание от 1923 г. ЗЗД е премахнат от правителството на ОФ с наредба закон на 16 октомври 1944 г. 1930 - РАЖДА СЕ СТЕФКА СЪБОТИНОВА, НАРОДНА ПЕВИЦА (УМИРА 2010 Г.). Изпълнителка на песни от Тракийската фолклорна област. 14 години работи в Държавния ансамбъл \"Филип Кутев\", с който гастролира по света. Солистка в Радио София. Пее в състава \"Мистерията на българските гласове\". Световна популярност получава през 1994 г. с песента \"Притури се планината\" с новия модерен аранжимент на Жаки Анона. Удостоена е с орден \"Стара планина\" I степен. 1933 - РАЖДА СЕ КОНСТАНТИН ПАВЛОВ, ПОЕТ, ДРАМАТУРГ, КИНОСЦЕНАРИСТ (УМИРА 2008 Г.). Автор на стихосбирките \"Появяване\", \"Сатири\", \"Убийство на спящ човек\" и др., на киносценариите \"Чуй петела!\", \"Бяла магия\". Стиховете му са преведени на френски, английски, испански, немски, полски, руски, сърбохърватски, унгарски език.   \n", "date": "2018.04.02", "title": "Датата"}
{"url": "http://www.duma.bg/node/163984", "text": "\nПрез изминалите седмици по различни поводи бяхме свидетели на неистов антикомунизъм и истерична русофобия. Вицепремиерът Валери Симеонов не искал да му се представя социализмът в розово. Но при днешната безогледна пропагандна машина да се представи социализмът в розово е просто невъзможно. С малки изключения всички медии имат една задача - да очернят, да критикуват, да ругаят, да злепоставят, да лъжат, да изопачават, да фалшифицират социалистическия период от развитието на България. Същото всеки ден правят и депутатите от мнозинството от парламентарната трибуна. МОН в унисон с \"новата политика\" пуска нови програми по история за промиване на мозъци. \n На първи февруари почетоха жертвите на комунизма. Мина доста време, но все пак няколко изречения, защото бяхме свидетели на грубо изопачаване на фактите. Естествено, трябва да се почита паметта на жертвите. Но имам против да се почита паметта на убийци като ген. Кочо Стоянов, учителя убиец на ястребинчетата, и много други като тях. За измислиците около Народния съд, който съвсем не е приумица на комунистите, да не говорим. Пещерен антикомунизъм се ля по темата за Народния съд от обществената БНТ в две предавания на \"История.бг\". По това време само 4-ма министри са от БРП (к), останалите са земеделци, звенари, социалдемократи и безпартийни. Народният съд е издал смъртни присъди на 2730 задържани, които имат престъпления по време на фашисткия режим. От тях са изпълнени 1046. А колко са осъдените от режима преди 9.09.1944 г.? Само за периода 1941-1944 г. на смърт са осъдени 12 500 антифашисти и всички присъди са изпълнени. Всички! Да не говорим за десетките хиляди жертви от 1923-1925 г. Но кой ли от пещерните антикомунисти се интересува от факти? Впрочем не съм сигурен и дали ги знаят. Поне да бяха споменали за гоненията чрез закон на евреите, за депортирането им от Тракия и Македония или за лагерите и мъченията преди Девети септември! \nФактите обаче не интересуват платените и закъснели антикомунисти. Те просто трябва да си платят депутатските места и да оправдаят парите, които вземат, излъчват злоба и лъжат на поразия. Но не може с фалшива пропаганда да се победи истината. Дори с учебните програми, в които липсват цели периоди от историята, защото не са удобни, но широко се отразява \"тъмното минало\" при социализма. Кой и защо политизира учебния процес? Кой има интерес да заблуждава и манипулира младото поколение? Ясно е кой - апологетите на неолибералния модел. Защо? Защото искат да обезбългарят бъдещите поколения, да ги вкарат в калъпа на днешните \"евроатлантически ценности\". Е, имало е подобен период в историята ни, но все пак накрая се е появил Паисий, нали? \nМоже социализмът да не е розов. Но при този социализъм бяха построени стотици заводи, беше развито силно селско стопанство и не ядяхме вносни плодове и зеленчуци. Да не говорим, че почти всички театри, музеи, художествени галерии, читалища, библиотеки бяха построени в този период. А колко училища и детски градини се откриха. Бяха изградени стотици язовири, електроцентрали, включително атомна електроцентрала, за да има България евтина електроенергия. Да не говорим, че нямаше безработица, че българинът беше спокоен, защото престъпността беше в поносими граници. Няма да говорим за успехите в културата, образованието, здравеопазването и спорта. Просто нещата са несравними. Колко театри, читалища, художествени галерии, библиотеки, заводи, язовири са построени сега? Да, социализмът не е розов. Нямаше политическа свобода, нямаше свободно движение, имаше еднопартийна система, чакаше се по списък за печки, телевизори, коли. Имаше опашки за прословутите банани. Но какво е сега? Кой може да пътува, кой може да се лекува? Каква е бедността и безработицата? България е държава на работещите бедни. Държава, в която си изключваш парното, обличаш се с дрехи втора употреба, караш коли на 20 години. Във всички класации и проучвания България е първа в негативните списъци - по свобода на словото, по върховенство на закона, по възможност да се прави бизнес, по корупция. Затова и сериозните чужди компании напускат България. По стандарт на живота сме на 129-о място от общо 157 държави. Оказва се, че сме и най-нещастните. Най-страшното е да нямаш увереност в утрешния ден, да нямаш надежда, да нямаш хоризонт. Тук може да се зададе въпросът - кой в България живее добре? Отговорете си сами. \nПредставители на властта стигнаха до цинизма да обявяват, че за демографската криза е виновен социализмът! При \"лошия\" социализъм България стигна 9 милиона граждани. При последните \"прекрасни\" почти 30 години населението остана около 7 милиона. През 2017 г. са се родили 57 175 бебета - по-малко, отколкото в следвоенната 1945 г. Само това показва какво е състоянието на държавата, жизненото равнище и вярата в бъдещето.  Сив, озъбен начин на живот. \nНяколко думи за русофобията, която никога не е преставала в последните 30 години, но се развихри с особена сила около 3 март и 140-годишнината от Освобождението на България. Бяхме почти свикнали с духовната нищета на речите на Плевнелиев като президент. Тази година някои го надминаха. Станахме свидетели на нова география. Оказа се, че в Руско-турската война са участвали държави, които в онази историческа епоха не са съществували. Финландия, Полша, Литва, Грузия и др. Освен това с тези държави сега сме били съюзници в ЕС. Какво общо има ЕС с 1878 г.? Във войната са участвали войници от различни националности. Но те са се били под знамената на руската армия, под командването на руския император. И българският народ е признателен на финландските, полските, литовските, грузинските, румънските герои, които под знамената на Руската империя са се сражавали за свободата на България. Техните имена са увековечени в паметниците на загиналите, осеяли страната ни. Но трябваше ли в деня на Националния празник от БНТ да се леят обилно предавания за... Брест-Литовския мирен договор! България била победила Русия и била победител в Първата световна война! Трябва да си луд, за да приказваш такива неща за годините, в които се сключва унизителният Ньойски договор и България губи немалка част от територията си. Да не говорим за контрибуциите, унищожената ни армия, унизеното ни национално достойнство. Това ли е победа във войната? \nЗа посещението на патриарх Кирил пък се изговори и изписа толкова много! Да, той отправи огорчението си не към когото трябва, но реакцията на българските русофоби беше груба и неадекватна, а споменатият Валери Симеонов си позволи каруцарски език и недопустими обиди към руския патриарх. Цялата ни власт \"забрави\" посланието, с което Кирил дойде - че Русия е благодарна за езика и християнството, които са достигнали до нея благодарение на България. Не е необходимо да бъдеш русофил, но трябва да уважаваш фактите и истината. Българският народ за разлика от своите управляващи е отдал благодарността си към своите освободители с над 200 песни, посветени на руските воини, построил е над 300 паметника и е назовал около 300 населени места, стотици улици и площади с имената на руски офицери и генерали. И представете си - всичко това в ХІХ в. без участието на комунистите! Какъв ужас за русофобите! \nРусофобията обаче настъпва и по други пътеки. За войната в Сирия се леят безброй фалшиви новини - Русия била виновна за гибелта на мирни жители, за употребата на химическо оръжие! Сякаш там има едни мирни и миролюбиви терористични организации, които се грижат за доброто на сирийския народ. Ала нашите русофоби не забелязаха, че САЩ сринаха със земята Мосул и Рака. Както не забелязват и липсата на каквито и да е доказателства за \"руското\" отравяне на Скрипал и дъщеря му. Веднага обвиниха Русия за отравянето. Поне да посочат ако не факти, поне един мотив на Русия да направи това. Демонизирането на Русия и Путин е генерална линия на САЩ и Запада. Тя съвпадна с проблемите на Тереза Мей, която очевидно не се справя с преговорите за излизането от ЕС, с вътрешнопартийната си опозиция, с атаките на лейбъристите. Дори Корбин заяви, че няма достатъчно доказателства да се обвинява Русия. Няма нищо чудно в сегашната истеричност на англичаните срещу Русия - тя е от времената на Иван Грозни. Но Мей, Джонсън и министърът на отбраната загубиха всякакво чувство за приличие. Веднага към тях се присъединиха и българските русофоби. Един от тях обвини Путин във всички земни грехове и призова да се бойкотира световното първенство по футбол. Само че не е питал стотиците милиони любители на футбола искат ли това. Те явно не го искат, защото са изкупили вече билетите. Друг мил русофоб заяви, че бюлетините на изборите в Русия не са броени, а направо данните са били дадени на пресата. Това - при 140 000 външни наблюдатели. Нашите русофоби с охота влизат в коловоза на Вашингтон и Брюксел, че Русия е виновна със самото си съществуване. Те не се интересуват полезно ли е това за България. Пълен абсурд е да натрапват на България да избира между Русия и ЕС. трябват ни нормални отношения с всички държави и защита на националните ни интереси. \nАнтикомунизмът и русофобията продължават да се разгарят. Защо все повече се потъва в това тресавище, от което няма излизане? Може би защото управляващите все повече затъват и не могат да намерят решение на затрупващите ги вътрешни проблеми и скандали. Най-лесно е да се отвлече вниманието от \"суджуци\" и скандали като този с ЧЕЗ, от нерешените проблеми с язовирите, наводненията, здравната каса, от бедността. Но основният проблем е, че управляващите нямат ценности, нямат възглед как да управляват, в каква посока да вървят държавата и обществото. Затова са превърнали държавата в инструмент за обслужване на лични, частни и корпоративни интереси. От цялото това тресавище трябва да се измъкнем, иначе не ни чака бъдеще.    \n", "date": "2018.04.02", "title": "В тресавището на антикомунизма и русофобията   "}
{"url": "http://www.duma.bg/node/164014", "text": "С безплатни билети ще бъдат компенсирани пътниците от бързия влак от София за Бургас, които са пътували с бързия влак №8613 от София за Бургас на 30 март 2018 г., съобщиха от БДЖ. До решението се стигна, след като в петък вечерта влакът се запали край Нова Загора, за щастие инцидентът се размина без човешки жертви. Заради пламъците от третия вагон във влака пътниците престояха с часове в гара Коньово. Националният железопътен превозвач осигури превоз с автобуси до Бургас. Клиентите на БДЖ могат да получат своята компенсация на билетните каси във всяка гара от днес. За целта първо трябва да предоставят билета си от пътуването с бързия влак от София за Бургас. \nЩетите от пожара във влака са за минимум един милион лв., коментира бившият изп. директор на \"Холдинг БДЖ\" Християн Кръстев. Той предполага, че те ще останат за сметка на БДЖ, тъй като до момента никой не споменава нищо за застраховател, който да е заинтересован причините за пожара да бъдат установени, за да може да покрие загубите. Според него, щом няма застраховател, който да е заинтересован истинската причина за пожара да бъде открита, специализираното звено за разследване към Министерството на транспорта ще установи това, което му нареди министърът. \"Това специализирано звено за разследване на тежки произшествия се състои от един човек, който няма нито възможност, нито техническо обезпечение, за да разбере какво се е случило. С промените в закона, вместо да изпълнят европейската директива и да направят структурата независима, управляващите направиха точно обратното\", подчерта Кръстев. Според него причината за пожара най-вероятно е техническа. \"Задължително трябва да има изправна противопожарна система, която обаче в случая не се е задействала. Това показва лоша поддръжка. Вероятно вследствие на немарлива работа някой от техниците е изолирал предпазителите, по този начин са изолирали и цялата противопожарна система\", заподозря Кръстев. \nЧасове преди инцидента БСП предупреди за продължаващите злоупотреби в БДЖ. В парламента представители на левицата обявиха, че ръководството на холдинга е ощетило държавата с 500 000 лв. за 3 месеца. Два месеца оставихме ръководството му да обяснява в какво добро финансово състояние е, как са намалили разходите, как са повишили качеството на услугите, заяви пред журналисти в НС зам.-председателят на ПГ \"БСП за България\" Георги Свиленски. Той обяви, че ще внесат искане за проверка до прокуратурата. Социалистът обясни, че при парламентарния контрол е задал въпрос към министъра на транспорта Ивайло Московски за неправомерно плащане на ел. енергия от \"БДЖ-Пътнически превози\" при сключен договор на цена 75 лв. за мегаватчас. Свиленски показа договора и фактура от 30 септември м.г., където пише, че в тази цена не се включват стойностите за мрежови услуги, за задължение към обществото, за акциз и ДДС. \"Следващият месец, без никакъв анекс и договор за обществена поръчка, без каквито и да било основания, цената е 94,73 лв. Това е 20 лв. отгоре, платени от БДЖ\", възмути се Свиленски. От БСП припомниха, че в доклад от октомври Бойко Стоилов, директор \"Подвижен железопътен състав\", твърди, че с консумираната през октомври енергия \"БДЖ-Пътнически превози\" се е обогатило неоснователно и следва да върне полученото. \"Енергията няма как да се върне, защото е изхарчена. Затова моли да бъде разрешено да се извърши това, според министъра, законно плащане\", разказа Свиленски.   \n", "date": "2018.04.02", "title": "С безплатни билети компенсират пътниците от пламнал влак  "}
{"url": "http://www.duma.bg/node/163996", "text": "САЩ блокираха проектодекларация на Съвета за сигурност на ООН, която призоваваше за сдържаност в Ивицата Газа и настояваше за разследване на сблъсъците в петък с израелската армия, в които бяха убити 16 палестинци, предадоха агенциите. \nОтделно генералният секретар на ООН Антониу Гутериш поиска \"независимо и прозрачно разследване\" на кръвопролитните сблъсъци, избухнали при протест на десетки хиляди палестинци по границата на ивицата Газа с Израел. В проектодекларацията също се потвърждаваше правото на палестинците на мирен протест.  \nВ самата Ивица Газа напрежението остава след най-кървавия сблъсък от войната през 2014 г. Въпреки че гневът от събитията в петък е голям, едва няколкостотин протестиращи се върнаха в палатките, издигнати на различни места близо до границата между Ивицата Газа и Израел, за да подновят демонстрациите, които са планирани да продължат шест седмици. Палестинците обвиняват Израел в използването на непропорционална сила при петъчните размирици.     \n", "date": "2018.04.02", "title": "Декларация на ООН за Газа блокирана от САЩ"}
{"url": "http://www.duma.bg/node/163986", "text": "\"Двустранните отношения между България и Турция отдавна се превърнаха в едностранни, защото южната ни съседка диктува правилата им\" - Г-н Витанов, парламентът прие на първо четене предложението на БСП, подкрепено дори от ГЕРБ, родителите на загиналите в мисии зад граница да получават наследствена пенсия. Защо е важно това? \n- Нашето предложение е свързано с възможността родители на загинали военнослужещи в задгранични мисии да получават право на наследствена пенсия чрез промени в Кодекса за социално осигуряване. Сега такива права имат родителите на загиналите донаборници. Решението на НС е изключение, което засяга 23 души. Надявам се между първо и второ четене промените в КСО да бъдат прецизирани и да станат част от законодателството. \n- Това беше ангажимент, който лидерът на БСП Корнелия Нинова пое към близките на загиналите военнослужещи в Иран и Камбоджа в навечерието на Коледа... \n- Да, в основата на предложението беше разговорът, който се проведе в края на декември 2017 г. БСП е категорична, че държавата е длъжница на тези хора и на техните роднини, защото те като че ли са забравени от управляващите. Те са дали за родината най-ценното, което имат - живота на своите деца. Според нас морален дълг е на народните представители да направят жест на признание към родителите на загиналите. \n  Трябва да признаем, че законът дава на  военнослужещите зад граница по-особен статут, т.е. те имат редица привилегии. Според КСО например една прослужена година им се брои за повече в зависимост от степента на риск. Но в случая става въпрос за отношение към техните близки. Необходими са едва 55 хиляди лева за наследствени пенсии. Това е скромна сума, но ще покаже отношението на държавата към подвига на техните деца. \nДобре е, че всички партии в НС проявихме единомислие и гласувахме предложението с болшинство, защото каузата е добра и защото е добре да покажем, че имаме морален дълг към родителите на загиналите за България бойци. Гласуването е доказателство, че ако надмогнем политическите си пристрастия и инат, парламентът може и трябва да се обединява около каузи, пък дори и те да са предложени от опозицията. \n- Вие сте член на комисията по външна политика. Каква е оценката ви за срещите във Варна между Ердоган, Бойко Борисов, Туск и Юнкер? \n- Да, във Варна всъщност се проведоха две срещи. Едната е между Турция и ЕС, и по-конкретно между Ердоган, Туск и Юнкер, а другата беше двустранна - между Бойко Борисов и Ердоган.  \nОбективността изисква да кажем, че нашите двустранни взаимоотношения са претърпели сериозни промени през последните няколко години. Струва ми се, че на тях не се обръща достатъчно внимание и сме загубили традиционните баланси. \nНа практика след бежанската криза преди 3 години отношенията между България и Турция се свеждат основно до решаване на мигрантския въпрос. Който всъщност е не толкова предмет на двустранните отношения, колкото е в контекста на общите взаимоотношения между ЕС и Турция. \nБългария губи от това, защото даваме инициативата на Турция като страна с големи възможности, с голям ресурс и с инструментариум, чрез който може да влияе върху европейските решения. На практика нашите двустранни отношения отдавна се превърнаха в едностранни, Турция диктува правилата им. \nОпозицията и президентът Румен Радев напомниха на премиера, че на срещата във Варна трябва да бъдат поставени и други нерешени въпроси. Имаме комисия, създадена през 2008 г., именно с цел да може да разшири палитрата от въпроси от двустранен характер, за да може в крайна сметка не само тези въпроси да бъдат поставени, но и да се взима решение по тях. Тя обаче не работи от 2013 г., когато външен министър беше Кристиан Вигенин. А основният проблем, заради който беше създадена, беше кръгът от проблемите, свързани с бежанците, с обезщетение на тракийските бежанци, с регионалния секретариат на сътрудничество с Югоизточна Европа и редица други въпроси. За да може България да бъде в по-силна позиция, тя би следвало да постави остро тези проблеми, а не да чака благоразположението на Турция. \n- Какво всъщност се случи на срещата между Ердоган и Борисов? \n- За какво са разговаряли двамата и дали българският министър-председател е поставил на дневен ред решаването на проблемите, за които говорим, може само да гадаем. Затова БСП настоя да бъде огласена стенограма от преговорите. Може това да не е публично, но е задължително поне народните представители да получат информация за разговорите. \nСлед срещата чухме от Борисов, че 10 години не са поставяни някои въпроси. Еми 10 години управлявате страната и чак сега ли се сетихте, че има нерешени проблеми между двете държави!? \nЛошо впечатление ми направи, че на пресконференцията след срещата Бойко Борисов говори основно какви са претенциите на турската страна, но нищо не спомена за българските искания. \n- Май за България единственият положителен резултат от срещата е, че тя се осъществи...!? \n- Да, така е. Но това се отнася само за резултатите за нас, българите. Иначе Турция постави към ЕС доста важни за нея проблеми, свързани с визовата либерализация, с ускореното отпускане на транша, със споразумението за мигрантите, с ускоряване на преговорния процес. Европа от своя страна настоява за ненамеса на Турция във вътрешните работи на отделните страни от Западна Европа чрез турски диаспори, настоя за възстановяване на демократичните права и беше отправено предупреждение за деескалация на напрежението. \nНо по отношение на резултата останах с убеждението, че няма сближаване на позициите, няма някакъв пробив в отношенията и това най-вече пролича от изказването на Доналд Туск. \n- Има ли промяна на отношенията между Турция и ЕС? \n- Те са в долна мъртва точка. Единствено може да се потвърди намерението за продължаване на споразумението за мигрантите, защото това за Европа е изключително важно. Мигрантският въпрос е от съществена важност въобще за европейския политически дневен ред, тъй като освен проблемите, които нелегалните мигранти създават в страните, това води до избуяване на различни антисистемни, крайнодесни политически партии, които нарушават и начина на функциониране на политическите системи в Западна Европа. \nЧесто си задаваме въпроса защо Турция е толкова необходима на Европа. Турция е буферната зона между нестабилния Близък изток и стабилната Европа. Знаете, че през Близкия изток се прокарва и радикалният ислям, т.е. Турция е бариерата пред радикалния ислям и затова за Европа е важно Турция да бъде стабилна. \nЗа съжаление виждаме отстъпление от демократичната държава, която Ататюрк създаде. За Турция пък е важна добрата комуникация с Европа, защото турската икономика, от която зависи стабилността на страната, е до голяма степен зависима от европейската както по отношение на преките чуждестранни инвестиции, така и по отношение на износа на Турция, половината от който е в посока ЕС. Знаем, че следващият най-голям партньор Китай е с 5 пъти по-малък обем на износа. Така че Турция не може да си позволи да пренебрегва и загърбва Европа. \n- Турция търси подкрепа и легитимация от ЕС за политиката си в Близкия изток, нали? \n- Да, така е. Политиката й към Близкия изток и в Сирия по-конкретно в момента не се радва на широката подкрепа на Европа, още по-малко на Америка. Турция е в изключително обтегнати отношения със САЩ, тъй като тя на практика атакува сирийските кюрди, които са подпомагани финансово и логистично от Вашингтон, и провежда  твърде спорна по своя характер операция. Така че тя попада в изолация и прави опити да излезе от нея. \nВярно е, че през последните месец-два се наблюдава разведряване в отношенията, защото станахме свидетели на N-дипломатически маршове от страна на Турция в посока Европа. Имаше посещения на Ердоган в Западна Европа, във Франция, срещи с Меркел и разговори на ниво външни министри на Австрия и на Германия. \nИначе като преговорен процес, който е започнал още през 1967 г., не се забелязва напредък, а и едва ли скоро ще има такъв по отношение на визовата либерализация и 72-та критерия, на които Турция трябва да отговаря, за да стане член на ЕС.     \n", "date": "2018.04.02", "title": " БСП изпълни обещанието си към родителите на загиналите в мисии  "}
{"url": "http://www.duma.bg/node/163983", "text": "Скандалите около сделката с \"ЧЕЗ груп\" освен всичко друго постави и един фундаментален въпрос - защо инвеститорите си тръгват от България. И докато изреждането на ползите от инвестиционната дейност е относително лесна задача, една от основните характеристики на чуждите инвестиции е, че те са \"страхливи\" и при появата на рискове около тях, просто изчезват.  \nЗначителният икономически растеж в България, очакването за предстоящото присъединяване към ЕС, както и нарасналият интерес към развиващите се пазари в световен мащаб безспорно бяха сред факторите, които превърнаха страната в благоприятна инвестиционна дестинация в началото на века. Към благоприятстващите инвестиционни фактори може да се добави и  успехът на валутния борд, и относително стабилната фискалната политика. Всичко това доведе до главоломно нарастване на преките чуждестранни инвестиции. Този процес на акумулиране на капитал в страната обаче беше прекъснат от финансовата криза в САЩ преди десет години. Значението на преките чужди инвестиции за България, страна с отворена икономика, с ниско ниво на доходи, е изключително високо. Недостатък Чуждите инвеститори се връщат, възкликна миналата седмица министърът на икономиката Емил Караниколов. Въпросът е обаче какво ги отблъсна, че сега отново ги чакаме с нетърпение. Макроикономическите фактори обикновено се явяват като съвсем логично обяснение на проблема. Зависимостта на българската икономика от състоянието на еврозоната се засили след присъединяването на страната към ЕС, а изострянето на дълговата криза, от своя страна, рязко понижи перспективите за растеж на задлъжнелите страни членки. Негативният ефект върху българската икономика съвсем очаквано не закъсня. БВП се сви с 5,5% през 2009 г., а последващият темп на възстановяване се оказа крайно бавен, за да скачаме от радост през последните години при ръст от 4%. Постепенно макроикономическата обстановка в страната се нормализира, чуждите инвестиции отново поеха към   развиващите се пазари, но сякаш съзнателно заобикалят България.  \nОказва се, че големият недостатък на нашата страна продължава да бъде лошата институционалната среда, която така и не се подобри след членството ни в Евросъюза. Тази среда може да се каже, че най-много зависи от втръсналата ни от обсъждане съдебна система и от качеството на законодателството, което определя  условията за правеното на бизнес.  \nБългария, общо взето, не мръдва в глобалните класации за конкурентоспособности и се движи обикновено между 50 и 60 място. По отношение на качеството на институционалната среда страната ни е извън първата стотица и се нарежда до страни като Перу и Колумбия. При подготовката на тези класации се вземат под внимание както защитата на правата на собственост, които са крайно необходими за инвестициите, така и регулаторната рамка в страната, структурата и размера на държавните разходи и много други фактори, при които страната сериозно изостава от лидерите в класациите. Включва се и оценка за нивото на корупцията в държавния сектор, която оказва изключително голяма тежест върху инвеститорите. Според различни анализи влошаването на индекса на корупция води до намаляване на дела на инвестициите от БВП с 2,9% , което в случая на България се равнява на близо 2,3 млрд. лв.  Безредие от промени Нестабилност и непредвидимост на българския правен ред поради многобройни, чести и нерядко хаотични промени в нормативните актове. Това е основният извод от поредното изследване на \"Юридически барометър\", за което \"Дума\" вече писа. Според него близо 70% от приетите  закони са променени повече от веднъж за 6 месеца. Лидери в това отношение са Данъчно осигурителният процесуален кодекс, с 6 изменения и допълнения (т.е. средно веднъж месечно) и Законът за съдебната власт, Законът за местните данъци и такси и Законът за Комисията по финансов надзор, с по 5 изменения и допълнения. През периода юли-декември 2017 г. са обнародвани 64 закона, или средно между 10 и 11 закона месечно. От тях: 5 нови, 46 закона за изменение и допълнение (ЗИД) и 13 ратификации, допълни още Вълчев. \nТенденция е чрез законите за изменение и допълнение да се правят изменения и допълнения в други закони, които нямат нищо общо с предмета на основната промяна. Например Законът за изменение и допълнение на Закона за ограничаване на административното регулиране и административния контрол върху стопанската дейност, с който са изменени и Законът за държавния служител, и Законът за изменение и допълнение на Закона за безопасно използване на ядрената енергия, с чиито преходни и заключителни разпоредби се въвеждат съществени, при това несвързани с основния закон за изменение и допълнение промени в Закона за енергетиката, очерта той. Според екипа на \"Юридически барометър\" отново са налице примери за закони, изменени, още преди да влязат в сила. Пример: новият Закон за концесиите, 1 допълнение, преди да влезе в сила, и е променен още 2 пъти за първите 2 месеца от действието си.  \nПреди време правителството се опита да открие топлата вода. То обсъжда специален анализ за пречките за нарастване на инвестициите у нас. В анализа бяха определени 10 проблемни области пред инвеститорите у нас. До края на януари 2016 г. трябва да са готови законодателни и административни мерки за преодоляване на пречките, се казва в съобщението на правителството. Инфраструктура Присъединяване към мрежите на техническата инфраструктура - електричество, газ и вода, е най-големият проблем за инвеститорите у нас. Разходите за това са големи, сроковете не се спазват, а нужният брой документи, за да се вържеш към мрежата на монополистите, е огромен, жалват се предприемачите. Веднага след този проблем се нарежда изваждането на разрешително за строеж. Тук отново инвеститорите се сблъскват с броя процедури и тяхното изпълнение. Допълнително неудобство е различната практика в отделните общини по прилагането на Закона за устройство на територията, както и високите такси в общините, към които има инвеститорски интерес. \nБизнесът се оплаква още и от несъгласуваността на административните процедури, свързани с реализацията на инвестиционните им намерения. Предоставянето на услугите от централната и местната администрация се бави, сочи още анализът на правителството. Често променящото се законодателство бе посочено като четвърта пречка пред инвеститорите. Те се оплакват още и от липсата на пътища, а там, където ги има, те са в лошо състояние. Другият проблем е свързан с намирането на кадри. Липсата на специалисти в търсени от бизнеса области и лошо качество на професионалното образование също е пречка за инвеститорите. Ниска ефективност на правната рамка за решаване на спорове също спъва инвестициите в България. Административните процедури във връзка с международния стокообмен и съпътстващите разходи при внос и износ пък са големи. За да бъдат отстранени пречките пред инвеститорите, трябваше да бъдат създадени  работни групи, които да излязат с конкретни решения. Срокът за това изтече преди година, но на практика нищо не се случи. Затова при подобни условия идва времето на инвеститори като Гинка. В периода 1996-2014 г. преките чуждестранни инвестиции в България възлизат на 43.7млрд. евро. В условията на хиперинфлация и криза в реалния сектор между 1996 и 1999 г. те бяха незначителни. Чуждестранните инвестиции надхвърлиха 1 млрд. евро едва след стабилизирането на икономиката през 2000 г. За две години, между 2000 и 2003 г., те  се удвоиха. Интересът към България като инвестиционна дестинация достига своя пик в периода 2006-2008 г., като тогава са направени над 50% от  всички преки чуждестранни инвестиции за целия период  1996-2014 г. От 2010-2014 г. чуждите инвестиции възлизат на малко над 1 млрд. евро годишно, твърдят от Индъстри уоч. \nИнтересът на инвеститорите към страната ни е минимален от 2009 г. насам. Структурата на паричните потоци пък сочи, че голяма част от т.нар. преки чужди инвестиции на практика са български, като парите минават през офшорни компании, най-вече от Холандия. Предприемачите все по-малко гледат на страната ни като на дългосрочна инвестиционна цел, показват данните на БНБ. Причината е, че инвестициите са предимно в дялов капитал и в т.нар. друг капитал, в който влизат кредитите, отпуснати от чужди компании на българските им дружества, като по този начин се формира вътрешна задлъжнялост. \n    \n", "date": "2018.04.02", "title": "Защо инвеститорите бягат "}
{"url": "http://www.duma.bg/node/164010", "text": "Не трябва да допускаме влошаване на отношения с Русия и не само заради историята, която ни свързва, а защото принципната позиция е да не вземаш крайни решения, без да имаш достатъчно доказателства. Това заяви заместник-председателят на БСП Кирил Добрев на среща с членове и симпатизанти на левицата в Ловеч. \nДобрев коментира и откриването на строителните работи по 9-километровата отсечка Ябланица - Боаза. \"За 10 години Сърбия, която не е член на ЕС, при далеч по-тежък терен, построи 80 км магистрала от Ниш до Драгоман, а онзи ден вицепремиер, финансов министър, регионален министър организираха помпозно събитие и молебен за скромните 9 километра от магистрала \"Хемус\". Представям си за тези 80 км Драгоман-Ниш сигурно ГЕРБ щяха да направят 10 първи копки, да отрежат 15 лентички и да направят още толкова молебени\", коментира той. \nСоциалистът подчерта, че днес никой не говори за други леви политически обекти и никой не мисли, че има друга лява партия освен БСП. \"Сигурен съм, че подкрепата, която ще получи ръководството от редовите социалисти в битката им срещу ГЕРБ, е много ценна, защото БСП няма да е БСП без своите членове и структури по места\", добави Добрев. Като основна задача за местните избори той постави на ловчанлийската организация на БСП да се докаже като опозиция и алтернатива на местно ниво. Вие сте тези, които могат да покажат на своите приятели, съседи, близки, колеги, че и в най-малкия град, най-малкото село има алтернатива на феодалите от ГЕРБ и тази алтернатива сме ние, заяви Добрев.     \n", "date": "2018.04.02", "title": " Кирил Добрев: Не трябва да допускаме влошаване на отношенията с Русия"}
{"url": "http://www.duma.bg/node/164011", "text": "Въпреки решението на кабинета да не гони руски дипломати като следствие от казуса \"Скрипал\", стана ясно, че двамата първи в ГЕРБ - Бойко Борисов и Цветан Цветанов са на различни позиции. Още миналата седмица зам.-председателят на партията намекна, че България трябва да застане на страната на европейските си партньори, но премиерът защити позицията, че не бива да предприемаме кардинални действия. \nВ петък ПГ \"БСП за България\" предложи Народното събрание да излезе с обща декларация по случая \"Скрипал\". Цветанов обаче обвини социалистите в антиевропейски настроения и в подкрепа на държави, които не зачитат международното право. В остра декларация от името на ГЕРБ той дори нападна президента Румен Радев. Броени часове след пламенната му защита обаче Съветът за сигурност към Министерския съвет излезе с позиция, че България няма да гони руски дипломати. \n\"В момента има разделение в ГЕРБ между Бойко Борисов и Цветан Цветанов. Единият държи изпълнителната власт, другият - парламентарната.  Видна е позицията на Цветанов, който е твърд атлантик, защитаващ страната на Америка и Англия с всяка капка от своята политическа енергия. Явно постоянните закуски, на които ходи през океана, оказват силно влияние на това, което прави в държавата, ироничен бе пред БНР народният представител от \"БСП за България\" Стоян Мирчев. Според него Борисов е приел ролята на балансьор. Той осъзнава, че за него ще е пагубно, ако заеме солидарната позиция, която заема Цветанов, а именно крайната позиция, и то без никакви доказателства на този етап, обясни социалистът. Той добави, че БСП е подготвила надполитическа и умерена декларация, защитаваща българските национални интереси. ГЕРБ не се съгласиха с нея, но на практика премиерът Борисов се съгласи, смята Мирчев. \"В момента светът се намира на прага на нова студена война и ние не бива да участваме в засилването на тези процеси, а да търсим възможност за затопляне на отношенията и да се предотвратят такива действия\", добави той. \nЦветанов продължи да се противопоставя на умерената позиция на кабинета й вчера. \"Трябва да се числим към евроатлантическата общност, а не към евразийската. Разбира се, че трябва да поддържаме добри отношения с Русия, но това, което те правят в момента, е недопустимо за 21 век, заяви той от Рупите. Според него, подкрепяйки Великобритания, ние подкрепяме развитите демократични общества. Ние не сме разследващ орган, затова трябва да сме солидарни с общата европейска позиция, продължи да настоява гербаджията. Той продължи с критиките към БСП и исканата от тях декларация по казуса \"Скрипал\". По думите му социалистите водят антиевропейска политика, която има за цел да изтика България извън евроатлантическата общност. За разлика от тях, аз ще продължа да защитавам евроатлантическите ценности, каквото и да ми коства това, заинати се Цветанов.      \n", "date": "2018.04.02", "title": "Руските дипломати скараха Борисов и Цветанов  "}
